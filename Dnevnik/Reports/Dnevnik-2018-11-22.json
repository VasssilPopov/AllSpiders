{"url": "https://www.dnevnik.bg/sport/2018/11/22/3350478_pulnoto_ravenstvo_mejdu_karlsen_i_karuana_se_zapazi_i/", "text": "Шампионът Магнус Карлсен и Фабиано Каруана записаха десето поредно реми в мача за световната корона в шаха. Двамата си стиснаха ръцете на 54-ия ход след вълнуваща партия, продължила 5.19 часа. Каруана отново изглеждаше близо до това да нанесе удар и да притисне съперника си, но това не се получи. \"Мисля, че в един момент имах голямо предимство, но не намерих начин да го използвам. Може би (24. g3) беше грешка, но е трудно да се каже. Може би и след това имах възможности, но винаги е сложно, защото той ме атакува, а аз трябва да се справям\", каза Каруана. Американецът добави, че е внимавал да не допусне грешка, защото това е можело да доведе до матирането му. Карлсен, от своя страна, също заяви, че е търсил равновесието между това да търси мат и да внимава да не загуби. \"Освен това времето ми изтичаше. Не знам, бях толкова нервен, не успях да го постигна. Накрая не се получи нищо\", добави шампионът. Мачът за световната титла се състои от 12 партии, като при равенство ще има тайбрек на 28 ноември. Предстои почивен ден, а в 11-ata партия в sybota Карлсен ще е с белите.", "date": "2018.11.22", "title": "Пълното равенство между Карлсен и Каруана се запази и след десетата партия"}
{"url": "https://www.dnevnik.bg/bulgaria/2018/11/22/3350447_sudut_vurna_v_aresta_edin_ot_obviniaemite_po_deloto/", "text": "Апелативният специализиран наказателен съд върна в ареста бившия кмет на столичния район \"Младост\" Петко Дюлгеров. Той е един от тримата обвиняем по делото срещу също бившия кмет на района Десиалава Иванчева и заместничката ѝ Биляна Петрова. \"III-ти въззивен състав, отмени протоколно определение, с което е изменена мярката за неотклонение на подсъдимия Петко Дюлгеров от \"Задържане под стража\" в \"Домашен арест\", като вместо това постанови, че оставя без уважение искането на подсъдимия Петко Дюлгеров и защитата му за изменение на мярката за неотклонение от \"Задържане под стража\" в по-лека такава. Определението е окончателно и не подлежи на обжалване\", пише в съобщението на съда. Тримата са подсъдими по едно дело - за подкуп в особено големи размери, поискан и получен според обвинението от строителния предприемач Александър Ваклин. Дюлгеров е посочен като помагач и беше пуснат под домашен арест в края на миналия месец. Тази седмица Специализираният наказателен съд уважи искането на прокуратурата  Иванчева и Петрова да останат със забрана за напускане на страната и домовете си.", "date": "2018.11.22", "title": "Съдът върна в ареста един от обвиняемите по делото срещу Иванчева"}
{"url": "https://www.dnevnik.bg/biznes/2018/11/22/3350230_noble_graphics_beshe_otlichena_kato_nai-efektivna/", "text": "Noble Graphics беше отличена като най-ефективната рекламна агенция в България на наградите за маркетинговите комуникации Effie 2018. Тя спечели общо 2 златни, 3 сребърни и 2 бронзови отличия. На второ място в общото класиране е агенция Saatchi & Saatchi Sofia с 2 златни и 1 сребърна награда. А третото място зае продуцентска къща Switch. Единадесетото издание на наградите Effie завърши с церемония в сряда вечер в София, на която бяха обявени победителите в петте категории: \"Стоки\", \"Услуги\", \"Промоции\", \"Корпоративни комуникации\" и \"Социална, медийна, политическа кампания\". Най-важният критерий при оценяването на кампаниите е ефективността на комуникацията, припомниха от организаторите - Българската асоциация на комуникационните агенции (БАКА). \"Успехът на кампаниите се дължи колкото на нашият екип, толкова и на клиентите ни, които възприемаме като свои партньори. Смисълът на работата ни е да постигаме такова ниво на синергия между клиент и агенция, че постиженията ни да надскачат очакванията и на двете страни. И най-забавната реклама не е нищо повече от виц, ако не изпълнява основната си задача – да носи повече стойност за рекламодателя\", коментира наградите Чавдар Кенаров, основател и творчески директор на Noble Graphics. Агеницята печели за най-ефективна за втора поредна година. Наградата за най-ефективен рекламодател си поделиха Банка ДСК и Carlsberg Bulgaria с равен брой точки. Подадените заявки бяха оценявани в два кръга от 19-членно жури от специалисти в различни области на бизнеса. А в класацията през тази година са 35 компании от различни сектори на комуникационната индустрия. Клиент: Lidl България Агенция: Saatchi & Saatchi Sofia Продуцентска къща: Matchpoint Productions Клиент: Carlsberg Bulgaria Агенция: Noble Graphics Медийна агенция: ББДО Груп/Медия Дайрекшън ОМД Клиент: Жанет 45 Агенция: Saatchi & Saatchi Sofia Разработване на софтуер и уеб програмиране: Code Nest Клиент: Банка ДСК Агенция: Noble Graphics Медийна агенция: Кафе Комюникейшънс София ООД Продуцентска къща: Clamer Productions Studio Клиент: Пощенска банка Агенция: ББДО Груп/Графити ББДО PR агенция: ББДО Груп/Проксимити София Клиент: Банка ДСК Агенция: Noble Graphics Медийна агенция: Кафе Комюникейшънс София ООД Продуцентска къща: Switch Web Development: Студио Х Дигитал Клиент: Филикон 97 АД Агенция: reforma Продуцентска къща: Hand Played Клиент: Nuhealth JSC Агенция: The Smarts Продуцентска къща: Shoot Медийна агенция: IQ Media Дигитална агенция: Xplora Медийна агенция: PHD Клиент: А1 България Агенция: Saatchi & Saatchi Sofia Дигитална агенция: KNOWAY  Медийна агенция: Mindshare Продуцентска къща: B2Y Productions Клиент: WWF България Агенция: Noble Graphics Продуцентска къща: Switch Клиент: Carlsberg Bulgaria Агенция: Noble Graphics Продуцентска къща: Switch Медийна агенция: Initiative Bulgaria Клиент: Kaufland България Агенция: Noble Graphics Продуцентска къща: Switch Медийна агенция: Mindshare Дигитална агенция: All Channels Communication Медийна агенция: ББДО Груп/Медия Дайрекшън ОМД Клиент: Загорка АД Агенция: Nitram Продуцентска къща: Filmmaker Медийна агенция: Dentsu Aegis Network Клиент: Kaufland България Агенция: Noble Graphics Медийна агенция: Mindshare Продуцентска къща: Nulla Дигитална агенция: All Channels Communication Медийна агенция: ББДО Груп/Медия Дайрекшън ОМД Клиент: Mastercard Bulgaria Агенция: McCann Sofia PR агенция: All Channels Communication Group Софтуерно консултантска компания: ОРАК България Медийна агенция: CARAT Клиент: А1 България Агенция: Saatchi & Saatchi Sofia Дигитална агенция: KNOWAY  Медийна агенция: Mindshare Постпродукционно студио: Фифт Дигрий ООД Клиент: ИЗИДА ООД Агенция: ББДО Груп/Графити ББДО Медийна агенция: ББДО Груп/Медия Дайрекшън ОМД Клиент: Загорка АД Агенция: All Channels Communication Медийна агенция: Dentsu Aegis Network Продуцентска къща: Filmmaker Клиент: Ростар БГ Агенция: Nitram Продуцентска къща: Combine Production Company Клиент: БАКА Агенция: Saatchi & Saatchi Sofia Дигитална агенция: Publicis Groupe Digital BTL агенция: Publicis Dialog PR агенция: MSL ", "date": "2018.11.22", "title": "Noble Graphics беше отличена като най-ефективна агенция за 2018"}
{"url": "https://www.dnevnik.bg/bulgaria/2018/11/22/3350448_ako_gazprom_potvurdi_bulgariia_e_gotova_da_se_vkljuchi/", "text": "България е готова да се включи в трасето на втората тръба от \"Турски поток\", но първо трябва да изчакаме официалната информация от страна на \"Газпром\". Това каза пред журналисти министърът на енергетиката Теменужка Петкова след появилата се  публикация в руския вестник \"Коммерсант\" , че вече е определен окончателният маршрут на \"Турски поток\" и той ще минава през България, Сърбия, Унгария и Словакия. \"Ние сме готови за реализацията на такъв проект, но при стриктно спазване на европейското законодателство. Още повече, че разговори по този въпрос бяха водени на най-високо ниво при посещението на премиера Бойко Борисов в Русия, когато се срещна с президента Владимир Путин\", заяви Петкова. Тя уточни, че за България е изключително важно да запази своето стратегическо място на газовата карта на Европа.", "date": "2018.11.22", "title": "Ако \"Газпром\" потвърди, България е готова да се включи в \"Турски поток\", заяви Петкова"}
{"url": "https://www.dnevnik.bg/evropa/2018/11/22/3350007_predpazna_mreja_kak_shte_se_reshi_problema_s/", "text": "Това е един от елементите в  проектоспоразумението за Брекзит , който разгоря страстите: \"предпазната мрежа\" - т.нар. backstop (\"предпазен механизъм\") - е решение, до което ще се прибегне в краен случай, за да се предотврати връщане на физическата граница на остров Ирландия. \"Предпазната мрежа\" предвижда Обединеното кралство да остане в \"единна митническа територия\" с Европейския съюз, мярка, която би ограничила възможностите на Лондон да договаря търговски споразумения с трети страни за голямо съжаление на привържениците на т.нар. чист развод с Брюксел. Освен това то ще осигури на британската провинция различен режим от този в останалата част на Великобритания - недопустима ситуация за северноирландската Демократическа юнионистка партия (ДЮП), която е необходим съюзник на Тереза Мей в парламента. Специален протокол за Ирландия Лондон и Брюксел се ангажираха да уредят ирландския въпрос в новото споразумение за условията на раздялата. Въпросът е как, след като Великобритания излезе от ЕС, да се избегне възстановяване на физическите проверки по границата между Ирландия и британския район Северна Ирландия, за да се запази мирното споразумение от 1998 г., сложило край на десетилетия кървави сблъсъци. Преговарящите измислиха решение за презастраховане, което би било приложено единствено ако между настъпването на Брекзит и края на преходния период не успеят да сключат партньорство, което би решило проблема по друг начин. Начални и крайни дати На 29 март 2019 г. - планираната за Брекзит дата, Великобритания ще напусне официално ЕС, но ще навлезе в етап на преход, който ще продължи 21 месеца,до 31 декември 2020 г. В този период страната ще остане част от единния пазар, митническия съюз и европейските програми, но вече няма да участва във вземането на решения. Двете страни си дават срок до 1 юли 2020 г. да ратифицират споразумение, което би заменило предпазната мярка в \"протокола за Ирландия и Северна Ирландия\". Ако не бъдат готови на тази дата, Лондон и Брюксел си оставят възможността да удължат - еднократно и за ограничено време - периода на прехода. В произволен момент след изтичането на преходния период ЕС или Великобритания могат да сметнат, че протоколът вече не е необходим. Решението обаче двете страни трябва да вземат заедно. Как е организирана \"спасителната мрежа\" Идеята беше представена първоначално в най-общ вид през март. Тогава тя, изглежда, не удовлетворяваше британците, които искат да се гарантира, че няма да има митническа граница между Северна Ирландия и Великобритания, и впоследствие еволюира. Предпазният механизъм, предвиден в проектоспоразумението, се състои в създаване на \"единна митническа територия\", обхващаща ЕС и Обединеното кралство. Това позволява да се гарантира \"безпрепятствен достъп\" на стоките от Северна Ирландия до останалия британски пазар. Според европейски дипломат става въпрос за \"минимален\" митнически съюз. В това пространство, където се прилага обща външна тарифа за вноса, квотите и митата са премахнати. Както каза висш европейски представител, това ще е митнически съюз без регламентиращите норми, където движението ще е малко по-трудно, отколкото в единния европейски пазар, основаващ се на четирите свободи на движение - на стоки, услуги, капитали и хора. Проверките между Великобритания и Северна Ирландия няма да са системни освен на летищата - за живи животни и продукти с животински произход. Специален статут за Северна Ирландия Освен това Северна Ирландия ще се съобразява с някои правила на единния пазар, смятани за \"ключови за избягване на твърда граница\", като санитарните норми при ветеринарния контрол или тези, свързани с данък добавена стойност и държавните помощи. Британските власти ще трябва да прилагат в Северна Ирландия всички митнически регулации на съюза. Това е гаранция за 27-те, че целостта на единния пазар ще се запази. \"Ние сме доволни, постигнахме трите си цели: липса на твърда граница, защитеност на единния пазар и митническата територия на ЕС и свеждане до минимум на проверките между Великобритания и Северна Ирландия, организирани далеч от границата\", обобщи европейски представител. /БТА", "date": "2018.11.22", "title": "\"Предпазна мрежа\": как ще се реши проблемът с ирландската граница след Брекзит"}
{"url": "https://www.dnevnik.bg/bulgaria/2018/11/22/3350451_dvijenieto_na_vlakove_v_kresnenskoto_defile_e/", "text": "Участъкът от железопътната линия в Кресненското дефиле, който беше затворен близо три денонощия, е възстановен и по него вече минават влакове. Той беше затворен заради струтище, което причини дерайлирането на влакова композиция, съобщава БНР. Общо осем души пострадаха при катастрофата на 19 ноември. Над сто души и десетки специализирани машини работиха по разбиването на скалните късове, изтеглянето на локомотива и възстановяването на релсовия път. Първата влакова композиция, която премина през участъка беше от Симитли към Петрич.", "date": "2018.11.22", "title": "Движението на влакове в Кресненското дефиле е възстановено"}
{"url": "https://www.dnevnik.bg/sport/2018/11/22/3350161_krasimir_georgiev_subra_nad_40_hil_leva_ot/", "text": "Благотворителното 55-часово бягане на  Красимир Георгиев  е събрало 40 825 лева, съобщиха организаторите. Средствата ще подпомогнат деца с онкохематологични заболявания, които ще получат достъп до повече спортни мероприятия. В края на септември  Георгиев измина 334.2 км в Пловдив . Тридневното събитие, което се проведе под надслов \"Празник на мотивацията\", събра 1185 души. С различни активности те изминаха 16 472.67 км. Събитието в Пловдив беше част от глобалната инициатива Team Blue, която обхваща шест държави. Целта е да се измине разстоянието от Земята до Луната и обратно (783 214 км). Според правилата на инициативата изминатото разстояние от 16 472.67 км в Пловдив се преобразува в 36 807.10 лева под формата на дарение към сдружение \"Деца сонкохематологични заболявания\". Към тази сума се добавят още 4018 лева, събрани в кутиите на сдружението на място и от преводите по сметката на сдружението.  В началото на годината Георгиев направи друго благотворително бягане, когато  бяга 36 часа без прекъсване . Тогава ултрамаратонецът събра 16 095 лева, които отидоха за тренировъчен лагер, самолетни билети и настаняване на деца за участието им в световната олимпиада \"Игри за победители\" в Москва - състезание за деца, преборили рака. Георгиев си е поставил за цел да опита да привлече вниманието и да промени вредните хранителни навици сред децата, като ги насочи към здравословен начин на живот чрез активен спорт. Той се надява да осъществи тази идея с инициативи на открито и лекции в училища из България.", "date": "2018.11.22", "title": "Красимир Георгиев събра над 40 хил. лева от 55-часовото благотворително бягане"}
{"url": "https://www.dnevnik.bg/sviat/2018/11/22/3350438_izrael_osudi_na_10_g_zatvor_mladej_za_nad_2000_bombeni/", "text": "Израелските власти осъдиха на 10 години затвор млад мъж за бомбени заплахи срещу летища, а също срещу центрове и училища на еврейската общност в САЩ, отправени между 2016 и 2017 г., предаде ДПА. Двайсетгодишният мъж ще трябва да плати и глоба от 60 000 шекела (16 000 долара), съобщи днес съдът в Тел Авив. Младежът - израелец, който според медиите има и американско гражданство, бил арестуван миналата година в Южен Израел. Той предизвикал принудителни евакуации на различни места в САЩ и помогнал за обвиненията, че президентът Доналд Тръмп е провокирал вълна от антисемитизъм. Младият мъж е заплашвал също американски сенатор и мишени в Австралия и Нова Зеландия. Според съда той е отправил от 2015 г. около 2000 заплахи по телефона или чрез имейл, използвайки технология за скриване на самоличността. В присъдата се казва, че тогавашният тийнейджър е предлагал услугите си в интернет сайта \"АлфаБей маркет\" от т.нар. тъмна мрежа, като получавал по 40 долара за обаждане в частен дом със заплаха за убийство, 80 долара за заплаха срещу училище и 500 долара за бомбена заплаха срещу самолет. За \"труда си\" младежът получил равностойността на 873 179 шекела в криптовалутата биткойн. Той е осъден също за изнудване със заплахи, разпространяване на лъжлива информация, предизвикала страх и паника, и за пране на пари. /БТА", "date": "2018.11.22", "title": "Израел осъди на 10 г. затвор младеж за над 2000 бомбени заплахи"}
{"url": "https://www.dnevnik.bg/evropa/2018/11/22/3350175_germaniia_postavi_muti_na_kartata_no_moje_li_da_go/", "text": "Германия превърна канцлера Ангела Меркел, получила прозвището \"Мути\" (от немски \"мама\"), в най-влиятелната жена в света, когато я избра за лидер. Готова ли е сега да избере хомосексуален с десни убеждения за неин приемник? Йенс Шпан скоро ще разбере. В своя  опит да стане лидер  на управляващата партия Християндемократическия съюз здравният министър е изправен пред битка да убеди партийните членове, че неговите често пъти  резки политически възгледи  са в хармония с бъдещето на Германия. Но като отявлен хомосексуален той е изправен и пред допълнително предизвикателство, което не стои пред неговите съперници  Анегрет Крамп-Каренбауер  и  Фридрих Мерц . Политически коментатори изтъкват, че в Германия, където само преди година бяха легализирани еднополовите бракове, има тлееща хомофобия. \"Не смятам, че неговата консервативна партия е готова да издигне открит гей за канцлер или председател на партията\", каза пред \"Томсън Ройтерс\" Хелмут Мецнер, представител на управителния съвет на Ел Ес Фау Де, най-голямата федерална организация на ЛГБТ (лесбийките, гейовете, бисексуалните и транссексуалните) в Германия. Трийсет и осемгодишният Шпан заяви намерението си да се кандидатира за лидер на ХДС след като Меркел обяви, че през декември ще се оттегли от председателското място в партията и няма да се кандидатира за преизбиране като канцлер на изборите през 2021 г. Преди вътрешнопартийните избори в ХДС, които ще се състоят на 7 декември, той се представя като човек с ценности, скептичен към градските либерали и глобалния елит. Но личният му живот го прави по-скоро аутсайдер за мнозина от традиционните избиратели, които се опитва да привлече. През декември Шпан 2017 г. сключи брак с дългогодишния си партньор, няколко месеца след като еднополовите бракове бяха легализирани от германския парламент. Признанието на Шпан, че е хомосексуален, кара някои от дългогодишните членове на партията да се чувстват неудобно. Но според по-млади членове сексуалната му ориентация не е проблем и те го ценят заради изповядваните от него консервативни ценности и за това, че се е изправил срещу Меркел. Говорител на здравното министерство заяви, че Шпан не е на разположение за коментар. Крайнодесен и толерантен? Въпреки растящото безпокойство от възхода на крайната десница в германската политика, страната е до голяма степен толерантна към хомосексуалните и транссексуалните. Берлин беше известен като средище на нощния живот на ЛГБТ много преди обединението на Германия през 1990 г. Според проучване от 2013 г. на американския изследователски център \"Пю\" 87 процента от запитаните в Германия смятат, че хомосексуалността трябва да бъде приета от обществото. Изтъкнати представители на ЛГБТ+ има и в германската политика. Бившият банкер от \"Голдман Сакс\" и председател на парламентарната група на крайнодясната партия \"Алтернатива за Германия\" Алис Вайдел живее с друга жена и двете имат две деца. Остава въпросът обаче дали сексуалната ориентация на Шпан - и самите му политически възгледи - няма да навредят на шансовете му да стане лидер на ХДС. Въпреки либералните нагласи към хомосексуалността Германия е на 12-о място в годишната класация за защитата на ЛГБТ+, изготвяна от неправителствената организация ИЛГА - Европа, и е след по-малки страни като Малта и Португалия и други големи сили като Великобритания и Франция. \"Няколко души от ХДС ми казаха в прав текст, че ако Шпан стане лидер на партията, те ще я напуснат, било то защото той е реакционер или защото смятат, че християнска партия не може да има за лидер хомосексуален\", каза германският политически коментатор Алан Позенер. Подкрепата на Шпан за политически мерки в сферата на вътрешните работи като например да бъде наложен таван на броя на кандидатите за убежище, също ще играе роля в предстоящите вътрешнопартийни избори, заявиха коментатори. \"Често казва, че образец за него е Себастиан Курц\", посочи Позенер. Курц е австрийският канцлер, който управлява в коалиция с крайнодясната Австрийска партия на свободата. Изборът на канцлер с открито хомосексуална ориентация ще изпрати послание за толерантност, заяви пред \"Томсън Ройтерс\" Торстен Бенер, директор на берлинския Институт за глобална публична политика. \"Шпан не е борец за права на хомосексуалните, но избирането му за партиен лидер, и може би за канцлер, ще изпрати послание: същото, което изпрати избирането на жена за канцлер\", заяви Бенер. Много хора в ХДС оспориха мнението, че сексуалната ориентация на Шпан ще бъде проблем. \"Вече не\", каза Александър Фогт, ръководител на ЛГБТ+ групата в партията. Според публикувано неотдавна проучване по поръчка на германския вестник \"Билд\" подкрепата за Мерц е 38 процента, за Крамп-Каренбауер - 27 процента, а за Шпан - 13 процента. /БТА", "date": "2018.11.22", "title": "Германия постави \"Мути\" на картата, но може ли да го направи и за хомосексуален политик"}
{"url": "https://www.dnevnik.bg/sport/2018/11/22/3350305_katarskite_aviolinii_sa_zainteresovani_kum_sponsorstvo/", "text": "Френският футболен шампион ПСЖ може да подпише договор за спонсорство с катарските авиолинии, съобщава специализираното издание La Tribune. Компанията от Катар ще замени друг авиопревозвач - \"Емирейтс\", който  прекратява партньорството си с ПСЖ след края на сезона . Изпълнителният директор на Qatar Airways Акбар ал-Бакер потвърди пред La Tribune, че компанията има интерес. \"Да, сигурен съм, че такава възможност представлява интерес за всяка компания. Ние не правим изключение\", каза той. Авиолиниите на Дубай са спонсор на клуба от 2006 г., а на година плащат на френския клуб между 25 и 30 милиона евро. Парижани обаче поискаха много повече, колкото получават другите водещи клубове в Европа. През август \"Екип\" съобщи, че при последната среща на президента на ПСЖ  Насер Ал-Хелайфи  с представители на Fly Emirates той е поискал 80 милиона евро на година, но дубайската компания е отказала. Раздялата между ПСЖ и Fly Emirates не е неочаквана и с оглед на влошените отношения между Катар и страните от Обединените арабски емирства (ОАЕ). В началото на годината от  френския клуб посъветваха своите играчи да не ходят на почивка в Дубай . ПСЖ е собственост на \"Катар спортс инвестмънт\", който се контролира от катарската кралска фамилия. Тя придоби клуба през 2011 г. за едва 50 милиона евро и оттогава инвестира огромни средства в покупка на футболисти. В последните месеци разследването срещу ПСЖ за нарушение на финансовия феърплей беше подновено.  Компанията собственик дори увеличи капитала  на дружеството с 316 милиона евро, за да покрие част от загубите. La Tribune съобщава още, че \"Емирейтс\" може да се насочи към друг отбор от френската Лига 1 - \"Марсилия\". Договорът на тима с мобилния оператор Orange също изтича в края на сезона. Qatar Airways беше партньор на \"Барселона\", като логото ѝ стоеше на фланелките на каталунците между 2013 и 2017 г. В момента  авиокомпанията е на екипите на \"Рома\"  и \"Бока хуниорс\". Освен това катарските авиолинии са и официален превозвач на \"Байерн\" (Мюнхен). Също така и официален превозвач на ФИФА. В момента компанията  води преговори за спонсорство и с Висшата лига .", "date": "2018.11.22", "title": "Катарските авиолинии са заинтересовани от спонсорство на ПСЖ"}
{"url": "https://www.dnevnik.bg/politika/2018/11/22/3350459_cvetanov_prizna_che_e_praktika_policai_da_slediat/", "text": "Председателят на парламентарната група на ГЕРБ Цветан Цветанов призна, че е практика полицаи да следят лидера на БСП Корнелия Нинова. По думите му това се правило с цел нейната безопасност, съобщиха от пресцентъра на управляващата партия. По-рано днес  Нинова обяви, че има неофициална информация, че има нареждане от София полицията да следи всяко нейно движение в страната.  От месеци социалистите обикалят, за да представят пред хората т.нар. Визия за България. От парламентарната трибуна лидерът на БСП обясни, че при посещенията си в някои малки населени места била спирана от полицейски екипи. Тя разказа още как се пошегувала с полицаите дали не било обявено извънредно положение в страната, а те й отговорили: \"Изпълняваме нареждане от София\". \"Какво е нареждането?\", попитала тя. А отговорът бил: \"Да не ви изпускаме от очи\". \"Нинова явно не си дава сметка, че такава е практиката и всичко се прави с цел нейната сигурност да бъде гарантирана\", каза Цветанов. По думите му за ГЕРБ представлява интерес лидер на БСП да бъде точно Корнелия Нинова, защото \"с нея те са слаб опонент\".", "date": "2018.11.22", "title": "Цветанов призна, че е практика полицаи да следят Корнелия Нинова, за да я пазят"}
{"url": "https://www.dnevnik.bg/bulgaria/2018/11/22/3350449_fond_zemedelie_razsrochi_s_godina_kreditite_na/", "text": "Управителният съвет на Държавен фонд \"Земеделие\" реши да разсрочи с една година кредитите, отпуснати на животновъдите през периода 2008 – 2012 г. и на картофопроизводителите, получили заеми през 2011 г. Размерът на лихвата по отсрочването на задълженията е в размер 3.6 %. От възможността за отсрочване на главница и лихва по предоставените кредити могат да се възползват птицевъди, получили кредити за фураж в периода от 2008 и 2010 г., свиневъди със заеми за фураж от 2008 и 2010 г. и животновъди с кредити за фураж от 2008, 2009, 2010 и 2012 година. Задълженията си ще могат да разсрочат само фермери, които през стопанската 2017/2018 г. отглеждат животни от същото направление, по което е получен кредитът. Отсрочва се и дължимата към 27 ноември 2018 г. главница по кредити за закупуване на семена, минерални торове и препарати за производство на картофи през 2011 г. Картофопроизводителите могат да кандидатстват за подкрепата само при условие, че дължимата към началната дата за прием лихва е възстановена преди подаването на заявлението за отсрочване. Обезпечението по кредита трябва да е 110% от дълга. От възможността за отсрочване на дължимите кредити могат да се възползват само стопаните, които през 2018 г. са отглеждали културата картофи, за която е получен кредита. Доказването на условието се удостоверява с извлечение от Интегрираната система за администриране и контрол или анкетен формуляр за обработваните площи.", "date": "2018.11.22", "title": "Фонд \"Земеделие\" разсрочи с година кредитите на животновъди и картофопроизводители"}
{"url": "https://www.dnevnik.bg/photos/2018/11/22/3350160_fotogaleriia_svetovnite_snimki_na_denia_-_22_noemvri/", "text": "Кира, 23-годишна планинска горила, държи новороденото си бебе в зоопарка в Москва, Русия.", "date": "2018.11.22", "title": "Фотогалерия: Световните снимки на деня - 22 ноември 2018 г."}
{"url": "https://www.dnevnik.bg/bulgaria/2018/11/22/3350454_bulgarskata_armiia_e_60-a_v_sveta_po_sila_sochi/", "text": "Българската армия заема 60-о място в света по сила за 2018 г. в класацията  PowerIndex  на специализираното издание globalfirepower. В класацията България е след Финландия, Чили и Унгария и пред Австрия, Словакия и Португалия, като са анализирани обща 136 армии по 55 показателя. За най-силна е определена армията на САЩ, следвана от тези на Русия и Китай. Американците имат 2 милиона военнослужещи, като в тях попадат и тези от запаса. Освен това армията разполага с 13 хиляди самолета, около 6 хиляди танка и има бюджет от 647 млрд. долара, който за следващата година е увеличен на 716 милиарда. Намиращата се на второ място руска армия е с бюджет от 47 млрд. долара. Тя разполага с 3.5 милиона военнослужещи, около 4000 самолета и над 20 хил. танка. Китайската армия, класирана трета, има 2.7 милиона военнослужещи, 3 хиляди самолета и 7 700 танка. Първата десетка попълват Индия, Франция, Великобритания, Южна Корея, Япония, Турция и Германия. Съседната на България Гърция заема 28-а позиция, Румъния е 40-а, а Сърбия – 78-а.", "date": "2018.11.22", "title": "Българската армия е 60-а в света по сила, сочи изследване"}
{"url": "https://www.dnevnik.bg/sport/2018/11/22/3350469_gol_za_10_hil_paunda_ili_kak_berbatov_se_oturval_ot/", "text": "В професионалния футбол всяка стъпка извън установените правила се наказва. Особено във Висшата лига. Димитър Бербатов е бил в основата на една от най-тежките глоби, които мениджърът Мартин Йол някога е налагал. Това призна специалистът пред Voetbal International, като разказа за историята, добила вълнуващ обрат. Като играч на \"Фулъм\" в средата на март 2013 г., българинът закъснял с 45 минути за тренировка. \"Невероятно. Всъщност никога не е имало причина да го критикувам, докато един ден той не се изгуби и закъсня с 45 минути за тренировка. Много неприятно - всички в отбора знаеха, че никога не оставям подобно нещо да се размине и разбира се, се чудех какво ще правя\", каза Йол.  \"Бербатов беше най-добрият ни футболист, а два дни по-късно играехме срещу стария ми отбор \"Тотнъм\". Обикновено, глобата е в размер на седмичната заплата, но той изкарваше толкова много, че дори на мен ми се стори лудост.\" Мениджърът решил да глоби Бербатов с 10 хил. паунда. \"Не го извадих от състава, защото не късам от собственото си месо\", обясни Йол. Специалистът се съгласил сам да плати глобата, ако Бербатов вкара победния гол в мача с \"шпорите\". Когато дошъл часът на двубоя, българският нападател намигнал на мениджъра и му казал: \"Тренер, не се притеснявай\". \"И какво мислите? Той вкара за 1:0 и резултатът остана непроменен. Това ми струваше 10 хил. паунда, но ги платих с удоволствие\", разказа Йол.", "date": "2018.11.22", "title": "Гол за 10 хил. паунда, или как Бербатов се отървал от сурова глоба"}
{"url": "https://www.dnevnik.bg/politika/2018/11/22/3350470_nito_edno_predlojenie_na_opoziciiata_ne_beshe_prieto/", "text": "Управляващите не приеха нито една идея на опозицията при днешното гласуване на бюджета за следващата година от ресорната парламентарна комисия. За около три часа членовете на комисията приеха на второ четене трите бюджета за догодина - този на Националната здравноосигурителна каса, на Държавното обществено осигуряване и бюджета на държавата. Окончателното гласуване в пленарната зала ще е следващата седмица. Бюджетът беше приет почти без промени и с много малко дебати. Най-много полемики предизвика бюджетът на Здравната каса, както и създаването на агенцията за медицински надзор, която ще обедини дейностите по трансплантациите, одит и лицензиране на болници. В крайна сметка депутатите отмениха прелицензирането на всички болници, но го замениха с въвеждане на единни стандарти, които лечебните заведения трябва да изпълнят. Предварително разпределените пари в бюджета на Здравната каса ще могат да се прехвърлят между отделните пера само след решение на лекарския съюз, решиха още народните представители. Сега това става с решение на надзора на касата.", "date": "2018.11.22", "title": "Нито едно предложение на опозицията не беше прието при гласуването на бюджета в ресорната комисия"}
{"url": "https://www.dnevnik.bg/citat_na_deniia/2018/11/22/3349794_citat_na_denia_ne_moje_samo_oresharski_da_e_vinoven_za/", "text": "Не може само Орешарски да е виновен за КТБ. Това е мандатът на БСП, не може той да им опира пешкира. Това каза  снощи в интервю за \"Шоуто на Слави\" премиерът Бойко Борисов . Това е сериозна промяна в неговата позиция, тъй като до сега винаги е подчертавал персоналната вина на Пламен Орешарски като премиер за фалита на КТБ. Попитан от зрител, защо активите на КТБ са се увеличили от 2 на 5 млрд. лв., през първите два мандата от неговото управление, Борисов отговори: \"Всички банки растяха тогава. Поетапно намалявахме парите\". Той посъветва Слави Трифонов да пита някой от БСП за фалита на КТБ, защото когато банката е фалирала, ГЕРБ са били опозиция. Какво още каза Бойко Борисов в \"Шоуто на Слави\" четете  тук .", "date": "2018.11.22", "title": "Цитат на деня: Не може само Орешарски да е виновен за КТБ и да опира пешкира"}
{"url": "https://www.dnevnik.bg/sport/2018/11/22/3349525_futbolni_privurjenici_podkrepiat_ideiata_na_otborite/", "text": "Има ли начин расизмът да бъде преборен и изкоренен от футбола? ФИФА, УЕФА и други водещи организации от години опитват да намерят решение на проблема. Оказва се, че голяма част от привържениците гледат в същата посока. Част от тях дори са съгласни на отборите - клубни и национални, да се отнемат точки при расистки прояви. Това показва проучване на  английската организация Kick It Out  и приложението за следене на резултати Forza Football. Общо 27 000 запалянковци от 38 държави са участвали в изследването. Резултатите показват, че 60 процента от анкетираните подкрепят наказание с отнемане на точки. Повече от половината заявяват, че са били свидетели на расистки прояви. Досега на клубове са били отнемани точки за финансови проблеми, за използването на играчи със спрени права и за уреждане на мачове, но не и за расизъм. \"Регулаторите, в това число Футболната асоциация на Англия, УЕФА и ФИФА, трябва да проведат кампания, която да информира как се съобщава за расистки прояви. Те трябва да се вслушат в исканията на феновете\", казаха от Kick It Out. \"Клубовете и държавите, чиито фенове са се проявили в разрез с правилата за расизъм, трябва да претърпяват по-сурови наказания, в това число и отнемане на точки\", допълни той. Проучването показва, че само 28 на сто от футболните привърженици знаят как правилно да сигнализират за подобни инциденти, докато в арабските държави процентът пада до 13. Говорител на ФА заяви пред Си Ен Ен, че асоциацията окуражава феновете да подават сигнали за расистки прояви.", "date": "2018.11.22", "title": "Футболни привърженици подкрепят идеята на отборите да се отнемат точки при расизъм"}
{"url": "https://www.dnevnik.bg/sviat/2018/11/22/3349684_sdelkite_sus_sauditska_arabiia_ne_sa_tolkova_izgodni/", "text": "Президентът Доналд Тръмп силно разду стойността на планираните саудитски инвестиции в САЩ, когато обясни защо \"застава до Саудитска Арабия\" въпреки заключението на служители от американското разузнаване, че фактическият лидер на кралството е заповядал убийството на установил се в САЩ журналист. Вчера Тръмп изтъкна оръжеен пакет за 110 млрд. долара, който по думите му е част от планирани саудитски инвестиции в САЩ в размер на 450 млрд. долара. В действителност поръчките по оръжейните сделки са доста по-малки и нито една от двете страни не е обявила, нито е потвърдила повтаряното от Тръмп заявление, че саудитците се готвят да налеят общо 450 млрд. долара в американската икономика. Икономическият довод на Тръмп беше част от неговата аргументация за решението да не наказва саудитския престолонаследник Мохамед бин Салман, нито да спира оръжейните сделки със Саудитска Арабия заради убийството на писалия за \"Вашингтон пост\" журналист Джамал Хашокжи в консулството на Саудитска Арабия в Истанбул. Служител, запознат с оценката на американското разузнаване, каза, че престолонаследникът е смятан за отговорен за разпореждане на убийството; други запознати със случая смятат, че престолонаследникът е бил замесен в убийството, но не са сигурни до каква степен. Всички говориха при условие да останат анонимни, защото не бяха упълномощени открито да обсъждат деликатни разузнавателни данни. Макар че Тръмп сам си решава дали да вярва на заключенията на своите служители и дали да дава предимство на значителните изгоди от американско-саудитския съюз, икономическият стълб в неговата аргументация не издържа. Нека да погледнем думите му. Тръмп: \"След моето обстойно уговаряно посещение в Саудитска Арабия миналата година кралството се съгласи да похарчи и инвестира 450 млрд. долара в Съединените щати. Това е рекордно количество пари. Аз ще създам стотици хиляди работни места, огромно икономическо развитие и голямо допълнително богатство за Съединените щати. От 450-те млрд. долара 110 млрд. долара от \"Боинг\", \"Локхийд Мартин\", \"Рейтиън\" и много други големи американски компании в областта на отбраната. Ако ние глупаво отменим тези договори, Русия и Китай ще бъдат големите печеливши и ще са много щастливи да се сдобият с целия този новооткрит бизнес.\" Фактите: оръжейният пакет не е толкова изгоден, колкото изглежда на пръв поглед. Той отчасти беше договорен при президентството на Обама и смесва стари сделки, някои нови търговски отношения и бъдещи покупки, които още не са уредени. Пентагонът каза миналия месец, че Саудитска Арабия е подписала писма за \"предлагане и приемане\" на военни покупки за едва 14.5 млрд. долара, и потвърди вчера, че нищо повече не е достигнало този етап. Тези писма, издавани когато американското правителство одобри предлагана оръжейна продажба, уточняват неговите условия. Много от тези 14.5 млрд. долара са за система за противоракетна отбрана - договор, по който, изглежда, е постигнат по-голям напредък, отколкото по други значими инвестиции, но който още не е завършен. Освен това миналата година Държавният департамент изчисли, че ако бъде изпълнен целият бъдещ бизнес за 110 милиарда долара, той в крайна сметка в Съединените щати\". Това е много по-малко от 500-те или 600-те хил. работни места, които според Тръмп ще създаде оръжейната сделка. Подробностите по пакета са оскъдни и няма оповестени данни какво точно е било предложено за продажба и на каква цена. Изследователската служба на Конгреса описва пакета като съчетание между продажби, предложени от президента Барак Обама и обсъдени с Конгреса, и нови продажби, които още се разработват. \"Много малко неща са сменили собствениците си\", казва старши сътрудникът в Института \"Брукингс\" и бивш служител на ЦРУ и министерството на отбраната Брус Ридъл. Междувременно няма потвърждение от нито една от двете страни, че \"кралството се е съгласило да похарчи и инвестира 450 млрд. долара в Съединените щати\", както каза Тръмп в своето изявление. Говорителката на Белия дом Линдзи Уолтърс не отговори на запитване да обясни сумата. САЩ са изнесли стоки за едва 16 млрд. долара за Саудитска Арабия миналата година и са внесли дори повече. Цялото годишно икономическо производство на Саудитска Арабия се оценява на 684 млрд. долара. Инвестирането на 450 млрд. долара от Саудитска Арабия в САЩ би означавало около 6 процента от цялата саудитска икономика да отиде в САЩ, ако това бъде разпределено например за 10 години. При своето посещение в САЩ през март престолонаследникът направи неясно изявление за евентуални саудитски инвестиции в САЩ, които може да са на стойност 400 млрд. долара, като каза според уебсайта \"Арейбиън бизнес\": \"Много неща могат да бъдат уредени в близко бъдеще.\" По-рано САЩ наложиха санкции на 17 саудитски служители, заподозрени за отговорни или съучастници в смъртта на Хашокжи. Членове на Конгреса искат САЩ да последват примера на страни, предприели по-твърди действия. Германия например забрани износа на нови оръжия за Саудитска Арабия и спря одобрен по-рано износ на оръжия. /БТА", "date": "2018.11.22", "title": "Сделките със Саудитска Арабия не са толкова изгодни, колкото Тръмп твърди"}
{"url": "https://www.dnevnik.bg/evropa/2018/11/22/3349618_shivashkoto_proizvodstvo_v_bulgariia_ne_e_po-humanno/", "text": "В началото на статията авторката Каролин Ванбек разказва за фабриката \"Пирин-Текс\" край Гоце Делчев, където 2 хил. работници на две смени шият, гладят, почистват и опаковат продукция за известни марки като \"Хуго Бос\". Оттам всяка седмица потеглят около 12 хил. готови облекла предимно за Германия. \"Тази фабрика едва ли щеше да я има, ако заплатите в България не бяха сред най-ниските в ЕС\", констатира авторката. По-нататък в статията четем: \"Изненадващо е колко много международни производители на дрехи са избрали България. Независимо дали става дума за H&M, \"Адидас\", \"Хуго Бос\" или \"Бърбъри\" - редица международни модни концерни произвеждат продуктите си в еврочленката България. \"В сравнение с разходите за живот заплатите са дори по-ниски, отколкото в Азия\", казва Бетина Музиолек от Clean Clothes Campaign (CCC), неправителствена организация, която се бори за по-добри условия на труд в текстилната промишленост по цял свят.\" \"Започваш в 8, но не знаеш кога ще си тръгнеш\" Авторката посочва, че повечето работници в българската текстилна индустрия остават на минималната работна заплата от 260 евро и уточнява: \"А разходите за живот в България са само два пъти по-ниски от тези в Германия. Някои стоки в България са дори по-скъпи. Дискаунтърът \"Лидъл\" има филиал в Гоце Делчев. Там килограм банани струва 1.22 евро, а пакетче масло 2.80 евро - повече, отколкото в Германия. () Шивашкото производство в България е Made in Europe, но изобщо не е по-хуманно, отколкото в Далечния изток. Когато човек пообиколи няколко текстилни фабрики в България, бързо разбира защо това е така.\" По-нататък авторката разказва за фабриката \"Куш Мода\" в село Трънак, близо до Черноморското крайбрежие, където работят 340 души - предимно жени, предимно от турското малцинство. \"Сутрин започваш работа в 8, но не знаеш кога ще си тръгнеш\", казва пред \"Ди Цайт\" една от работничките, която не иска да се споменава името ѝ, понеже се бои за работното си място. По-нататък в статията става дума за онова, което са научили представителите на ССС от работнички във фабриката: \"Според техните проучвания, в \"Куш Мода\" масово се полага извънреден труд: вместо законоустановените осем часа работниците често се трудели по 12 часа, и то седем дни седмично. Автобусите докарвали работниците в 8 часа сутринта и ги откарвали в 20 часа. Според ССС някои от работничките във фабриката изкарвали до 459 евро, но с много извънреден труд. А онези, които не упражнявали извънреден труд, понякога не стигали дори до минималната работна заплата. Камо ли пък да изкарат онези 1200 евро, които според синдиката КНСБ биха задоволили месечните им нужди.\" След като уточнява, че от \"Куш Мода\" отхвърлили упреците на активистите, авторката отново се връща към българските синдикати: \"В България рядко има работническо представителство. А когато го има, то не е особено влиятелно. Ето защо положението на много текстилни работници си остава драматично. На очи се набиват и многобройните надомници, които често пъти шият от вкъщи за фабриките, дори без договор. Други пък работят само на половин трудов договор, но изпълняват норма за пълно работно време. В редица фабрики няма прозрачност, те не поддържат уебстраници, не отговарят на журналистически запитвания и не допускат посетители. Във фабриката \"Аполо\" в Гоце Делчев например, където се произвеждат униформи и ловджийски облекла, се работи дори на един празничен ден. Собственикът на фабриката връща репортерката още от вратата: \"Нямам какво да кажа. Освен че българската текстилна индустрия се срива\". \"Едва петима работници успяват да изпълнят нормата\" На фона на всичко това условията на труд във фабриката \"Пирин-Текс\" на германския предприемач Бертрам Ролман изглеждат направо добри. Но за да запази международната конкурентоспособност на своята българска фабрика, Ролман иска да повиши производителността на труда. В отговор на журналистическо запитване от \"Хуго Бос\" са съобщили, че през последните три години са одобрили повишаване на възнагражденията в \"Пирин-Текс\" с по 6% годишно. През настоящата година обаче Ролман обвързал възнаграждението още по-тясно с изпълнението на нормата и орязал някои твърди елементи от заплащането, пише авторката и дава думата на синдикалиста Драгинов, който казва: \"Ролман иска все повече да ни експлоатира. В \"Пирин-Текс\" нормата успяват да изпълнят едва петима работници\". Самият Ролман коментира това твърдение с думите, че именно тези работници доказвали изпълнимостта на нормата. По-нататък в статията четем: \"Собственикът на фабриката не разбира критиката и препраща към общото икономическо развитие. \"Скоро вече няма да бъде възможно тук да се поддържат толкова големи производствени мощности\", казва той. И може би е прав. Десетилетия наред текстилната индустрия даваше сериозен принос към българското стопанство. Стотици хиляди евтини работници шиеха облекла, за които - независимо от машините - има нужда и от много човешки ръце. \"Българската текстилна индустрия предлага добро съотношение между цена и качество\", казва Георги Милев от агенция \"Тексар\", която събира чуждестранни модни концерни с български производители.\" Пред германската журналистка Милев разказва за силните традиции на българската текстилна промишленост, която преди 1990 година е разполагала с модерно оборудване и е обслужвала клиенти както на Запад, така и на Изток. При това не само с продукти на ишлеме (както днес), но и с дизайн, с платове и собствена конфекция. Авторката обобщава, че от предимствата на България е останало единствено географското - близостта до пазарите в Германия, Великобритания и Италия. Плюс плоския данък. По-нататък авторката отбелязва, че много неща са се променили през последните десетилетия: \"През 1993 година, когато Ролман открива фабриката си в Гоце Делчев, на опашка за работа са чакали 2 хил. души, както твърди самият той. Днес обаче имало недостиг на работна ръка: \"Принуден съм дори да отказвам поръчки\". За последните три години само в \"Пирин-Текс\" са напуснали 1500 от общо 3500 работници. Ролман очаква, че скоро персоналът ще се стабилизира на равнище 1500 души. А при спадащ капацитет, казва Ролман, трябва да се повиши производителността на труда. По този начин Ролман се опитва да се бори срещу кризата, но може би всъщност я задълбочава. Защото причина за нея е точно това: ниските заплати. Вярно е, че благодарение на тях текстилната промишленост остана в страната, но пък хората започнаха да бягат.\" Все повече хора напускат България В статията е цитиран и проф. Ганчо Ганчев от Югозападния университет в Благоевград, който пояснява, че със свободата на придвижване в ЕС българите могат да си търсят работа и другаде - и да изкарват до пет пъти повече като чистачи или строителни работници във Великобритания и Германия. Ролман коментира този факт така: Ако се повишат заплатите, България вече няма да е толкова привлекателна за фирмите, които съответно ще изнесат производството другаде - в Турция или в Камбоджа например. Към края на статията си авторката пише: \"И наистина, след 1990 година 1.5 милиона души напуснаха България, населението на страната се сви от близо 9 на малко над 7 милиона. В Германия например от 2007 година насам броят на българите е нараснал с цели 563%, както съобщава Федералната статистическа служба. Само през миналата година в Германия са пристигнали 45 хил. българи. В резултат: в България липсват работници. Да използваш ниските заплати за осигуряване на икономическо предимство - този модел няма да работи още дълго. Защото ще останат само онези, които не могат да напуснат. Единствено по-високите заплати могат да спрат бягството на хората, казва икономистът Ганчев: \"Това е единственият икономически инструмент за стабилизиране на пазара\". Но индустрията се развива в друга посока, твърди текстилният посредник Милев: \"Много фирми вече се интересуват от едно-единствено нещо: да свалят цените\". Някъде по средата между тези два полюса са приклещени текстилните работници, които все още остават в България. \"Тук едно погребение струва 400 евро\", казва синдикалистът Драгинов. \"А такива спестявания никой няма. Тук човек не може да си позволи дори да умре\", добавя той.\"", "date": "2018.11.22", "title": "Шивашкото производство в България не е по-хуманно, отколкото в Азия"}
{"url": "https://www.dnevnik.bg/analizi/2018/11/22/3348946_pak_za_reformata_v_ban_pari_ierarhii_tradicii_i/", "text": "    На една смислена дискусия току-що чух нещо такова: \"Реформи се правят за пари, реформи не се правят, за да се спестят пари.\" Не съм съгласен, но знам, че съм малцинство. Проблемът е другаде – подобна философия плаши и говори за подход, който може да се определи като консуматорски. А иначе баналната истина е, че реформи се правят, за да се рационализира нещо, за да стане то по-ефективно. Пари, разбира се, са необходими, но исканията се сблъскват с мантрата \"Пари срещу реформи\". Опитвам се да разбера какво означава тя. Стигам до едно тълкувание и се отказвам. А то е – \"Демонстрирайте, че правите нещо, и ще ви дадем\". Така го възприеха преди няколко години и шефовете на БАН и почнаха безсмислени преименувания и сливания (Не всички сливания може би бяха безсмислени, но дори и при тях резултатите не са особено добри). Не е само БАН обаче, всички министерства и сектори се придържат към подобна стратегия, страхувам се от генерализации, затова ще кажа, че поне в повечето случаи резултатите са твърде скромни. Ще се опитам да предложа една по-друга гледна точка. Не ми е лесно, от години се оказвам въвлечен в подобни дебати, техният резултат е повече от скромен, по-често - от пусто в празно, а понякога и откровено негативен. Натрупаните идеи и коментари са доста, при мен – документирано поне от 2010, недокументирано – и от по-рано. Възможни са различни подходи и гледни точки и те ясно се забелязват в досегашните дебати. Единият е охранителният – да запазим това, което имаме, привидно променяйки го. Такава е стратегията на ръководствата – на БАН, на отделните институти и други структури. До голяма степен той е резултат от радикално негативния външен подход, олицетворяван от (или приписван) на бившия финансов министър Симеон Дянков и неговата реплика за \"феодалните старчета\" (вероятно бърка със \"синодални\", но това е детайл). Другите критики идват от (или са приписвани на) университетите. Трети тип критики идват от хора, които не принадлежат нито към държавната администрация, нито към университетите. Те охотно демагогстват, понякога откровено некомпетентно, понякога с претенциите, че познават световния опит от първа ръка и знаят как стават тия работи там – в Щатите, в Европа. Амбициите за получаване на пост (в администрацията, в академията) са прозрачни. Администраторите (и от министерства, и от академията) заедно с познавачите на световния опит отвън често изказват някаква теза и след това затъват в детайли и предложения за промени в закони, правилници, устави. Няма да тръгна по техния път, било защото не познавам детайлите на подобни текстове, било защото предпочитам пътя на обикновения здрав разум. А той ми казва няколко неща. Изходната точка е, че реформите не само в БАН и не само в сферата на науката би трябвало да се правят според нуждите и изискванията на цялото общество, а не на някаква негова група. На теория, на практика обаче се съмнявам, че обществото и неговите говорители (още по-малко – администрацията) могат да формулират смислено реалните обществени нужди. Без да изпадат в кух патос или демагогия. Да започна с най-ясното, повтаряно от години. Те не само са финансова тежест за академията и държавата, но и водят до нежелани последици. Най-лесно се забелязват три неща: откровено несполучливите избори, нездравата конкуренция, излишната администрация (при избора, при обслужването на избраните). По-същественото е друго – създава се група хора, които получават специален статут, вменява им се специална компетентност и правото да дават препоръки и да предлагат решения по всякакви въпроси. Те почват да си вярват и да действат. Последният (но далеч не единствен) случай бе с посещението им във футболния съюз, на който изявиха готовност да помогнат. Това, разбира се, е само смешно и не кой знае колко вредно. Вредни за престижа на академията, не толкова пряко за обществото са други действия на академици и ръководители на академията – един предишен председател реши да доказва ползата от академията, като покаже на премиера пехотни мини, изготвени по проект на неговия институт. И премиерът (сегашният) май беше впечатлен. Ако не вредни, то поне безполезни са различните юбилеи, чествания, някои от изложбите, които биха били по-подходящи за някое читалище, ако и то има нужда от подобни неща. Тя напомня за бившата (?) номенклатура. Практиката е си още жива не само в академията – веднъж шеф (министър, председател на комитет, ректор и пр.) – доживотно шеф, включително и в сфери, които предполагат компетентност в друга област (Наскоро нашумя случая с един академик писател, член на борда на голяма транспортна фирма). Но в другите сфери принципът на номенклатурата работи, без да се свързва с някаква официална доживотна титла от типа на \"академик\". Обществото често не си дава сметка, че една немалка част от академиците и член-кореспондентите всъщност не идват от БАН, някои са от университетите, други са \"изявени творци\", а трети – останки от някогашната номенклатура. И друго, когато чуят думата академия, много хора си мислят за академиците. И не разбират защо хората от академията се оплакват, че са зле платени, че базата им е остаряла и пр. Тук вероятно няма как да се мине без известни законови промени, особено по отношение на финансирането и финансовата самостоятелност. Те ще са трудни, тъй като въпреки приказките тенденцията е обратна не само в науката и не само в България. Европейският съюз, който ценя високо и на който съм благодарен за много неща, не е безгрешен с неговите регламенти и тежка администрация. Процедурите в БАН (и в университетите) често са излишно тежки, предполагат ненужни понякога обсъждания, писане на много служебни документи (заменянето им с онлайн процедури е още в зародиш) и често хабят енергия, която може да се вложи другаде. Не един път съм бил свидетел на продължителни обсъждания на конспекти за докторантски изпити, последвани от доста бързо преминаване през далеч по-важни, дори стратегически проблеми. Наскоро един колега, декан, подхвърли нещо, което и други с въздишка са споделяли – сегашната проектна система (възприемана като нещо много модерно и положително) успя да съчетае недостатъците от предишната социалистическа система с недостатъците на европейската бюрокрация. При ограничения брой на хората, които се занимават с някой конкретен клон от науката, поради което повечето се познават и са обвързани с приятелства и вражди, резултатите от различни конкурси и реализирания, са предсказуеми и не особено убедителни. Същото впрочем важи и за въведения по чужд образец Съвет на настоятелите. Веднага чувам възраженията (дори мога да позная кой би ги изрекъл) – поканете чужденци. Е, фонд \"Научни изследвания\" опита и резултатът преди няколко години беше катастрофален, а и, ако помня добре, стана обект на прокуратурата. Парадоксално мандатността бе въведена (и се спазва) за по-висшите длъжности – председател, директори, но не и на по-ниските властови нива, където липсата ѝ е не по-малко вредна. На някои места пожизненото (дори след пенсиониране!) заемане на длъжности от типа на \"ръководител на секция\" се приема за добра традиция, а и се допълва от традицията напускащият да посочва своя приемник (да не казвам къде другаде съществува подобна практика). Освен всичко друго това създава представата и самочувствието (невинаги основателно) за \"водещи учени\", които имат своя \"школа\". Всъщност тази и останалите ръководни длъжности натоварват с много (и невинаги смислени) административни задачи, които пречат на научната работа. Но пък носят бонуси – нематериални, а и материални. Хората, от които зависи това или онова, са обект на демонстративно уважение, кога искрено, кога не толкова, но ласкаещо самочувствието. По подразбиране те са включвани в различни проекти, по правило като ръководители и така научният им статус, а и доходите им порастват. Една бележка, която се налага често да повтарям тук. Това, както и други недостатъци, далеч не е нещо присъщо само за БАН. И с невъоръжено око се забелязва и в университетите, а вероятно и другаде. Един пример – участвах в написването на учебник, издателят включи в авторския колектив и един бивш ректор, който няма и една страница в текста. Но името му присъства на корицата, в карето, а (наистина скромно) и в разпределението на хонорарите. Първото е между академичните институти и университетите. А интеграцията между тях не само е възможна, тя в някаква степен се осъществява – хора от институтите преподават в университетите, учени от университетите се включват в проекти на институтите. Ако се формулира рационално и без да противоречи на акредитационните изисквания към университетите, тя може да се задълбочи. Учените от институтите имат нужда да се проверят своите теории пред студенти, университетските преподаватели имат нужда временно да бъдат облекчени от преподавателските си задачи, за да се задълбочат в някакъв свои научен проблем. Почвата, разбира се, е заредена с доста капани, но си струва да се опита. Другото противопоставяне е между хуманитари и изследователи от сферата на естествените науки. То е особено силно в Общото събрание на БАН, но ми се струва, че не е напълно чуждо и на университетите. И също се използва инструментално от мнозинствата и от тези, които заемат властови позиции. Не съм привърженик на призивите от типа на \"Сите българе заедно!\", но си мисля, може би малко утопично, че съществува нещо общо, което свързва, да кажем, физици и филолози и то е по-фундаментално от различията между тях. Последното нещо, което ще спомена, е Това е важен проблем, не го поставих на първо място само защото решаването му предполага решаването на другите проблеми. Заниманията с наука биха станали (отново) привлекателни за поне част от младите хора, когато заплащането нарасне, базата се модернизира, бюрократичните процедури се сведат до едно по-приемливо ниво, а и социалният престиж на заниманията с наука се повиши за сметка на често срещаната байганьовска демагогия. Перспективите за благоприятни промени не са особено оптимистични. Ще си позволя да кажа нещо, което не отговаря на общите настроения на учените в БАН, а и в университетите. Държавата, разбира се, трябва да промени своето отношение към науката, включително и към финансирането ѝ. И вероятно в една по-далечна перспектива тя неохотно ще го направи под външен натиск. Това, което по-трудно може да се промени, е манталитетът на хората – консуматорският подход, който споменах в началото, чинопочитанието и чиновническото мислене, загърбването на стратегическите цели в името на моментни предимства, безропотното следване на излишни бюрократични процедури, следването на своя (личен, секционен, институтски, гилдиен) интерес, когато си изправен пред възможността да вземеш някакво решение, изкуствените противопоставяния, вредните йерархии и пр Ще ми се да завърша с традиционния финал от вицовете за радио Ереван. С това отговаряме и на вашия въпрос на много от въпросите пред обществото тук и сега, вчера, днес и утре.", "date": "2018.11.22", "title": "Пак за реформата в БАН: пари, йерархии, традиции и манталитети"}
{"url": "https://www.dnevnik.bg/sviat/2018/11/22/3349826_ruski_deputati_iskat_prerazglejdane_na_iadrenata/", "text": "Група руски депутати поискаха от Кремъл днес преразглеждане на ядрената доктрина на Русия и промяна на правилата за използване на ядрено оръжие предвид повишеното напрежение със Запада, предаде Асошиейтед прес, цитирана от БТА. Това стана по време на дебат в комисията по отбраната при Федералното събрание - горната камара на парламента, на който бе предложено съветът за сигурност при руския президент да подготви нова версия на ядрената докртина. Според руските сенатори в нея следва изрично да се спомене, че Русия ще отговори на атака срещу нея с хиперзвукови и други стратегически неядрени оръжия.  Според сегашната руска военна доктрина Москва може да използва ядрени оръжия в отговор на ядрено нападение срещу нея или нейните съюзници или в случай на агресия с конвенционални оръжия, която застрашава \"самото съществуване на държавата\".  Цитира се сенаторът Франц Клинцевич, че предложението за преразглеждане на ядрената доктрина е породено от разполагане на силите на НАТО по-близо до руските граници. \"Всичко това има за цел да заплашва Русия\", казал той. АП припомня, че в началото на тази седмица президентът Путин председателства среща на военни шефове, на която е било обсъдено решението на САЩ да се изтеглят от Договора за ограничаване на ракетите със среден и малък обсег, подписан през 1987 г. Това е ключово спорзумуение, сдържащо досега надпреварата във въоръжаването /ВСС/.", "date": "2018.11.22", "title": "Руски депутати искат преразглеждане на ядрената доктрина на страната"}
{"url": "https://www.dnevnik.bg/sport/2018/11/22/3349615_bogata_programa_ochakva_ljubitelite_na_ekstremnoto_v/", "text": "Богат набор от истории ще предложи фестивалът на екстремните спортове \"Дни на предизвикателствата\", обявиха организаторите. Събитието ще се проведе от 3 до 5 декември в аула \"Максима\" в Университета по архитектура, строителство и геодезия (УАСГ). Фестивалът включва презентации, уъркшопи и прожекции на филми на разнообразни теми - сърф, пътешествие, алпинизъм, катерене, спелеология, мореплаване, фрийрайд, планинско колоездене и бягане. Тази година акцент  в програмата  ще бъде опазването на водите от замърсяване.  Илияна Стоилова и Йоан Колев ще разкажат за каузата си \"Черно море, свободно от пластмаса\" , която включи тридневно 300-километрово предизвикателство от най-северната до най-южната точка на Черно море. Специален гост на събитието ще бъде Тито Томази. Французинът често преобръща представите за придвижване с велосипед, като предприема екстремни пътувания сред природата. Яна Меламед и Вячеслав Стоянов ще разкажат за проекта си Cycle For Recycle, в който прекосиха Южна Америка с колело.  Ултрамаратонецът Красимир Георгиев  ще сподели опита си от екстремните бягания, а пътешественикът Петър Ванев ще презентира похода си в Апалачи. Сред вълнуващите филми в програмата на фестивала е Never Town. Той е призив към опазване на дивите брегове на Австралия и горите на Тасмания и Виктория заради нарастващия натиск на урбанизацията и промишлената експлоатация на ресурсите. Предварителната продажба на тридневни билети с цена 25 лева се предлага онлайн  и в магазини \"Стената\". Еднодневни пропуски за фестивала могат да бъдат купени единствено на място. Цената им е 10 лева за възрастни и 5 лева за деца от 10 до 13-годишна възраст, а за по-малките входът е безплатен, съобщиха организаторите.", "date": "2018.11.22", "title": "Богата програма очаква любителите на екстремното в \"Дни на предизвикателствата\""}
{"url": "https://www.dnevnik.bg/kultura/2018/11/22/3349603_izlojba_predstavia_istoriiata_na_cheshkiia_dizain/", "text": "Как би изглеждал малък представителен отрязък от историята на чешкия дизайн в периода между кубизма и 21 век, каква е неговата стогодишна история, доколкото е известен и какво от миналото е запазено в съвременността - на това се опитва да отговори изложбата с продуктов дизайн, която се открива днес от 18 ч. в Чешкия културен център и ще продължи до 10 януари. Пътуващият проект \"Историята на чешкия дизайн. От кубизма до 21 век\" е подготвен съвместно с Музея за приложни изкуства в Прага по повод 100-годишнината от създаването на Чехословакия и показва накратко развитието на дизайна по чешките земи. Изложбата показва колекция с емблематични примери на чешкия дизайн – предмети, които убедително са доказали своето качество във времето, дори и с това, че продължават да се произвеждат. Според куратора Ива Кноблох посредством предметите, които оформят нейното културно и цивилизанно наследство, посетителите успяват да научат за живота на една малка държава в сърцето на Европа. Между експонатите няма да липсват класиките в чешкия дизайн – столовете Ton, колелото Favorit от 50-те години, известният комплект от гарафи и чаши на Адолф Матура, награден със златен медал на Миланското триенале през 1960. Специално място е отделено на кубистичните и други предмети на приложното изкуство от първата половина на 20 век, които имат нов живот благодарение на компанията Modernista. Няма да липсват кристалните съдове на Павел Янак, прословутият стол на Властимил Хофман, незаменимото кресло на Индржих Халабала или играчките на Ладислав Сутнар. Наред с известните за чехите експонати ще бъдат представени и по-обикновени и по-малки предмети като джобното ножче \"рибка\", механични моливи и надуваеми играчки Fatra от Либуше Никлова, както и редица други \"всекидневни уникати\". В селекцията попадат още творбата на Рони Плесъл - бирена чаша за Pilsner Urquell, както и примери за чисто нова визуална идентичност, подготвена от Якуб Короуш, Матей Хабера и Томаш Броусил за фирмата Primeros, за която те получават чешката награда Czech Grand Design 2017 в категорията \"Графичен дизайн\". Посетителите на галерията в Чешкия център ще имат възможност да закупят част от показаните неща в новооткрития там Czech Design Маг. Освен описаните по-горе предмети се предлага и съвременен дизайн на известните марки BOMMA, Rückl, Český porcelán Dubí a.s. и Dechem. Последните бяха част от форума МЕЛБА, който се проведе на 10 ноември в \"Генератор\". Там те говориха за идеите зад техните красиви колекции и предмети от стъкло, как се опитват да съхранят някои емблематични форми и технологии за обработка на този специфичен материал, но в същото време да бъдат актуални, добре представени на пазара и да предлагат нови интересни решения. За първи път експозицията бива представена в Прага, а след това посещава чешките центрове в Милано (Италия), Чешин (Полша), Загреб (Хърватия), Париж (Франция), Братислава (Словакия), Будапеща (Унгария). Последната й визита ще е в Мюнхен през пролетта на 2019 година. Концепцията на проекта е на Qubus design studio (Якум Бердих Карпелис, Йозеф Томшей), Ива Кноблох (Музей за приложни изкуства), Сандра Карачони (Чешки центрове) и Щепан Маловец, който е автор на графичния дизайн.", "date": "2018.11.22", "title": "Изложба представя историята на чешкия дизайн между кубизма и 21 век"}
{"url": "https://www.dnevnik.bg/v_pamet/2018/11/22/3349827_pochina_nachalnikut_na_gru_gen_korobov/", "text": "Генерал Игор Коробов, началник на Главното управление на Генщаба на руската армия (по-известно като ГРУ, Главно разузнавателно управление), почина на 62 години след тежко и продължително боледуване, съобщи ТАСС. Това става в края на година, когато ГРУ бе обвинено от Лондон за първата употреба на бойни химически вещества след Втората световна война, и то на територията на страна от НАТО. Според британското правителство двама агенти на управлението стоят зад покушението с нервнопаралитично вещество от групата \"Новичок\" срещу бившия двоен агент Сергей Скрипал и дъщеря му Юлия на 4 март. Те оцеляха, но няколко месеца по-късно британка почина след контакт с \"Новичок\" в Солсбъри. Заради този инцидент бяха изгонени десетки руски дипломати от множество страни в Северна Америка и Европа. И до днес България не се е присъединила към тази група. Освен това ГРУ е обвинявано, че от години има специални отряди за кибервойна и хакерски атаки, стоящи зад намесата в американските избори през 2016 г. Самият Коробов е един от санкционираните на няколко пъти от САЩ, като последният е от септември 2018 г. Той работеше във военното разузнаване от 1985 г., а начело застава през януари 2016 г., когато става и зам.-началник на Генщаба. Преди него началник за 5 години бе Игор Сергун, а тогава Коробов му беше първи заместник, отговарящ за стратегическото разузнаване. Игор Коробов е роден на 2 август 1956 г. в град Вязма в Смоленска област. Той завършва Висшето военно авиационно училище за пилоти и щурмани на противовъздушната отбрана в Ставропол, както и Военната академия на съветската армия и Военната академия на генщаба на руската армия. Съкращението ГРУ се появява през 1942 г. и се запазва до 2010 г. През ноември 2018 г. президентът Владимир Путин предложи да се върне старото име. \"Ройтерс\" приомня, че спекулации за здравословното състояние на Коробов има след твърдения в руски медии, че след скандала \"Скрипал\" то е бил извикан от Путин, който остро го критикувал за операцията. Генералът отсъстваше по-рано този месец от церемонията, на която президентът и висши ръководни лица отбелязаха 100-годишнината от основаването на новото военно разузнаване след преврата на болшевиките от 1917 г. Тогава Путин похвали службата за \"уникалните ѝ способности\" и каза, че нейните служители били пример да бъдещите разузнавачи, готови да жертват всичко \"в името на родината\".", "date": "2018.11.22", "title": "Почина началникът на ГРУ ген. Коробов"}
{"url": "https://www.dnevnik.bg/kultura/2018/11/22/3348983_petur_popzlatev_stremejut_mi_e_da_buda_razbran_ot/", "text": "Струва ми се, че в нито един от тези филми проблемът не е интерпретиран в степен на достатъчност, щото да ни освободи от отговорност. Отговорността на свидетели, преживели емоционалния срив, съпровождащ увяхването на дошлата неочаквано надежда. Няма да е пресилено, ако наречем проблема угнетяващ, очакващ покаяние. Беше продължителен реализационен процес, макар и подчинен предварително на строга жанрова рамка на ниво текст. С добавен допълнително сюжет в режисьорска книга, който да изясни конфликта между основните герои. С постигната при реализацията на филма ясна мотивация в работата с актьори и екип в осмислянето на действие. С прилагането на доказано познат инструментариум от съпътстващи характеристики за времето, с които помним началото на прехода. Та на въпроса: Защо сега? Отговарям: Срещу забравата! Можем да умрем, преди да сме опитали да предадем емоционалните температури на преживяно и прочетено, слели се в едно. С греховете. Нося името на офицер, ранен на румънския фронт през Балканската война. Юрист. Политик. Пряк участник в два преврата. Спасил десетки хора от Народния съд непосредствено след 9 септември. Републиканец, изгонен от политиката заедно с всички инакомислещи, но поне останал жив. В примитива на селската хитрост комунистите са имали нужда от имена, с които да оправдават безумствата си. В прогимназията срещах името си в учебниците по история, където пишеше: \"Петър Попзлатев, член на ръководството на \"фашистки ориентираното правителство на Кимон Георгиев\". Дядо ме дари в детството с безпрецедентна любов към България. След смъртта си бе прилежно \"изтрит\" от всички фотографии и киноленти, запечатали в кинопрегледи обявяването на Републиката. Петър Попзлатев е създател на закони, които да изкореняват корупцията още през 30-те години на миналия век. Починал на шейсет и няколко. Говори се – от естествена смърт. Това е тайната на моето изкушение. При Владо Зарев е уловена точно земетръсната атмосфера на подмяната. Изграден е достатъчно плътен образ на един от двамата основни герои в романа \"Разруха\" – Боян Тилев. Правдив и художествено обогатен, в същото време и автентичен като звучене, диалогът в романа ни връща в неочакваните от гражданство и народ събития. 1989 година. Помня прилив на сили. Освободени от вериги хора. Мълчат и не вярват, че веригите ги няма. За съжаление, в \"Разруха\" се чувства люшкане в рисунъка на другия главен герой – писател, с когото очевидно Зарев се идентифицира. \"Разруха\" е подвеждащо заглавие за филм, чието действие е с фиксираното от романа време. 10 ноември 1989 г. – началото на прехода. В последната си книга \"Митове и легенди за българския преход\" президентът Желев връща картината на разрушаващи държавността ни действия с 45 години по-рано. 9 септември 1944 г. Помня. Мога да кажа, че съм разумен свидетел на последните 10 години живот в зрял социализъм. С филмите, направени с мое участие в този период, по-скоро заставам на позицията, защитена от президента Желев. Що се отнася до заглавието, с което филмът се яви на \"Златна роза\", заскобеното \"Разруха\" е добавено само в каталога на фестивала, по-скоро за ориентация на колеги, които следят и/или са участвали в оценяването на проекта преди завършване на производството на филма. Въпреки известно колебание, той носи с раждането си заглавието \"Времето е наше\". Напротив. Облечен е в определен жанр. После (надявам се), като във всеки по-зрял филм, в конкретни моменти опитвам да \"счупя\" жанра. Не гледам на слогана на Жак Сегела като на завещание от сакрален порядък. Изпитвам удоволствие от обърнатия смисъл. Заглавието остава отворено във връзка и с двете ти предположения за адресата. Да не забравяме, че Станислав Стратиев притежаваше трудно постижимо качество. Героите му се родеят с една симпатична, хитряшка, уж случайно прикрита самоирония Иди да разбереш, че \"Бизнес\" в буквален превод значи работа, в реплики като: \"Ти по бизнес ли си тука или по работа!\" Колко от сънародниците днес употребяват чуждицата по смисъл? Нормално е да имам осъзнат стремеж да бъда, по възможност, видян и разбран от сънародниците си. Поне от тези, които се интересуват от собствеността върху времето. Много дълги периоди седя без работа. Това е тежко. Когато колега, приятел се обърне към мен за съвет, мълчаливо инспектирам заснетия от него материал. В случай, че се \"заразя\" от сходен талант и видя пропуснати възможности в структурирането, подавам ръка. Режисурата е доста обременена професия. Изисква във всеки момент да се съобразяваш с безброй условности, за да извървиш избрания път. Случва се да се загубиш. Ако колега ти помогне, шансът да се върнеш на пътя се увеличава десетократно. Действията на героите са единственото нещо, което мотивира (съзнателно или несъзнателно) камерата да е небрежна или в други случаи – изящна. Изследвал съм и знам как да следя психологическо напрежение в разкриването на образа, в синхрон с мизансцен и мизанкадър. Имам самочувствие за развит опит в познанието, преподадено ми чрез \"Психология и естетика на киното\" на Жан Митри. Това не се преподава в Москва, нито в НАТФИЗ. Отговорът се съдържа във въпроса. Без мистиката около Невена (образ, обогатен от разказа на Шумналиев \"Руса капачка\"), кинопроектът \"Разруха\" би седял еднотипно. Лесно предсказуемо е, когато се изследва поведение, характерно при подобни обществени сътресения. Не съм гледал \"Есенни градини\", макар преди време да съм прекарвал в компанията на Отар Йоселиани и Хана Шигула. Знам, че Отар с лекота взима решения на снимки, сетне монтира филмите си по няколко години. Не знам каква е мотивацията на Пиколи, още по-малко на Йоселиани във филма, за който говориш. Моята мотивация е ясна. Хоризонталният разказ \"Разруха\" се нуждае от конфликт, който да облече предлагания от режисурата жанр. Нуждае се от конфликт, който да проектира в миналото драмата на основните двама герои, а такова нещо в романа липсва. След поредица от сценарни опити във времето, проблемът остана за решение на ниво режисьорска книга. Така се стигна до използването на мотиви от втория разказ на Шумналиев \"Бяло сладко\". В този разказ героят предава баща си, без да подозира, че това е неговият баща, за да спаси майка си. Това е действието, което ще тежи на съвестта му и признаването е провокирано от чистата Невена. А в случай, че тя е мъртва, в нейния образ писателят търси собствената си съвест. Как ме накара да ти издам всичко Е, от какво да се боя? Отнасям се с уважение към гротесковия образ, който Емил успя да изгради виртуозно в работата с него. Руши е актьор с голямо бъдеще. Има право да се развива, опитвайки други жанрове, като този, който му предложих. Правих кастинг с него на шест актриси заедно с Елена. На втория опит между двамата се роди това, което ми трябваше. Нито Лео с други актриси, нито Елена с друг партньор успяха да постигнат търсената от мен \"агресивна прозрачност\". След избора на Елена и Лео, със Стефан определихме естетическата рамка – психологически ключ, мизансцен (действие), мизанкамера (синхронизиране на действието на камерата спрямо действията на актьорите), осветление Концентрация Камера! Синът на Стефан, Гео Иванов, стъпва върху нашия опит. Постигане на единство на всичките компоненти. Филмът се случва. Ние повторихме \"Нещо във въздуха\". Снимахме дълго и много. Добре, че го има Отар, за да има с какво да се оправдавам за дългия монтажен период. Проблемите около разпространението на филма са свързани с множество условности и перипетии, с които предпочитам да не занимавам публиката. Това, което мога да изкажа, е констатация от по-генерален порядък, касаеща родното ни кино, а и не само. Трудно се разпространяват филми с такава жанрова специфика, доколкото те се стремят повече да изискват от публиката, отколкото да се съобразяват с нея. Това е не особено популярно кредо, което, ако жъне своите плодове, ги жъне в по-дългосрочна перспектива. В крайна сметка, историята е най-добрият съдник за ценността и трайността на творбите. Да гледат филма, като обърнат гръб на съпътстващите клюки. Надявам се този филм да постигне успеха си отвъд житейските хоризонти на неговите създатели.", "date": "2018.11.22", "title": "Петър Попзлатев: Стремежът ми е да бъда разбран от сънародниците, които се интересуват от собствеността върху времето"}
{"url": "https://www.dnevnik.bg/detski_dnevnik/2018/11/22/3349746_deca_ot_8_do_16_godini_sa_pokaneni_da_si_izberat/", "text": "Какво е да си писател, музикант, ветеринарен лекар, 3D артист, специалист по киберсигурност или учен? За тези и за още много професии ще разкажат експертите в четвъртото издание на Базар на професиите, организиран от Българската мрежа на Глобалния договор на ООН. Посетителите ще могат да се докоснат до същността и работния процес на някои от най-разпространените, но и на не чак толкова известните професии днес. А за децата и младежите, които не са избрали какви биха искали да станат, на Базара в събота ще се проведат специални презентации. Събитието ще се проведе на 23 и 24 ноември от 10 до 18 часа в зала \"Джон Атанасов\" в \"София тех парк\" и е предвидено за деца и младежи между 8- и 16-годишна възраст. В петък ще участват предварително записани ученически групи, а събота събитието е със свободен достъп за всички желаещи да присъстват. В лекциите през първия ден децата ще могат да се запознаят с професията на актьора, за която ще разкаже актрисата Весела Бабинова. Какво е да си специалист по дигитална комуникация пък ще обясни Жюстин Томс. За професионалната реализация като ветеринарен лекар ще разкаже д-р Мила Бобадова, по-известна още като Козата Ани. А писателката Юлия Спиридонова – Юлка ще въведе децата в магията на книгите. С това обаче не се изчерпват лекциите през този ден. В програмата са предвидени още презентации, които ще запознаят децата с интересни истории от света на киното и професиите инженер, геолог, програмист, архитект, радиоводещ, учен и още много други. През втория ден ще ни гостуват актьорът Алек Алексиев, спортистката Антония Григорова и дори танцов ансамбъл. За професията музикант ще разкаже Елица Харбова, а какво е да си директор на цяла фондация ще обясни Елица Баракова от bCause. Надя Здравкова от LoveGuide ще сподели с децата за професията социален предприемач. Посетителите в събота ще разберат още за професиите на специалист по киберсигурност, програмист, хореограф и др. Вторият ден от базара обещава да бъде също толкова вълнуващ поради още една причина. Организаторите са предвидили нещо по-различно за младите посетителите, които все още търсят отговор на въпроса \"Какъв искам да бъда?\". Тази година учениците, посетили базара, ще имат възможността сами да открият професионалния път, по който искат да поемат благодарение на специални сесии. В тях участниците ще отговарят на въпроси, които целят да помогнат на човек по пътя към неговото израстване и отключване на личностния му потенциал, или както се нарича този процес – коучинг. В програмата са предвидени три работилници, в които могат да участват деца и младежи от различни възрасти. За по-малките от 11.30 часа е подготвена \"Коучинг работилница за мечти\", в която децата ще могат да разкажат и преоткрият какви искат да станат, като пораснат. В панела \"Открий супергероя в себе си\" от 12.30 часа представителите на \"ICF България\" ще помогнат в идентифицирането на силните страни на учениците. За младежите е предвидена и сесия за кариерно ориентиране, която ще стартира в 13.30 часа. За родителите пък в събота от 14 ч. ще се проведе срещата на тема \"Полезният родител. Как да сме добър кариерен консултант на децата си\", която ще бъде водена от Гергана Раковска от Фондация бизнеса за образованието. Тя ще представи специален тест за кариерно консултиране за родители. Събитието е финална част от проекта \"Гордея се с труда на моите родители\", в който над 1000 деца посетиха работните места на своите родители.", "date": "2018.11.22", "title": "Деца от 8 до 16 години могат да си изберат професия на специално събитие"}
{"url": "https://www.dnevnik.bg/bulgaria/2018/11/22/3348949_divinotaste_otnovo_subira_ceniteli_na_vinoto_v_sofiia/", "text": "За пореден път организаторите на изложението DiVino.Taste събират най-добрите български производители и ценители на виното в \"Интер експо център\" от утре, 23 ноември. Изложението на български вина през 2018 ще събере над 70 от най-добрите български производители. Всеки производител има право да участва с до 7 вина, които ще бъдат представени от собствениците или винарите. Всеки посетител ще има пряк контакт с хората, които стоят зад всяка от участващите български изби, и ще може да опита и да се запознае с концепцията и философията им за вината. В рамките на трите дни на изложението всеки посетител ще може да дегустира над 500 български вина. Експерти ще покажат кои чаши за кои вина са най-подходящи. Големината на чашата и широчината на отвора определят ъгъла, под който виното попада в устната кухина, а от това зависи как ще бъде възприет вкусът. По време на тазгодишното издание на DiVino.Taste посетителите ще имат възможност да дегустират червените сортове пино ноар, сира и каберне совиньон в специално разработени за тях чаши от компанията Riedel. В програмата по традиция са включени и майсторски класове, които ще обогатят знанията на посетителите, а и също ще им дадат възможност да се срещнат лично с някои от най-добрите винени експерти. Майсторските класове са предназначени за средно и по-напреднали винени любители и професионалисти. Лекциите са ориентирани предимно към хората, които са свързани с бизнеса с вино във всичките му аспекти. Сред класовете е такъв за набиращите все по-голяма популярност български бели вина. Друг ще даде възможност за дегустация на седем качествени студено пресовани зехтини от Гърция, Португалия, Испания и Италия. В гурме зоната ще бъдат разположени щандове с лека храна, различни деликатеси, вода, кафе, информационни пунктове на партньорите и организаторите. Достъпът до изложението е с билети. Всичко за достъпа можете да видите  тук .", "date": "2018.11.22", "title": "DiVino.Taste отново събира ценители на виното в София"}
{"url": "https://www.dnevnik.bg/bulgaria/2018/11/21/3349783_borisov_pri_slavi_trifonov_mediite_se_samocenzurirat/", "text": "Свободата на медиите е свързана с управляващите, а при нас е точно обратното - автоцензура\", каза премиерът Бойко Борисов тази вечер в интервю за \"Шоуто на Слави\" по Би Ти Ви. Той гостува за първи път в предаването в качеството си на премиер. Последната му появи в шоуто беше като главен секретар на МВР. Борисов неочаквано (за отношенията му с Трифонов - вижте карето в края на текста) прие отправената миналата седмица покана да участва в \"Шоуто на Слави\". Това беше първият от поредица разговори. Следват с главния прокурор, омбудсмана и председателя на парламента. Президентът отказа да се включи. Той посочи, че всеки олигарх си прави медиа, за да каже, че го атакуват заради нея. Някои медии пък атакували правителството, а други - прокуратурата. Що се отнася до медиите на Делян Пеевски, Борисов знаел, че той е собственик на \"Монитор\", \"Телеграф\" и едни спортен вестник и има 5% дял т.е. останалите медии били притежание на други. На въпрос за подкрепата на депутатите на ГЕРБ на закона на Пеевски за медиите, Борисов обяви, че този закон е бил подкрепен от всички парламентарни групи. \"Никой няма претенции към него, защото той изсветлява собствеността на медиите\", каза още премиерът. Когато не искаш да добиваш, ще има високи цени на горивата Когато не искаш да добиваш, а имаш огромни залежи от шистов газ, газ и петрол, цените на горивата ще са високи, тази теза разви Борисов в отговор на въпрос за цените на горивата. Той не пропусна да отбележи, че шистов газ е мръсна дума в България, докато в САЩ се добива, като протести спрели и добива на обикновен газ в Добруджа. Така останало само търсенето на петрол в акваторията на Черно море. Според Борисов, ако се оправдаят очакванията за количествата в проучваните райони, въпросът с цената на горивата няма да стои. Премиерът не се съгласи с мнението на зрител, задал въпрос за цените на горивата, че има монопол на доставките на \"Лукойл\", като посочи, че ако на веригите бензиностанции им е по-изгодно, те биха могли да зареждат от Гърция или Румъния. \"Има бензиностанции от различни вериги, никой не ги кара да купуват от \"Лукойл\", ако това е монопол, обвиняваме веригите, трябва да сме внимателни с тези неща\", допълни той. В отговор на друг въпрос, Бойко Борисов каза, че Валентин Златев е започнал бизнеса си много преди той да започне да се занимава с политика и продажбата на \"Нетфохим\" също била станала по време на друго управление (бел.ред. - премиерът не го назова, но насочи към правителството на Костов - 1999г.) \"Несправедлив е въпросът дали сме в играта с обществените поръчки\", каза Борисов в отговор на друг въпрос. Към \"Джи Пи Груп\" има обвинения, допълни той. На въпрос, защо държавата не е предприела нищо, срещу концесионера на ски зоната на Банско \"Юлен\", Борисов пък обяви, че са предприети всички възможни действия. \"Сигналите, които получих от зелените, съм ги пратил към прокуратурата\", каза Борисов и обясни, че главният прокурор, който ще гостува в предаването може да отговори. Пак ще предложи намаляване на субсидиите на партиите \"Мога да поема ангажимент и ще предложа намаляване на субсидиите на партиите\", заяви Борисов в отговор на въпрос. Той обаче изрази притеснение, че така те могат да попаднат в ръцете на олигарси. Борисов припомни, че след като на  референдума, организиран от \"Шоуто на Слави\" , се поиска преразглеждане на размера на сумата, получавана за всеки глас на избори, ГЕРБ са предложили намаляване на парите, но парламентът не е приел проектозакона. По повод друг въпрос от референдума – за машинното и електронно гласуване, премиерът каза, че ГЕРБ е за машинното, но не и за електронното, защото при него не може да се гарантира сигурността. \"Българският народ иска електронно гласуване, ама хакерите като подредят изборите, ще се чудим какво да правим. Със злоба го казвам - имаме най-добрите хакери в света. Милиарди струва защитата на системата\", поясни Бойко Борисов. Той все пак допълни, че въпреки това темата може да се дебатира в парламента, и обществото. Не Орешарски е виновен за КТБ, а БСП  \"Не може само Орешарски да е виновен за КТБ. Това е мандатът на БСП, не може той да им опира пешкира\", каза Борисов в отговор на друг въпрос. До сега той винаги посочваше като основен виновник бившият премиер. Попитан от зрител, защо активите на КТБ са се увеличили от 2 на 5 млрд. лв., през първите два мандата от неговото управление, Борисов отговори: \"Всички банки растяха тогава. Поетапно намалявахме парите\" и заяви, че банката била стабилна. Той посъветва Слави Трифонов да пита някой от БСП за фалита на КТБ, защото когато банката е фалирала, ГЕРБ са били опозиция. Участвам в парламента, когато трябва На въпрос, защо не показва уважение в парламента и не присъства на неговите заседания, когато се решават важни въпроси, Борисов каза, че участва в парламента, когато има питане към него и \"когато трябва\". \"Днес ( при гласуването на новия вицепремиер , на мястото на Валери Симеонов, б.а.) нямаше такава нужда, защото вицепремиерът, който се избра, е от обединени патриоти и правилно предложението го представи Красимир Каракачанов. Не ходя често, защото се използва моето присъствие, да се говорят небивалици\", допълни Борисов. Невинаги като лидер надделявам над партията Невинаги един партиен лидер може да надделее, когато партията каже не, с тези думи Борисов  обясни връщането на Теменужка Петкова на поста министър на енергетиката , след нейната оставка, покрай скандала с искането на Гинка Върбакова да купи ЧЕЗ и на  депутата Делян Добрев , след като също поиска да се оттегли. Премиерът допълни, че е срещнал сериозна съпротива, защото това били добри експерти. На забележката от Слави Трифонов, че той не е от лидерите, който не може да наложи мнението си, Борисов посочи, че в ГЕРБ сега има демокрация. \"Преди 10 години партията беше една, преди пет друга, всичко се развива\", допълни той. Борисов търси подкрепа за АЕЦ \"Белене\" като балкански проект \"Водих разговори с премиерите на Черна гора, Сърбия и Македония, да направим АЕЦ \"Белене\" балкански проект. Чакам да ми отговорят\", каза Борисов в отговор на друг въпрос. Попитан защо се говори за възобновяване на проекта, той обясни, че това се прави, защото арбитражният съд в Париж е решил да се платят реакторите на Русия и България сега има два реактора, който \"стоят на брега на Дунав\". \"Никой не ги иска, водихме преговори с Иран, но там сега има санкции. Така ли да стоят, завити с найлони, или да ги използваме. Търсим инвеститори без да даваме държавна гаранция\", каза още премиерът. Минути за самореклама В края на разговора Борисов поиска \"няколко секунди за реклама\", в които повтори успехите на правителството в борбата с контрабандата, повишаването на доходите, увеличаването на фискалния резерв, намаляването на външния дълг, като процент от БВП и т.н. Той изрази и съжаление, че правителствата преди тези на ГЕРБ не са продали завод \"Мадара\" в Шумен на \"Фолксваген груп\", а заводът за автобуси в Ботевград е бил оставен да бъде разграбен. В края на разговора, Слави Трифонов уточни, че много въпроси са останали незададени, заради ограниченото време, на което Борисов, явно доволен от общата атмосфера по време на разговора, отговори: \"Ами поканете ме пак. Няма въпроси, на които да не мога да отговора\".", "date": "2018.11.22", "title": "Борисов при Слави Трифонов: Няма намеса на властта в медиите, има автоцензура"}
{"url": "https://www.dnevnik.bg/evropa/2018/11/22/3349841_prokuraturata_razsledva_chast_ot_finansiraneto_na/", "text": "Френската прокуратура разследва източник, финансирал със 144 хил. евро кампанията на Еманюел Макрон за президентските избори през 2017 г., заяви източник от прокуратурата, цитиран от \"Ройтерс\". Проверката започнала, след като Националната комисия за финансиране на предизборни кампании и политически партии не успяла да проследи някои дарения за партията на Макрон \"Република, напред!\", направени с чек или по електронен път. Неосчетоводените средства представляват малка част от финансирането на предизборната кампания на Макрон, отбелязва \"Ройтерс\". Според комисията той е събрал общо 16.8 милиона евро, което е под установения по закон таван във Франция, и е похарчил почти цялата сума. Парижката прокуратура разследва и дали има нередности при предизборните разходи на лидера на радикалната левица Жан-Люк Меланшон. Той беше разпитан от полиция, а миналия месец централата му беше обискирана. \"Ще обискират ли и дома на Макрон? Ще изземат ли и неговия списък с членове и дарители? Или това ще бъде проява на двоен стандарт\", написа Меланшон в \"Туитър\". Крайнодясната партия на Марин Льо Пен \"Национален сбор\" и центристката партия \"Демократично движение\" са разследвани за предполагаема злоупотреба с европейски средства. /БТА", "date": "2018.11.22", "title": "Прокуратурата разследва част от финансирането на предизборната кампания на Макрон"}
{"url": "https://www.dnevnik.bg/evropa/2018/11/22/3349845_shveicariia_sushto_se_gotvi_da_ne_podpishe_pakta_na/", "text": "Швейцария се присъедини към нарастващия брой страни, които няма да подпишат пакта на ООН за миграцията през декември, съобщи вчера правителството, цитирано от ДПА. Правителството каза, че отлага вземането на окончателно решение, докато не приключи обсъждането на въпроса в парламента. Интересното е, че посланикът на Швейцария в ООН Юрг Лаубер беше един от двамата главни посредници в преговорите за договаряне на пакта, но правителството не успя да получи подкрепа за него в страната, отбелязва ДПА. Страните от ООН се събират на 10 и 11 декември в мароканския град Маракеш за подписването на Глобалния пакт за миграцията. Швейцарските му противници се опасяват, че в дългосрочен план необвързващите му политически цели може да започнат да се тълкуват като правни задължения. Против пакта е най-голямото политическо движение в страната - националистическата Народна партия, а също либерални и десноцентристки парламентаристи. Глобалният пакт за миграцията има за цел да се справи с факторите, които карат хората да търсят по-добър живот извън страните си, да се бори с трафика на хора и да контролира границите, като същевременно защитава правата на мигрантите. Документът признава, че миграцията причинява проблеми на страните, които приемат мигранти, но изтъква също икономическите, социалните и политическите ползи от търсенето на работа в чужбина. Пактът не се занимава с бежанците, които са предмет на отделен документ на ООН, по който се работи. Отказалите да подкрепят пакта страни до момента са  Австрия , Австралия,  България , Хърватия,  Чехия ,  Естония ,  Унгария ,  Израел, Полша  и САЩ. /БТА", "date": "2018.11.22", "title": "Швейцария също се готви да не подпише пакта на ООН за миграцията"}
{"url": "https://www.dnevnik.bg/sport/2018/11/22/3349842_lebron_djeims_se_zavurna_v_klivland_sus_silen_mach_i/", "text": "Звездата на \"Лос Анджелис лейкърс\" Леброн Джеймс направи победоносно завръщане в Кливланд. \"Езерняците\" спечелиха със 109:105 срещу местния \"Кавалиърс\", а 33-годишното крило изигра отличен мач срещу доскорошния си отбор. Джеймс отбеляза 32 точки, взе 14 борби и направи седем асистенции, като беше лидер на своя отбор във всеки един от тези показатели. Той беше точен при 11 от 20-те си стрелби от игра и вкара осем от 12-те си наказателни изстрела. Другите четирима играчи в стартовата петица на \"Лейкърс\" също завършиха с двуцифрен точков актив. Лонзо Бол записа 15 точки, седем борби и шест асистенции. Брандън Инграм се отчете с 14 точки, а Кайл Кузма и Джавел Макгий вкараха по 12. Кентавиус Колдуел-Поуп добави 13 точки от пейката. \"Лейкърс\" и \"Кливланд\" изиграха много завързан мач, в който \"кавалерите\" бяха начело в резултата през повечето време. Те достигнаха аванс от 11 точки във втората четвърт, а в средата на последната част имаха преднина от девет. Гостите обаче съумяха да направят късен обрат. Три минути преди края Джеймс отбеляза тройка за 99:99, след което вкара два наказателни удара и изведе своя отбор напред при 140 секунди до финалната сирена. \"Кливланд\" изравни при 102:102, но \"Лейкърс\" отново поведе с кош на Макгий и не изпусна крехкия си аванс. Чеди Осман беше най-резултатен за \"Кливланд\" с 21 точки. Джордан Кларксън добави 20 точки от пейката, а центърът Тристан Томспън завърши с дабъл-дабъл от 14 точки и 15 борби. \"Кавалерите\" допуснаха 14-а загуба от 16 мача и остават с най-лошите показатели в НБА. Тимът от Охайо игра четири поредни финала в лигата, но след напускането на Джеймс през лятото се очертава като един от най-слабите отбори. \"Лейкърс\" записа десета победа от 17 мача и заема седмото място в Западната конференция. Мачовете от деня \"Шарлот хорнетс\" - \"Индиана пейсърс\" 127:109 \"Филаделфия 76\" - \"Ню Орлиънс пеликанс\" 121:120 \"Атланта хоукс\" - \"Торонто раптърс\" 108:124 \"Бостън селтикс\" - \"Ню Йорк никс\" 109:117 \"Чикаго булс\" - \"Финикс сънс\" 124:116 \"Кливланд кавалиърс\" - \"Лос Анджелис лейкърс\" 105:109 \"Хюстън рокетс\" - \"Детройт пистънс\" 126:124 \"Милуоки бъкс\" - \"Портланд трейл блейзърс\" 143:100 \"Минесота тимбъруулвс\" - \"Денвър нъгетс\" 101:103 \"Далас маверикс\" - \"Бруклин нетс\" 119:113 \"Сан Антонио спърс\" - \"Мемфис гризлис\" 103:104 \"Юта джаз\" - \"Сакраменто кингс\" 110:119 \"Голдън стейт уориърс\" - \"Оклахома сити тъндър\" 95:123", "date": "2018.11.22", "title": "Леброн Джеймс се завърна в Кливланд със силен мач и победа"}
{"url": "https://www.dnevnik.bg/na_put/2018/11/22/3348682_nov_vid_luks_-_staia_v_bivsha_kamenolomna_pod_zemnoto/", "text": "Отдавна има надпревара за най-висок хотел в света, но някои предприемачи търсят и алтернативни методи, за да привлекат вниманието на своите клиенти, като им предлагат да сменят височината с дълбочина. Такъв е случаят с новоткрития \"Интерконтинентал Шанхай уондърленд\" - първия подземен хотел от такъв мащаб. Намира се в град Сонгджанг, на 35 км от Шанхай. Само преди няколко дни официално отвори вратите си за гости. Построяването му отнема 10 години и близо 288 млн. долара. Хотелът е изграден от едната страна на кариера с дълбочина 88 метра, която е отчасти изпълнена с вода. Кариерата спира да работи през 2000 г. след въвеждането на нови регулации за опазване на околната среда. Преди това е била в експлоатация основно през Втората световна война. От неговите общо 18 етажа 16 технически се намират под земя. Два от тях дори са под вода и дават възможност на гостите да се наслаждават на подводни гледки от огромния воден басейн.", "date": "2018.11.22", "title": "Хотел в Шанхай предлага нов вид подземен лукс"}
{"url": "https://www.dnevnik.bg/evropa/2018/11/22/3349848_polskiiat_parlament_odobri_otstupka_ot_osporenata_ot/", "text": "Сеймът (долната камара) на полския парламент одобри вчера изменения в закона за Върховния съд, които ще дадат възможност навършилите 65 години пенсионирани съдии да се върнат на работа, предаде \"Ройтерс\". Съдът на Европейския съюз  постанови Полша да преустанови изпълнението  на съдебна реформа, по силата на която много върховни съдии бяха пенсионирани. \"Изпълняваме поетите задължения. В същото време обаче продължаваме с промените в съдебната система\", заяви министърът на правосъдието Збигнев Жобро. След приемането на новия закон за Върховния съд повече от 20 върховни съдии бяха принудени да напуснат работа, но след  гласуваните вчера промени  те могат да продължат дейността си на висши магистрати. След победата си на парламентарните избори през 2015 г. управляващата партия \"Право и справедливост\" се ползваше със силна обществена подкрепа въпреки критиките за неспазване на принципите на демокрацията. Партията е популярна заради икономическия растеж, отпусканите средства в сферата на социалната политика и националистическата си риторика. Публикувано в сряда изследване на социологическата агенция \"Кантар Милъурд Браун\" показва обаче, че  подкрепата за \"Право и справедливост\" е намаляла  с пет процентни пункта и сега е 33 процента. Това става на фона на опитите на управляващата партия да ограничи щетите за банковия сектор от скандал, в който собственик на банка обвини шефа на Комисията за финансов надзор, че е поискал от него да плати на адвокат милиони долари, за да получи подкрепа за банката си, която била в трудно положение. Марек Хшановски, шефът на комисията, назначен от ПиС, отрича. Опозицията поиска парламентарно разследване на случая. /БТА", "date": "2018.11.22", "title": "Полският парламент одобри отстъпка от оспорената от ЕС реформа на Върховния съд"}
{"url": "https://www.dnevnik.bg/photos/2018/11/21/3349040_fotogaleriia_shveicarcite_reshavat_da_imat_li_kravite/", "text": "Биофермерът Армин Капаул е убеден, че кравите трябва да имат рога, и затова инициира движение в защита на хуманното отглеждане на животните.", "date": "2018.11.22", "title": "Фотогалерия: Да имат ли швейцарските крави рога"}
{"url": "https://www.dnevnik.bg/politika/2018/11/22/3349853_siderov_e_tozi_koito_shte_subori_koaliciiata_smiata/", "text": "Сидеров е този, който ще събори коалицията и правителството иска да изтегли гласове на Патриотите. Причините за недоволство на хората са много, но БСП не седи зад протестите. Това коментира членът на Националния съвет на партията и депутат Антон Кутев в ефира на Би Ти Ви. \"Сидеров винаги е бил по-умел и проактивен. Решението му да не присъства при гласуването на новия вицепремиер е сигнал, че ще има много загуби за Борисов. Рано или късно Каракачанов може да се оттегли, но правителството ще падне преди това. Очаквам ДПС да се регистрират, ние  не се регистрираме , защото не искаме да поддържаме този кворум (в пленарната зала на Народното събрание - бел. ред.)\", каза той. Той прогнозира, че колкото и да се свалят цените на бензина, недоволството е натрупано, а причините за него са много. \"Дори една свястна магистрала нямаме, въпреки че Борисов говори за тях от 10 години. За два месеца не може да се оправят икономическите проблеми\", добави Кутев. Депутатът коментира и  избирането на новия вицепремиер  Марияна Николова след  оттеглянето  на Валери Симеонов. \"На България не й върви на вицепремиери. Ще й дадем време, но тя самата знае, че не е за това място, но може да има конкурентни предимства, различни от професионалните. Това е безобразие\", каза Кутев. Той обяви, че БСП не стои зад  протестите , защото \"не може да стои зад протести, не организира, иначе е непочтено. Той добавим че партията ще предвижи парламентарно всички искания, както на майките. Депутатът акцентира, че за служебните си пътувания в страната използва личния си автомобил, а от заплатата му се удържа сума, когато отсъства от парламента - за три дни тя е около 100 лв.", "date": "2018.11.22", "title": "Сидеров е този, който ще събори коалицията, смята Антон Кутев"}
{"url": "https://www.dnevnik.bg/evropa/2018/11/22/3349851_evrogrupata_podkrepia_merkite_za_disciplinirane_na/", "text": "Министрите на финансите от еврозоната подкрепят решението на Европейската комисия да се насочи към дисциплинарни мерки спрямо Италия заради проектобюджета й за 2019 година. Това заяви вчера Мариу Сентену, председател на Еврогрупата, обединяваща финансовите министри от валутния съюз, предаде \"Ройтерс\". Винаги сме подкрепяли Европейската комисия в този процес и подобните случаи в миналото, каза Сентену след среща с финансовия министър на Холандия Вопке Хукстра. Министрите ще обсъдят подкрепата за започване на процедура по прекомерен бюджетен дефицит на заседанието през декември, допълни Сентену. Европейската комисия вчера  отново отхвърли проектобюджета на Италия  за 2019 година заради несъответствие с европейските правила. Брюксел може през следващите седмици да започне  процедура за санкции  срещу Рим, посочи на пресконференция в Брюксел еврокомисарят по финансовите и икономически въпроси Пиер Московиси. По думите му Италия не съблюдава критерия за размера на дълга, поради което процедурата е оправдана. Страните членки трябва в течение на две седмици да посочат дали са съгласни с оценката на Еврокомисията или не, след което Комисията ще подготви процедура и препоръка за корекцията, каза Московиси. /БТА", "date": "2018.11.22", "title": "Еврогрупата подкрепя мерките за дисциплиниране на Италия"}
{"url": "https://www.dnevnik.bg/photos/2018/11/21/3349523_fotogaleriia_puteshestvenikut_boris_belev/", "text": " е от хората, които успяват да сбъднат мечтата си - да пътуват много. Ако има визитка на нея освен ски учител би трябвало да пише пътешественик. Обикаля по \"големия свят\", но може да следите маршрутите му в малкия виртуален свят - профилът му в Инстаграм е  . Още истории от пътуванията му в 110 (досега) държави - четете  . На снимката:  e във водите край гр. Семпорна, Борнео. Това е архипелаг от 8 острова или 340 кв. км невероятни гледки, коралови рифове, разнообразна морска екосистема, недокоснати бели пясъчни плажове и люлеещи се кокосови дървета, закътани в кристално чисти води.", "date": "2018.11.22", "title": "Фотогалерия: Пътешественикът Борис Белев представя някои от най-впечатляващи места по света"}
{"url": "https://www.dnevnik.bg/evropa/2018/11/22/3349854_es_nastoia_kosovo_nezabavno_da_otmeni_reshenieto_za/", "text": "Правителството на Косово трябва да незабавно да анулира решението си за въвеждане на мита в размер на 100 процента за стоките, внасяни от Сърбия и Босна и Херцеговина. Това се казва в изявление на върховния представител на ЕС за външната политика и политиката за сигурност Федерика Могерини, цитирано от ТАСС. В документа се казва, че  въведените мита  са в нарушение на Споразумението между страните от Централна Европа за свободна търговия (ЦЕФТА) и противоречат на духа на Споразумението между Косово и ЕС за асоцииране и стабилизиране. Междувременно стана известно, че Сърбия няма да въвежда ответни мерки срещу Косово. Това реши съветът за сигурност на страната на свиканото вчера спешно заседание. \"Ние решихме, че няма да отговаряме на Прищина с аналогични мерки, защото искаме да бъдем отговори и сериозни партньори. Няма да спираме техните камиони, техните пътници, няма да прекъсваме маршрутите на превоза на стоки\", каза сръбският президент Александър Вучич, като посочи, че косовското решение е де факто забрана на търговията. В телевизионно обръщение по-рано той каза, че последствията от това решение на Прищина са непредсказуеми и могат да доведат до катастрофа, ако не бъдат отменени. Вучич изрази надежда, че Европейският съюз ще направи всичко, за да накара Прищина да се държи рационално. \"В противен случай даже се боя да говоря за последствията. Ние проляхме много кръв на тази земя и не искаме да заплащаме свободата и бъдещето с нови човешки жертви, затова сме длъжни да направим всичко, за да запазим мира\", каза президентът, като подчерта, че в действията на косовските власти \"няма никакъв икономически смисъл\". Косовските лидери обясниха действията си с \"агресивната кампания (на Сърбия) срещу Косово на международната арена\". Преди това  Интерпол отказа да приеме Косово  за свой член, което според косовския премиер Рамуш Харадинай е резултат от сръбски натиск. Той каза още, че Сърбия и Босна (които не признават Косово) никога не са зачитали правилата на Централноевропейското споразумение за свободна търговия (ЦЕФТА) в търговските си отношения с Косово, с което причиняват на страната му сериозни финансови загуби. Новите мита, въведени от Прищина, не се отнасят за стоки на известни международни марки, които се произвеждат в двете съседни страни, отбелязва \"Асошиейтед прес\". /БТА", "date": "2018.11.22", "title": "ЕС настоя Косово незабавно да отмени решението за мита върху вноса от Сърбия и Босна"}
{"url": "https://www.dnevnik.bg/sport/2018/11/22/3349884_didie_drogba_prekrati_karierata_si_na_40_godini/", "text": "Легендарният нападател на \"Челси\" и Кот д'Ивоар Дидие Дрогба обяви край на състезателната си кариера. 40-годишният нападател се оттегля след 783 мача, 362 гола и 18 трофея в професионалния футбол. Дрогба започва кариерата си във френския \"Льо Ман\" през 1998 г. В началото на 2002 г. е привлечен от \"Гингам\" за 80 хиляди евро. След 24 гола в 50 мача за година и половина нападателят преминава в \"Марсилия\" срещу 3.3 милиона евро. Котдивоарецът прави страхотен дебютен сезон за \"Марсилия\", като отбелязва 32 попадения в 55 срещи във всички турнири и извежда тима до финал за Купата на УЕФА. Силните му изяви правят впечатления на \"Челси\", който плаща за него рекордните за клуба 24 милиона паунда през лятото на 2004 г. Дрогба се превръща в истинска легенда за сините. В деветте си сезона на \"Стамфорд бридж\" (2004-2012 г. и 2013-2014-2015 г.) той отбелязва 164 гола в 381 мача и печели 14 трофея, включително четири пъти титлата във Висшата лига и четири пъти Купата на Англия. През 2012 г. Дрогба изведе \"Челси\" до дългоочаквания първи триумф в Шампионската лига. Сините стигнаха до трофея в сезон, в който никой не очакваше, а котдивоарецът изигра редица запомнящи се мачове. Особено впечатляващо беше представянето му в полуфиналите с \"Барселона\" и финала с \"Байерн\", в които английският отбор беше считан за абсолютен аутсайдер. След триумфа на \"Алианц арена\" Дрогба напусна \"Челси\" и подписа с китайския \"Шанхай шенхуа\". Той се задържа само половин година, преди да премине в \"Галатасарай\" в началото на 2012 г. За сезон и половина в Турция нападателят печели три трофея. През лятото на 2014 г. Дрогба се завърна в \"Челси\", където изигра един сезон и още веднъж спечели титлата във Висшата лига. След това котдивоарецът се насочи към Северна Америка, като първо игра за канадския \"Монреал импакт\" в Мейджър лийг сокър (МЛС). В последните две години нападателят се състезаваше за втородивизионния \"Финикс райзинг\", на който е съсобственик. Дрогба направи запомняща се кариера и за националния отбор, въпреки че не успя да спечели трофей. Той държи рекорда за най-много голове за Кот д'Ивоар - 65, и е трети по брой изиграни срещи - 105. Дрогба държи редица рекорди за африкански футболист, включително за най-много попадения в Шампионската лига (44) и Висшата лига (104). През ноември 2012 г. той беше избран за най-великия играч в историята на \"Челси\".", "date": "2018.11.22", "title": "Дидие Дрогба прекрати кариерата си на 40 години"}
{"url": "https://www.dnevnik.bg/evropa/2018/11/22/3349891_franciia_prie_sporni_zakoni_za_borba_s_falshivite/", "text": "Националното събрание на Франция одобри въпреки критики от страна на опозицията два закона за борба с дезинформацията по време на предизборни кампании, предаде ДПА. Президентът Еманюел Макрон обеща приемането на тези закони на фона на ширещите се в Западна Европа опасения, че руски медии и подкрепяни от Русия акаунти в социалните мрежи поддържат популистките сили по време на избори. Новият закон дава право на съдиите да задължават преди избори интернет доставчиците да премахват \"неверните или заблуждаващи твърдения и обвинения\", които биха могли да повлияят на изборите, ако бъдат разпространени в интернет. По-големите интернет фирми ще трябва да предоставят и пълна информация за всеки рекламодател, разпространяващ съдържание, свързано с въпроси, засягани в обществения дебат преди избори. Законът дава също на медийните регулатори по-широки права да отказват или анулират лицензи на радио или телевизионни канали, които са собственост или са под влияние на чужди правителства. Макрон, който е проевропейски либерал, и преди е критикувал руските медии \"Спутник\" и Ер Те като оръдия за пропаганда - нещо, което те отричат. Центристката партия на Макрон и нейните съюзници във вторник използваха мнозинството си в долната камара, за да приемат законите, а десницата и левицата гласуваха \"против\". Вотът отмени решението на консервативно настроения Сенат, който отхвърли предложенията, заявявайки, че те вероятно ще бъдат неефективни, а в същото време ще застрашат свободата на словото. \"При всички избори навсякъде по света дезинформацията се разпространява широко и бързо чрез социалните медии\", заяви пред депутатите министърът на културата Франк Ристер преди вота и добави: \"Тя подкопава свободата на всеки гражданин да си съставя мнение. Размива границата между истината и лъжата и подрива доверието в информацията. Тя изопачава честността на изборите и дестабилизира демокрацията\". Опозицията в лицето на левицата и десницата обаче изрази резерви към закона. По време на миналогодишната президентска надпревара във Франция между Макрон и дясната популистка Марин Льо Пен тогавашният външен министър Жан-Марк Еро заяви, че кампанията на Макрон е станала жертва на хакерски атаки, идващи от Русия. /БТА", "date": "2018.11.22", "title": "Франция прие спорни закони за борба с фалшивите новини по време на избори"}
{"url": "https://www.dnevnik.bg/sport/2018/11/22/3349901_levski_lukoil_i_balkan_se_subraha_v_edna_grupa_v/", "text": "Левски Лукойл\" и \"Балкан\" (Ботевград) се събраха в една група във втората фаза на четвъртия по сила европейски клубен турнир - Купата на ФИБА. Другите съперници на българските отбори ще са израелският \"Ирони\" (Нес Циона) и унгарският \"Алба фехервар\". \"Левски Лукойл\" и \"Балкан\" спечелиха групите си в първата фаза на турнира. Шампионите записаха пет победи в пет мача, преди в последния кръг да  отстъпят на \"Арис\" в двубой без значение.  Другите отбори в групата бяха финландският \"Катая\" и украинският \"Днипро\". \"Балкан\" записа четири победи и две загуби в двубоите си с АЕК (Ларнака), \"Цмоки\" (Минск) и \"Белфиус\" (Монс). Кипърския тим зае втората позиция със същия актив, но по-лошо показатели в директните мачове с българския вицешампион. Мачовете от втората групова фаза ще се играят на 12 декември, 19 декември, 9 януари, 23 януари, 30 януари и 6 февруари. Първите два отбора от всяка група продължават към директните елиминации, в които ще се включат и осем отбора от Шампионската лига. \"Левски Лукойл\" и \"Балкан\" ще се срещнат три пъти за един месец. На 5 януари сините посрещат тима от Ботевград в мач от Националната баскетболна лига (НБЛ). Четири дни по-късно е първият им двубой в Купата на ФИБА, в който домакин ще е \"Балкан\". Вторият е на 9 февруари в София.", "date": "2018.11.22", "title": "\"Левски Лукойл\" и \"Балкан\" се събраха в една група в Купата на ФИБА"}
{"url": "https://www.dnevnik.bg/evropa/2018/11/22/3349913_brekzit_moje_da_niama_ako_parlamentut_othvurli/", "text": "Брекзит може и да не се състои, ако британският парламент не одобри споразумението за развода с ЕС, постигнато след тежки преговори с Брюксел, каза снощи британският финансов министър Филип Хамънд, цитиран от \"Ройтерс\". В интервю за телевизия Ай Ти Ви той посочи, че дори и при най-уредено и плавно излизане от общността това ще струва на британската икономика десетки милиарди паундове. А ако се стигне до Брекзит без споразумение, в страната ще възникне \"политически хаотична ситуация\". \"Този хаос може да доведе до това, че Брекзит въобще да не се състои\", подчерта министърът. Междувременно испанският премиер Педро Санчес каза също снощи, че на срещата на върха на ЕС в Брюксел в неделя, на която трябва да бъде разгледано постигнатото в преговорите с Лондон проектоспоразумение, той ще гласува срещу предложения документ, ако не получи уверения за Гибралтар. Миниатюрният анклав в южната част на Иберийския полуостров е  предмет на остър спор между Лондон и Мадрид . Санчес говори на съвместна пресконференция във Валядолид с гостуващия португалски премиер Антониу Коща. Оставащите въпроси Британският премиер Тереза Мей каза снощи, че ще се върне в Брюксел в събота, за да финализира проектодокумента, в който ще се очертаят главните насоки за бъдещите отношения на страната с Европейския съюз след напускането на общността. Тя каза това след разговорите си в Брюксел с председателя на Еврокомисията Жан-Клод Юнкер, в които двамата не успяха да преодолеят оставащите разногласия по документа. Те разговаряха около час и половина. Мей се опита да спечели обещания за бъдещите отношения, които да й помогнат да преодолее съпротивата на своите опоненти у дома и най-вече в парламента, които заплашват да отхвърлят  договореното вече споразумение  за условията на излизането на Великобритания от ЕС. \"Остават някои въпроси, които ние все още дискутираме\", каза тя след срещата. \"Ще се върна в събота (в Брюксел) за допълнителни срещи, включително отново с председателя Юнкер, за да обсъдим как да приключим този процес.\" Мей се опитва да завърши пространна декларация за бъдещите отношения преди  срещата на лидерите на ЕС в неделя , на която трябва да бъде одобрено проектоспоразумението за Брекзит. Дипломати от ЕС казват, че германският канцлер Ангела Меркел не желае да идва за още преговори в неделя, което означава, че текстът трябва да бъде готов предварително. Мей каза, че преговарящите от Лондон и Брюксел ще продължат работата върху текста. \"Вярвам, че успяхме да им дадем достатъчно указания, за да могат да завършат оставащите въпроси\", добави тя. Говорител на Еврокомисията също отбеляза, че Мей и Юнкер са постигнали \"много добър напредък\" вчера и че работата продължава. Според неназован от \"Ройтерс\" евродипломат всъщност единственият реално оставащ нерешен проблем е този за Гибралтар. /БТА", "date": "2018.11.22", "title": "Брекзит може да няма, ако парламентът отхвърли сделката с ЕС, каза британски министър"}
{"url": "https://www.dnevnik.bg/photos/2018/11/22/3349838_fotogaleriia_zimnata_puteka_v_gradinite_kju/", "text": "В градините \"Кю\" в Лондон за шеста година беше открита зимна пътека с над милион блещукащи лампички и хиляди лазерни лъчи.", "date": "2018.11.22", "title": "Фотогалерия: Зимната пътека в градините \"Кю\""}
{"url": "https://www.dnevnik.bg/sviat/2018/11/22/3349922_daniia_vremenno_zamrazi_iznosa_na_orujiia_za_sauditska/", "text": "Дания временно прекъсна издаването на разрешителни за износ на оръжия и военна техника за Саудитска Арабия. Причините са убийството на саудитския журналист Джамал Хашокжи и обстановката в Йемен, съобщи датският външен министър Андерс Самуелсен, цитиран от \"Ройтерс\" и БТА Решението било взето след неотдавнашни консултации с други външни министри от ЕС, уточни Самуелсен. Преустановява се също износът на някои технологии с двойна употреба. Подобни мерки наскоро взе и Германия.", "date": "2018.11.22", "title": "Дания временно замрази износа на оръжия за Саудитска Арабия"}
{"url": "https://www.dnevnik.bg/politika/2018/11/22/3349890_ninova_kum_borisov_imam_informaciia_che_ima_narejdane/", "text": "Лидерът на БСП Корнелия Нинова обяви, че има неофициална информация, че има нареждане от София полицията да следи всяко нейно движение в страната. От месеци социалистите обикалят, за да представят пред хората т.нар. Визия за България. От парламентарната трибуна днес Нинова се обърна към българските граждани, за да разкаже някои факти от сряда, които по думите й нарушавали Конституцията. Към 14.00 вчера партийният пресцентър обявил нейни срещи в четири населени места - Малко Шарково, Голямо Шарково, Болярово и Ямбол, а когато тя отишла, имало полицейски патрули, които наблюдавали. Лидерът на БСП разказа как отишла и в къщата на баба Дора, чиито кози бяха евтаназирани заради чума през лятото, но и там срещата й минала под полицейско наблюдение. По думите на Нинова хората по селата били изненадани, защото не били виждали толкова полицаи на едно място въпреки сигналите за грабежи, които подавали. В Ямбол хората били разпитвани от полицаите каква е целта на срещата. Лидерът на БСП разказа как се пошегувала с полицаите дали не било обявено извънредно положение в страната, а те й отговорили: \"Изпълняваме нареждане от София\". \"Какво е нареждането?\", попитала тя. А отговорът бил: \"Да не ви изпускаме от очи\". Според Нинова полицейско присъствие по закон можело да има само ако организаторите на митинг или подобно събитие го поискат. В случая БСП не е отправяла подобно искане, обяви тя. След това използва парламентарната трибуна, за да зададе няколко въпроса към премиера Бойко Борисов. \"Кой, къде, кой орган и на какво основание е решил всички мои срещи да се провеждат под полицейско наблюдение? Всяко мое движение в страната ли ще се следи от МВР? Имам неофициална информация, че е така\", обяви Нинова и продължи: \"Ние свободни хора в свободна страна ли сме? Каква е целта на тази организация? Ако е да ме ограничите - няма да успеете. Ако е да респектирате хората да не идват - това е посегателство върху права\". \"Не излизайте с обясненията, че се грижите за моята сигурност. Ходя свободно сред хората и нямам нужда от внимание от органите на МВР\", обяви Нинова и препоръча средствата да се инвестират в идеята за полицаи във всяко село, а не за полицаи след лидера на опозицията. След като обяви, че властта оказва натиск и прави опити за сплашване и обвини управляващите в полицейщина, Нинова използва парламентарната трибуна, за да се обърне към хората: \"Скъпи българи, не се страхувайте! Никой не може да ви отнеме правото да мислите, да говорите и да действате. Ние сме свободни хора! Дали ще живеем в свободна държава зависи от нас!\".", "date": "2018.11.22", "title": "Нинова към Борисов: Има ли нареждане от София МВР да не ме изпуска от очи в страната"}
{"url": "https://www.dnevnik.bg/bulgaria/2018/11/22/3349932_i_vtoriiat_sud_otkaza_arest_za_grafit_vurhu_pametnika/", "text": "Софийският градски съд (СГС) отказа да наложи постоянен арест на обвинения за графит срещу Льо Пен върху Паметника на съветската армия. Втората съдебна инстанция потвърди определението на долния съд за налагане на най-леката мярка за неотклонение - подписка, спрямо 22-годишния студент. Съдебният акт е окончателен и не подлежи на протест. Случаят стигна до втората съдебна инстанция, след като  прокуратурата настоява обвиненият да се върне в ареста.  Студентът по биология е привлечен към наказателна отговорност по по-тежката хипотеза за хулиганство, която предвижда до 5 години затвор. По този текст от Наказателния кодекс се преследват случаите на хулиганство, съпроводено със съпротива срещу полицията, или когато хулиганството по своето съдържание се отличава с изключителен цинизъм или дързост. Днес съдебният състав каза, че повдигнатото обвинение е \"прекомерно\". Аргументите са, че надписът не е дързък, циничен или обиден, нито унизителен към личността на конкретно установен човек. Според магистратите от градския съд съдържанието на надписа е релевантно към първата алинея на престъплението хулиганство, която е по-леко наказуема. За да потвърди най-леката мярка за неотклонение, съдът коментира още, че по делото не са готови необходимите експертизи, които да установят дали точно задържаният е изписал надписа. Съдът отчете неговите самопризнания, както и доброволното предаване на спрея на полицията, но 22-годишният мъж не е бил задържан край паметника, а на бул. \"Васил Левски\". Адвокат Лидия Георгиева заяви пред журналисти, че тя и подзащитният ѝ не са съгласни да сключат споразумение по втората алинея на престъплението хулиганство. Ако прокуратурата реши да преквалифицира обвинението по първата алинея, то обвиненият студент ще се съгласи на споразумение, като признае вината си - че е извършил едно непристойно действие с надписването на Паметника на съветската армия, изразявайки гражданската си позиция. Защитникът коментира пред журналисти, че обвиненият осъзнава, че това не е начинът, и съжалява за извършеното. Refugees welcome Le Pen go home (\"Бежанци, добре дошли, Льо Пен, отивай си!\") бе изписано на паметника на 15 ноември късно вечерта. В петък лидерът на френската крайна десница \"Национален сбор\"  Марин льо Пен се срещна в София  с председателя на \"Воля\" Веселин Марешки. Съобщение, че паметникът отново е бил надраскан и че по случая има задържан, се появи на фейсбук страницата на Столичната полиция и в \"Туитър\" профила на руското посолство. Преди време  вътрешният министър Младен Маринов  даде уверение, че всекидневно автомобилен патрул на полицията, а при необходимост и пешеходни полицаи охраняват паметника.", "date": "2018.11.22", "title": "И вторият съд отказа арест за графит върху Паметника на съветската армия"}
{"url": "https://www.dnevnik.bg/citat_na_deniia/2018/11/22/3349983_citat_na_denia_niakolko_puti_sum_otpisval_siderov_kato/", "text": "Това коментира депутатът и член на Националния съвет на БСП  Антон Кутев в ефира  на Би Ти Ви. \"Той като журналист и политик винаги е бил проактивен и очевидно има познания как да го направи\", каза той по адрес на лидера на \"Атака\".", "date": "2018.11.22", "title": "Цитат на деня: Сидеров е като котките – има девет живота"}
{"url": "https://www.dnevnik.bg/bulgaria/2018/11/22/3349949_mariiana_nikolova_se_nadiava_da_se_vpishe_v_stila_na/", "text": "Избраната вчера за вицепремиер с ресор икономическа и демографска политика Марияна Николова се надява, че екипът министри ще я приеме и ще успее да се впише в стила на работата на Министерския съвет. В интервю за \"24 часа\" тя казва, че се чувства повече като експерт и технократ, а не политик За предшественика си на поста Валери Симеонов, който подаде оставка заради репликата си, че майките с увреждания са \"кресливи жени\" с \"уж болни деца\", тя казва, че е открит и праволинеен човек. \"Той подхождаше честно към всеки проблем, изучаваше го в детайли, допитваше се до мнението на експерти и специалисти\", казва Николова, която досега беше началник на кабинета на Симеонов и е издигната за вицепремиер от него. Тя пояснява, че работи с него над година и е в течение на започнатите политики, които следва да довърши. Николова възнамерява да покани на срещи работодателите, синдикатите и кметовете, за да изясни кои са слабите места в нормативната уредба и положителните практики, които се нуждаят от подкрепа. Запитана за отказа на коалиционния партньор \"Атака\" да даде подкрепата си за нея, новият вицепремиер повтаря, че ще се съсредоточи в работата, която се очаква от член на изпълнителната власт, и изразява надежда, че партиите в парламента ще намерят верните политически стъпки и преговори.", "date": "2018.11.22", "title": "Марияна Николова се надява да се впише в стила на Министерския съвет"}
{"url": "https://www.dnevnik.bg/sviat/2018/11/22/3349927_iran_gubi_rabotni_mesta_i_useshta_jiloto_na/", "text": "Tamnoush, иранска компания, произвеждаща газирани напитки, спря производството си след 16 години дейност и съкрати десетки работници. Тя бе изправена пред тежки загуби, след като американските санкции тласнаха нагоре цените на вносните суровини. \"Всичките ни 45 работници сега са безработни. Мъжете карат таксита, а жените отново са домакини\", казва главният й изпълнителен директор Фарзад Рашиди. Интервюта, проведени от \"Ройтерс\" с десетки собственици на компании в Иран, показаха, че стотици компании са спрели производството си, а хиляди работници са освободени заради враждебния бизнес климат, причинен основно от новите санкции на САЩ. Иранският риал поевтиня до рекордни минимуми, а икономическата активност се забави съществено, откакто през май президентът на САЩ Доналд Тръмп изтегли страната си от споразумението за иранската ядрена програма, сключено между световните сили и Техеран. През август той наложи санкции, насочени срещу закупуването на щатски долари, търговията със злато и автомобилния сектор. Жизненоважните сектори на петрола и банките попаднаха под ударите през ноември. \"Загубихме около 5 млрд. риала (120 хил. щатски долара по официалния курс) през последните няколко месеца, така че управителният ни съвет реши да спре всички дейности, докато продължават колебанията на валутния пазар. Глупаво е да продължаваш, когато няма изход\", каза Рашиди. Страната вече преживя безредици тази година, когато млади демонстранти, разгневени от безработицата и високите цени, влязоха в сблъсък със силите на реда. Официални прогнози сочат, че безредиците могат да избухнат отново, тъй като санкциите задълбочават кризата. Четири дни преди да бъде уволнен от парламента през август заради незадоволителни действия в защита на трудовия пазар от санкциите, министърът на труда Али Рабией заяви, че Иран ще загуби милиони работни места до края на годината като пряк резултат от американските наказателни мерки. Безработицата вече достига 12.1% и 3 млн. иранци не могат да си намерят работа. Авторите на парламентарен доклад предупредиха през септември, че увеличаващата се безработица може да застраши стабилността на Ислямската република. \"Ако сме убедени, че икономическата ситуация в страната бе основният катализатор за неотдавнашните протести и че инфлация от 10% и безработица от 12% причиниха протестите, то не можем да си представим силата на реакцията от рязък скок на инфлацията и безработицата\", се посочва в документа. Според доклада, ако икономическият растеж на Иран остане под 5% през идните години, безработицата може да достигне 26%. Международният валутен фонд прогнозира, че иранската икономика ще се свие с 1.5% тази година и с 3.6% през 2019 година заради намаляващите петролни приходи. Производителите се борят за оцеляване  Вицепрезидентът на Иран Есхак Джахангири предупреди, че в режима на санкции Иран е изправен пред две основни опасности - безработица и намаляване на покупателната сила. \"Създаването на работни места трябва да бъде водещ приоритет... Не трябва да позволяваме произвеждащите компании да изпаднат в стагнация заради санкциите\", каза Джахангири, цитиран от държавни медии. Собственици на компании обаче казаха пред \"Ройтерс\", че паричната политика на правителството, която изпада в противоречия понякога, наред с колебанията на валутния пазар, поскъпването на суровините и високите лихви по банковите кредити са направили невъзможно за тях да останат в бизнеса. Мнозина от месеци не успяват да плащат заплати или е трябвало значително да намалят броя на работниците. Мениджър в Jolfakaran Aras Company, един от най-големите текстилни заводи в Иран, посочи, че компанията обмисля спиране на дейността и стотици служители могат да загубят работата си. \"Около 200 работници бяха освободени през август, а оттогава ситуацията се влоши. Има голяма вероятност заводът да затвори\", посочи мениджърът, който помоли името му да не се споменава. Ахмад Роста, главен изпълнителен директор на Takplast Nour, се е надявал, че сушата в Иран ще даде тласък на новооткритата му фабрика, която произвежда пластмасови тръби, използвани в земеделието. \"Ще изчакам месец или два, но ще трябва да затворя, ако ситуацията остане същата. . . Фермерите, които са основните клиенти за продуктите ни, не могат да си ги позволят\", каза той. Санкциите засегнаха иранското автомобилостроене, което преживя бум след вдигането на санкционния режим преди две години и сключи големи договори с френски и германски компании. Френският автомобилостроител PSA Group закри през юни иранското си съвместно дружество, за да избегне американските санкции, а германският производител на коли и камиони Daimler се отказа от плановете да разшири бизнеса си в Иран. Мазиар Байглу, член на съвета на директорите на Иранската асоциация на производителите на автомобилни части, каза през август, че над 300 производители на авточасти са били принудени да спрат производството, което застрашава десетки хиляди работни места в сектора. Говорител на Иранската асоциация на производителите на автомобилни гуми обвини \"промените в паричната политика на правителството през последните шест месеца\" за проблемите в сектора. \"За щастие заводите за гуми не забавиха дейността си, но растежът на производството, който планирахме, не бе постигнат\", посочи Мустафа Танха в телефонно интервю от Техеран. Младежка безработица  Вашингтон твърди, че икономическият натиск над Техеран е насочен към правителството и неговите зли марионетки в региона, а не към иранския народ. Само че иранските младежи понасят бремето на безработицата и ще загубят най-много. Мариам, мениджър по връзки с обществеността в компания за внос на храни, е загубила работата си миналия месец. \"Цените се увеличиха толкова много, че загубихме много клиенти . . . накрая главният изпълнителен директор реши да съкрати хора и започна с нашия отдел\", разказва тя. По думите ѝ компанията е спряла да внася, а хората, които все още работят в нея, са разтревожени, че тя може да бъде закрита, след като продаде останалите й складови запаси. Младежката безработица в Иран вече е 25%, а в страната 60% от 80-милионното население са на възраст под 30 години. Безработицата сред младите хора с добро образование в някои части на страната е над 50% според официални данни. 29-годишният Армин има диплома по машинно инженерство, но е загубил работата си в строителния сектор, обхванат от рецесия след срива на риала. \"Пазарът на недвижими имоти се забавя, защото високите цени направиха жилищата недостъпни... всеки ден става все по-лошо\", разказа той пред \"Ройтерс\" от северния град Рещ. Според \"Нима\", юридически консултант за стартъп компании и строителни фирми, санкциите вече са засегнали много компютърни компании в сектора, който е зависим от модел, насочен към износа и се надяваше на регионално разширяване. Според него дори секторът на компютърните игри в Иран е усетил удара на санкциите. \"Положението стана толкова тежко, че много от екипите решиха да спрат разработването на игри и изчакват да видят какво ще се случи по-нататък. Без достъп до международните пазари виждат много малък шанс да направят печалби\", казва \"Нима\". Саид Лайлаз, икономист от Техеран, е по-оптимистичен. Според него младежката безработица е продукт на иранската демографска и правителствена политика, а санкциите само засилват вече съществуващ проблем. \"Санкциите, несигурността на пазара и зигзагообразната политика на (президента Хасан) Рохани поставиха под натиск икономиката и трудовия пазар. Прогнозирам обаче, че пазарът скоро ще намери баланс\", заяви той пред \"Ройтерс\". \"Ще победим този кръг на санкции, както направихме в миналото\", убеден е Лайлаз, който заедно с други икономисти се е срещнал с Рохани миналия месец, за да предложи съвет по икономическата политика. /БТА", "date": "2018.11.22", "title": "Иран губи работни места и усеща жилото на американските санкции"}
{"url": "https://www.dnevnik.bg/sviat/2018/11/22/3349991_arjentina_shte_proizvejda_i_iznasia_vtechnen_priroden/", "text": "Aржентинската държавна петролна и газова корпорация Йе Пе Ефе (YPF) през 2019 г. ще започне производство и износ на втечнен природен газ от находището \"Вака Муерта\" с помощта на плаващия завод за втечнен газ на белгийската компания \"Ексмар\" (Exmar), предаде ТАСС. През първия етап Аржентина планира да изнася 500 хил. тона втечнен газ годишно. Очаква се плаващият завод да бъде разположен в пристанището на град Баия Бланка през второто тримесечие на 2019 г. \"Вака Муерта\" е находище на шистов петрол и газ, открито през 2010 г. от \"Репсол-Йе Пе Ефе\" (Repsol-YPF). Запасите му се оценяват на 16 млрд. барела шистов петрол и 308 трлн. кубични фута (93.88 млрд. куб. метра) шистов газ. /БТА", "date": "2018.11.22", "title": "Аржентина ще произвежда и изнася втечнен природен газ"}
{"url": "https://www.dnevnik.bg/sport/2018/11/22/3349995_ibrahimovich_idvam_ot_planetata_zlatan/", "text": "Нападателят на \"Лос Анджелис галакси\" Златан Ибрахимович отново напомни за себе си. Шведският ветеран, който  впечатли в първия си сезон в Мейджър лийг сокър (МЛС)  и вкара 22 гола в 27 мача, презентира втората си книга \"Аз съм футболът\". Седем години след излизането на биографията му \"Аз съм Златан\" шведът написа и втора книга. В нея са събрани снимки от кариерата на нападателя в \"Малмьо\", \"Аякс\", \"Ювентус\", \"Интер\", \"Милан\", ПСЖ, \"Манчестър юнайтед\" и САЩ. Включени са и интервюта с агента му Мино Райола, Жозе Моуриньо, който му беше мениджър в \"Интер\" и \"Юнайтед\", както и негови бивши съотборници. Ибрахимович разказа за книгата си в интервю пред радио BBC 5, в което отново изрече някои крилати фрази. \"Идвам от своя собствена планета, нещо, което никой не е виждал. Аз съм човек от едно място, което всички си мислят, че е гето. Заради това ме приемаха по-различно, не бях добре дошъл, но убедих всички в обратното и сега те ме следват. Аз идвам от планетата Златан\", каза нападателят. Шведът разказва, че основна роля за оформянето на реализаторските му умения има бившият му треньор в \"Ювентус\" Фабио Капело. \"В началото просто ме караше да тренирам с момчетата от младежкия отбор – те ми центрираха, аз шутирах. И така в продължение на месеци, докато не станах машина. Накрая не исках да виждам нито вратар, нито врата\". \"В Италия се оформих, там играх срещу най-добрите защитници – излизам срещу \"Милан\", които бяха с Малдини и Неста, срещу които имаш половин шанс да преодолееш. И като го направиш, трябва да вкараш на вратар от световна класа като Дида\", каза още Ибрахимович. Нападателят описва контузията си в коляното като най-трудния момент в кариерата си. Когато се случи, не знаех през какво преминавам, защото никога не бях имал сериозна контузия. Аз бях като Супермен, бях недосегаем и никой не можеше да ме пречупи. Само Златан може да контузи Златан\". \"Тогава си казах: \"Това няма да ме спре да играя футбол\". И ето че се върнах по-силен. Много пъти съм казвал, че във Висшата лига ме накараха да се чувствам като Бенджамин Бътън – все едно ставах по-млад и по-добър\", завършва нападателят. Ибрахимович има договор с \"ЛА галакси\" до края на сезон 2019, когато ще бъде на 38 години. В последните месеци шведът упорито е спряган за трансфери в \"Реал\" (Мадрид) и \"Милан\".", "date": "2018.11.22", "title": "Ибрахимович: Идвам от планетата Златан"}
{"url": "https://www.dnevnik.bg/bulgaria/2018/11/22/3349958_evrodeputat_za_brjuksel_belene_e_nov_proekt_i_sa_nujni/", "text": "Ако България иска да възобнови проекта за АЕЦ \"Белене\", тя трябва да поиска от Европейската комисия наново всички разрешителни според действащите в ЕС правила за нови ядрени мощности. Това следва от отговори на Европейската комисия до българския евродепутат Светослав Малинов (ЕНП, Демократична България). Светослав Малинов зададе през септември два парламентарни въпроса с искане за писмени отговори до Европейската комисия, получени днес, съобщи пресслужбата на политическото обединение \"Демократична България\".  Първият  е за решението на управляващите да възобновят проекта АЕЦ \"Белене\", а  вторият – за новите изисквания за изграждането на атомни електрически централи в ЕС, приети след аварията в АЕЦ \"Фукушима\" (2011 г.). В отговора на Брюксел се казва, че \"възобновяването на проекта АЕЦ \"Белене\" през 2018 г. представлява нов проект по смисъла на чл. 41 от Договора за Евратом\", което означава, че тя ще изготвя и ново становище за съответствие на проекта с правилата на ЕС. Европейската комисия подчертава, че отдава първостепенно значение на ядрената безопасност и защитата на гражданите. Тя припомня, че европейското законодателство е изменено след аварията във Фукушима, за да се осигури по-високо ниво на ядрена безопасност и по-специално оценката на природните опасности, включително земетресения. Миланов припомня, че за последно Брюксел е взимал становище по проекта през 2007 г., а през 2012 г. Народното събрание го замрази като сред съображенията бяха опасенията за сеизмичен риск на площадката, недостатъчните гаранции за безопасност и невъзможността на бюджета да финансира скъпия проект. Днес в дневния ред на Народното събрание е изслушване на енергийният министър Теменужка Петкова, която да запознае депутатите за процедурата по избор на стратегически инвеститор за изграждането на атомната централа.  \"Това означава на практика, че новите инвеститори, които правителството търси в момента, ще трябва да се съгласят да влязат в проект, който няма понастоящем одобрението от Европейската комисия и тепърва ще трябва да се оценява по строгите европейски критерии след Фукушима. Няма инвеститор, който да се съгласи на тази авантюра. АЕЦ \"Белене\" никога няма да бъде построена, но възможността да бъдат откраднати нови пари от българите все още остава. АЕЦ \"Белене\" е мъртва. Защо ГЕРБ отказва да я погребе?\", коментира Светослав Малинов. \"Демократична България\" информира, че в Европейския парламент се събират подписи под отговорено писмо до българското правителство, в което се припомня земетресението от 1977 г. с епицентър Вранча, при което загинаха над 120 души, и много сгради бяха съборени в Свищов и съседните села по поречието на река Дунав. \"Демократична България\" настоява правителството да преустанови всички действия, чрез които могат да се натрупат нови разходи и да бъдат прахосани средства на българските данъкоплатци.", "date": "2018.11.22", "title": "Евродепутат: За Брюксел \"Белене\" е нов проект и са нужни нови разрешителни"}
{"url": "https://www.dnevnik.bg/zelen/2018/11/22/3349844_bulgarska_centrala_zamursiava_vuzduha_chak_do_solun/", "text": "Българският енергиен холдинг (БЕХ) е в топ 10 на европейските производители на ток от въглища, обвинявани за огромен дял от здравните проблеми заради мръсен въздух в Европа, и е втори в ЕС по това колко здравни разходи предизвиква всеки мегаватчас, произведен от ТЕЦ. Общият ефект за БЕХ е оценен на еквивалента на 900 млн. евро здравни разходи и преждевременната смърт на 310 души през 2016 г. Само ТЕЦ \"Марица-изток 2\", за която тази седмица енергийното министерство обяви, че ще бъде спасявана от дългове с пари от бюджета, е посочена като причина за опасни за здравето концентрации на фини прахови частици (ФПЧ 2.5) във въздуха не само в Северна Гърция, но чак до остров Крит. ФПЧ 2.5 се формират вторично благодарение на емисиите на серен диоксид и азотни оксиди, които си взаимодействат с амоняка във въздуха. Въглищните централи в Европа са изхвърлили 26% от всички емисии на серен диоксид през 2016 г., както и 8% от всички обеми на азотни емисии. С въздействието на ФПЧ 2.5 се свързват около 80% от преждевременните смъртни случаи, предизвикани от емисиите от тецове на въглища в Европа. Това показва компютърно моделиране от доклада \"Последна глътка въздух: Въглищните компании разболяват Европа\" (Last Gasp: The coal companies making Europe sick), разпространен тази седмица. Той е дело на международната коалиция \"Европа отвъд въглищата\" (Europe Beyond Coal), която обединява правозащитни, екологични, професионални и пациентски организации, включително \"Грийнпийс\", Sandbag, European Environmental Bureau и Climate Action Network (CAN) Europe. Използваните данни са официалните от 2016 г., публикувани от Европейската агенция по околна среда за големите горивни инсталации. Компютърният модел е използван и от Европейската агенция за околната среда за целите на оценката на Европейската комисия за въздействието върху здравето от замърсяването на въздуха в Европа. Авторите не твърдят, че реално са направени като разход изчислените финансови еквиваленти, изгубени работни часове или смъртни случаи, а че това е само начин обществото по-добре да разбере опасността от замърсяването. Изводът в доклада е, че производителите на енергия от въглища причиняват две трети от случаите на здравни проблеми вследствие на замърсяването на въздуха в Европа с обща тежест от 22 млрд. евро за здравните системи на всички страни. БЕХ е посочена сред особено сериозните случаи, тъй като срещу всеки произведен мегаватчас ток от въглища създава и 93 евро за здравни разходи. Средното ниво е 53 евро, а в доклада има още две български компании - ContourGlobal (с 64 евро и общ ефект, поставящ я на 23-о място в ЕС) и AES (€48 и 25-о място). Европейските антилидери по този показател са в Румъния, където три компании предизвикват допълнителни разходи от между 289 и 704 евро за всеки мегават. Те са собственост на централното правителство или на общински власти и ако бяха контролирани от една компания, тя щеше да е петата по токсичност, обясняват авторите на доклада. Но безспорно най-големите замърсители са в Германия - в топ 10 попадат 4 енергийни гиганта (на места 1, 2, 5 и 8), следвани от Полша (3, 7 и 9) плюс по една компания от Чехия (CEZ е на четвърто място) и Испания (6). Само тази десетка е създала замърсяване, което преди две години може да е виновно за смъртта на 7600 души, за 3320 нови случая на хроничен бронхит и 137 000 дни на астматични симптоми при децата. Към това се добавят общо 5820 дни, прекарани в болница, и над 2 милиона изгубени работни дни. Компютърното моделиране показва, че \"приносът\" на ТЕЦ \"Марица-изток 2\" е общо 7 хил. дни на симптоми на астма сред децата, 150 случая на хроничен бронхит при възрастните, 80 хил. работни дни с болничен. Цената на произвежданата от нея електроенергия е 77 лв. на мегаватчас, но тя явно не включва споменатите още 93 евро разходи за здраве, които причинява, се казва в текста.  Държавната централа е на път да получи дерогации (отлагане) на прилагането на по-строги норми за отделяне на вредни емисии във въздуха, напомнят от Екологично сдружение \"За Земята\" и \"Грийнпийс - България\" в съобщението по повод доклада. \"Така тя ще продължи да работи и след 2021 г. в остър разрез с действащите в момента екологични изисквания. Въпросната ТЕЦ \"Марица-изток 2\" приключи полугодието на 2018 година със загуба от 116 млн. лв.\" \"Въпросът, на който трябва да си отговорим като общество, е дали трябва да плащаме огромните здравни разходи за производство на електричество от въглища. Свидетели сме на това, че тецовете работят на загуба, но реалната загуба е още по-голяма, тъй като не се отчитат разходите за здраве. Накрая най-голямата цена — социална и здравна, ще платят въглищните райони, ако не помислим навреме за тяхното икономическо развитие след края на въглищата\", обобщава Меглена Антонова, координатор \"Климат и енергия\" в \"Грийнпийс - България\". В доклада се изтъква, че БЕХ попада в топ 10 на замърсителите заради една единствена ТЕЦ и това е \"Марица-изток 2\". \"Съгласно техните изчисления те разполагат със запаси за още 60-70 години. Тук се горят въглища за производство на енергия от 60-те години на ХХ век, в същия район е и вторият най-замърсяващ български ТЕЦ - това е \"Марица-изток\" на Contour Global.\"", "date": "2018.11.22", "title": "Българска централа замърсява въздуха чак до Солун, твърди проучване"}
{"url": "https://www.dnevnik.bg/analizi/2018/11/22/3349925_borisov_slavi_i_cherniiat_petuk/", "text": "Черният петък и неговите митични намаления тази година дойдоха по-рано за премиера Бойко Борисов. Вместо да бъде унизен публично, да си тръгне с натрит нос от \"Шоуто на Слави\", лидерът на ГЕРБ получи на тепсия златна възможност. Шанс да си направи повече от 40-минутен пиар, да пуска хитри усмивки и да се хвали от диванчето пред шоумена и многомилионната аудитория така, както само той може.  И той се възползва.  Беше очевидно, че Борисов знае предварително \"изпитните въпроси\". Беше подготвен. Вратовръзката не стягаше премиера. А и нямаше кой да го хване за нея. В един момент Борисов дори се издаде, като извади подготвено листче с данни. Пък и когато с \"проверяващия\" сте в комбина, няма защо да си криеш пищова. С големи сенки под очите Слави изглеждаше притеснен от самото начало. Правеше лапсус след лапсус. Беше беззъб, хаотичен, подчертано уморен. Вял.  Как стана възможна тази мъчителна сценка? Изобщо какво видяхме: Ще отговоря, но първо ще върна лентата назад. Защото контекстът е важен. Миналата седмица кабинетът \"Борисов 3\" получи две глътки въздух. А той спешно се нуждае от тях. От известно време главата му е затисната под водата. Намира се в положение на глуха защита или кръгова отбрана. Кризата започна с катастрофата край Своге, която освети огромните проблеми във възлагането на обществените поръчки и доведе до оставките на трима министри. Първото вдишване на кислород беше  \"евродокладът \", в който са споменати успехи по три от шестте критерия, обект на мониторинга. Втората беше  оставката на вицепремиера Валери Симеонов  – поляризираща фигура, която събра около себе си значително обществено недоволство. Но тези пориви на попътен вятър в платната на управляващите бяха и остават крайно недостатъчни, за да попречат на падането на Борисов от коня. Хубаво е, разбира се, че са ни погалили по главичката от Брюксел. Страната само ще спечели от придвижването към еврозоната и \"отварянето\" на Шенген; това биха могли да бъдат следствия от позитивната оценка, дадена от ЕК в доклада. Но ще сме много наивни, ако повярваме в независимостта на магистратите. Явно не само анализаторите, а и широки кръгове в обществото изобщо не са забравили записа от Банкя \"ти сам си го избра\". Защото протестите в страната не са само по повод за исканата оставка на Симеонов. Поради това \"хвърлянето му на лъвовете\" не можеше да запуши устите на недоволните.  Бунтът на улицата не е провокиран само от цените на горивата, данъчната тежест, комуналните услуги, от нескопосания начин, по който функционират всички \"системи\" (здравеопазване, образование, осигуряване, съд, прокуратура и т.н). Гневът на протеста имаше и все още има потенциала да обедини всички недоволни от десетгодишното управление на Борисов, от тарикатско-далавераджийския начин на правене на политика в България. И тук никакви \"прекъсвания\" на \"политическия стаж\" не могат да послужат за алиби на премиера. Да се върнем на въпросите, които поставих в началото. Казано на спортен език, отборът на Слави \"легна\" на премиера. Накратко, водещият завлече всички, които са го припознавали като някакъв лидер. Телевизионно предаване в буквалния смисъл на думата. Може би затова шоуменът беше силно притеснен. Със сигурност и дланите на Юда са се потели; гласът му е потрепервал, гледал е гузно към земята, след като си е прибрал сребърниците. Да започна от \"формата на предаването\". Вместо да се боксира само със Слави, който явно не беше във форма, премиерът можеше да бъде хвърлен на глутницата. Аз, а със сигурност и вие си спомняте други подобни формати, например участието на Сергей Станишев в шоуто, който беше изправен пред цяла маса сценаристи. Те апострофираха закачливо соц. лидера, хилеха му се, когато се опитваше да отправя послания и да поучава. А на моменти и откровено го бъзикаха.  Вижте, Слави и неговият екип имат хиляди предавания зад гърбовете си. Те знаят как да задават неудобни въпроси. Най-големите слабости на Борисов са голямото му его и свързаната с него липса на самоконтрол. Той лесно излиза от образа на уравновесен каратист шампион. Започва да стиска гневно юмручета като нацупена госпожичка. Селският хитрец също може да бъде надприказван, макар и да не е лесно. Може да бъде изнервен, дразнен, подигран, унизен. Смачкан. Едно е ясно. Хитрецът не играе честно. Той не само не вярва в законите и правилата – писани или неписани – а скришом, под сурдинка, се надсмива на наивниците, които попиляват живота си в това сляпо да ги следват. За да го победиш, особено когато съдът и прокуратурата работят за него, трябва ти самият да си манипулатор от класа; да си по-гявол от гявола.  Слави Трифонов не е наивен човек. Главоломният ръст на кариерата му едва ли е щастлив продукт на непорочно зачатие. Знаем, че може да се държи лукаво, да провокира. Не му липсва дар слово. Но не видяхме нищо от това.  – попита в самото начало Борисов \"водещия\" – \"защото, ако сте лидер, трябва много да внимавам\". Още тук Борисов хвана бика за рогата. Всеки директен отговор на въпроса вкарваше в капан; добрата реакция щеше да бъде небрежна усмивчица ала Брус Уилис (Слави умира да се сравнява с него) и думи в стил: \"Ами няма значение, трябва винаги да сте нащрек, г-н премиер!\".  Вместо това Слави се обърка, наведе глава, заби нос в пода на студиото и взе да обяснява как няма партия.  Няма и да има.  Още тук стана ясно и друго: разговор по същество няма да видим. А теми, и то благодатни за такъв имаше и има много. Например. Тезата на премиера, че понеже някой правил карикатури и имало медии, в които ГЕРБ \"ги правели на маймуни\", съвсем не означава, че има свобода на медийния пазар.  Вместо да напада, Слави се криеше срамежливо зад въпросите на своите зрители и фенове. Можеше да се задълбае повече в някои от тях: тези по темата за недекларираните печалби на \"Лукойл\"; да откаже да повярва, че ВСС е независим орган и г-н Цацаров е безпристрастен блюстител на реда и пр.  Можеше, но не пожела. А и от дистанция, от креслата пред телевизорите е безсмислено да му даваме съвети, които той не би поискал да чуе.  Не е толкова важно какво е изтъргувал Слави за публичното си унижение. Възможно е да му е припомнен някакъв уязвяващ го факт от миналото му, нещо гадно, нелицеприятно. Това е подходът на службите. Питали ли сте се защо толкова висши чиновници (зам.-министри например) се оказват с проблемни биографии. Защото петната в житейските страници дават възможност тези \"личности\" да бъдат контролирани, държани на невидими конци от кукловодите. Така се обезпечава безпрекословната им лоялност.  В заключение не мисля, че опитът на Трифонов и Борисов да направят българските избиратели на будали, на абдали се увенча с успех. Сценката, скалъпена от двамата комедианти, която очевидно целеше да реанимира увяхващата харизма на премиера, беше прозрачна. Подкрепата за ГЕРБ ерозира. Съюзниците, \"Обединените патриоти\", заедно едва се задържат над електоралния праг. Те усещат, че корабът потъва. Нахвърлят се все по-отчаяно един срещу друг. Така по ирония на съдбата с енергичните си движения ускоряват удавянето си като плувец, попаднал в мъртво вълнение. Нинова и БСП усещат, че във водата мирише на кръв. Това още повече ги настървява. В ДПС, което не е спирало да управлява, потриват доволно ръце. Вече са намерили начин да капитализират върху кончината на \"Борисов 3\". Каквото и да стане, те ще намерят пристан за своите интереси.  Предсрочните парламентарни избори са неизбежна реалност.", "date": "2018.11.22", "title": "Борисов, Слави и Черният петък"}
{"url": "https://www.dnevnik.bg/photos/2018/11/22/3349952_fotogaleriia_didie_drogba_-_slavnata_kariera_na/", "text": "Легендарният нападател на \"Челси\" и Кот д'Ивоар Дидие Дрогба обяви край на състезателната си кариера на 40-годишна възраст. ", "date": "2018.11.22", "title": "Фотогалерия: Дидие Дрогба - славната кариера на перфектния нападател"}
{"url": "https://www.dnevnik.bg/politika/2018/11/22/3350001_volen_siderov_bez_men_niamashe_da_ima_upravliavashta/", "text": "Не знам дали си давате сметка, че тогава моето настояване и желание доведе до сегашното положение да имаме управляваща коалиция. Това каза лидерът на \"Атака\" и председател на групата на \"Обединени патриоти\", като се върна до предизборното създаване на \"патриотичната\" коалиция с ВМРО и НФСБ. Сидеров припомни, че \"Атака\" е влизала самостоятелно в парламента, а другите две партии в коалицията – ВМРО и НФСБ, не са. Аз направих най-много компромиси, каза Сидеров за съставянето на коалицията. \"Можех да участвам самостоятелно на тези избори, щях да имам парламентарна група, 10-11 човека. НФСБ и ВМРО не знам в какъв формат биха се явили, може би щяха да имат парламентарна група, но нямаше да я има тази управляваща коалиция\", заяви Сидеров. Според него Борисов не би се съгласил на правителство на малцинството и щяло да има нов цикъл от избори. \"Атака\" жертва себе си да има най-малко депутати, за да го има сегашното управление, заяви Сидеров. След като Валери Симеонов се върна в парламента, \"Атака\" остана със 7 места в парламента, НФСБ има 9, а ВМРО - 11. \"Моето място историята ще го определи\", беше отговорът на Сидеров на забележка, че Валери Симеонов е седнал на неговото място в пленарната зала. \"Всичко очаквам, аз съм подготвен за всичко\", каза Волен Сидеров на въпрос дали очаква да му бъде отнето председателското място на \"Обединените патриоти\" в парламента. Сидеров отрече проблемите в коалицията да са заради настояването му да води листата на европейските избори. \"Въпросът, който съм поставял, е дали ще бъдем заедно на изборите (европейските бел. авт.), защото без нашия общ успех с ГЕРБ, без резултатът ни да е по-добър от БСП-ДПС, ще има предсрочни избори\", каза Сидеров. Според него това го разбирало всяко дете от 1 до 4 клас. \"Защото съм на години вече, малко се изморявам. Не сме се карали, изяснявахме отношения\", каза Сидеров за преждевременното му напускане  на коалиционния съвет на \"патриотите\",  на който бе избрана Маряана Николова за вицепремиер на мястото на  подалия оставка Валери Симеонов . \"Имах лични причини. Госпожата не я познавам, все пак това е вицепремиерски пост, трябва да имаш политически опит\", каза Сидеров за това, че  той и депутатите му не бяха в пленарната зала  за гласуването на вицепремиерската смяна в парламента. Сидеров не изключи възможността да се яви самостоятелно или в друга коалиция на европейските избори. \"Ако се забави много, ще съм принуден да действам в полза на партия \"Атака\", каза Сидеров и добави, че ще се търсят варианти. Сидеров каза, че е за намаляването на партийните субсидии, въпреки че те били по-малки от бюджета на държавна медия или парламента. След това се впусна в анализ, че след като сега партиите са лоши, трябва да се помисли за смяна на моделите на управление – корпоративната държава на Мусолини, абсолютна монархия или президентска република. Трябва да го обсъждаме това, каза Сидеров. Валери Симеонов вече е редови депутат и днес се регистрира в пленарната зала. В коалицията все още не е обсъждана смяната на Сидеров като председател, но със сигурност ще има промени в ръководството. Вероятно Симеонов ще стане заместник-председател.", "date": "2018.11.22", "title": "Волен Сидеров: Без мен нямаше да има управляваща коалиция"}
{"url": "https://www.dnevnik.bg/sviat/2018/11/22/3350008_turski_vestnik_cru_ima_zapis_ulichavasht_sauditskiia/", "text": "Централното разузнавателно управление (ЦРУ) на Съединените щати притежава запис на телефонно обаждане, който доказва ролята на саудитския престолонаследник в убийството на журналиста Джамал Хашокжи,  пише в. \"Хюриет дейли нюз\" . Изданието цитира колумниста от \"Хюриет\" Абдулкадир Селви. Макар турските медии често да се смятат за недостоверни на запад, публикации на колумнисти и съветници на управляващите в Турция бяха основен елемент в \"теча\" на информация за убийството, започнал през издания в страната още дни след като Хашокжи изчезна в саудитското консулство в Истанбул на 2 октомври. Част от тази информация бе използвана и за  натиска на Анкара върху Рияд  с искането саудитските власти да обявят кой е поръчал убийството. Преди броени дни американски медии писаха, че ЦРУ разполага със запис, доказващ, че Мохамед бин Салман е поръчителят. \"Дискомфорт\" \"Накарайте Джамал Хашокжи да млъкне възможно най-бързо\", казва Мохамед бин Салман според описанието на Селви. Според него директорът на ЦРУ Джина Хаспъл, която беше в Анкара миналия месец, е дала сигнал за съществуването на записа. Той съдържа разговор между престолонаследника Мохамед бин Салман и брат му Халед бин Салман, саудитския престолонаследник в САЩ. Авторът, който цитира неназовани източници, обяснява, че двамата са обсъдили \"дискомфорта\", създаван от публичните критики, отправяни от Хашокжи към саудитската администрация. Хашокжи живееше в САЩ през последната година, след като от съветник на управляващите се превърна в критик на реформите на принц Мохамед бин Салман. \"Може да е, може и да не е той\" Според Селви последвалото убийство е \"категоричното потвърждение\", че принцът е дал инструкции за убийството. По думите му, ако международно разследване, каквото иска Турция, бъде започнато, ще се открият още убедителни доказателства. Саудитска Арабия потвърди, че Хашокжи е бил убит в консулството, но смени няколко версии по темата преди и след това. В края на миналата седмица \"Вашингтон пост\" и \"Асошиейтед прес\" публикуваха  информация за запис на ЦРУ , според който именно Мохамед бин Салман е поръчител на убийството. Не е известно дали записът е същият, за който говори Селви. Американският президент Доналд Тръмп обеща, че ще коментира случая, след като получи доклад с подробности за убийството. В понеделник вечерта  обаче той допусна , че принцът \"може да е\" поръчителят, но може и да не е, и предпочете да се фокусира върху сдържането на Иран, за което е нужна Саудитска Арабия.", "date": "2018.11.22", "title": "Турски вестник: ЦРУ има запис, уличаващ саудитския принц за убийството на Хашокжи"}
{"url": "https://www.dnevnik.bg/skorost/2018/11/22/3349892_fotogaleriia_novoto_bmv_seriia_8_e_veche_v_bulgariia/", "text": "Броени дни преди старта на продажбите в България, който е насрочен за 24 ноември, новото   беше показано пред автомобилни журналисти.", "date": "2018.11.22", "title": "Фотогалерия: Новото БМВ Серия 8 е вече в България"}
{"url": "https://www.dnevnik.bg/politika/2018/11/22/3350070_valeri_simeonov_se_vurna_v_parlamenta_izbral_mariiana/", "text": "Марияна Николова е изключително добре подготвен администратор и професионалист, каза бившият вече вицепремиер Валери Симеонов в първия си ден от завръщането си в парламента. Според него е добре, че Марияна Николова не е политик. \"Съгласно споразумението за поста може да се предложи или политическо лице, или администратор. Няма никъде написан правилник, че трябва на поста да е политик\", каза Симеонов. \"Нямам лични отношения с тази жена, нито помисли\", каза Симеонов за клюките, че има връзка с Николова. Той добави, че в отношенията между двата пола трябва да има и химия, а в случая няма. \"Това е човекът, който беше в реализацията на всички успехи или действия, предприети от моя кабинет\", каза още Симеонов. Той добави, че Марияна Николова е юристка, подготвяла абсолютно всяко решение било на Министерския съвет или законопроект. \"Върнах се и съм същият човек, не съм по-различен от този, който отиде в изпълнителната власт\", обяви Симеонов. От думите му се разбра, че ще съди лидера на \"Воля\" Веселин Марешки, без да посочи името му, заради негово изказване, че двамата вицепремиери (Каракачанов и Симеонов, бел. авт.) \"гризкат кокала на властта\". \"С какво съм се облагодетелствал аз или моите колеги, защото тези обвинения се хвърлят тук в Народното събрание. За съжаление те се тиражират. Ще си имаме с някои други народни представители разговор. С някои от тях ще се видим в съда\", каза още Симеонов, който е и лидер на НФСБ. Симеонов каза, че има законопроекти, за чието приемане ще положи усилия. Като такива Симеонов посочи закона за устройство на територията и закона за шума, както и въпроса с данъка за старите коли. \"Не знам защо този въпрос се осветлява някак си доста популистки\", зачуди се Симеонов. Според него България е под угрозата на наказателна процедура в размер на стотици милиони евро. \"Ако не предприемем тези мерки, от гледна точка на ЕК не правим нищо за подобряване на качеството на атмосферния въздух\", каза още Симеонов.", "date": "2018.11.22", "title": "Валери Симеонов се върна в парламента, отрече лични отношения с Марияна Николова"}
{"url": "https://www.dnevnik.bg/sport/2018/11/22/3350013_uiliams_potvurdi_privlichaneto_na_kubica/", "text": "Уилямс\" обяви  официално привличането на Роберт Кубица  като титулярен пилот за сезон 2019. Полският състезател ще си партнира с новака Джордж Ръсел девет години след като за последно беше част от Формула 1. През декември полякът ще навърши 34 години и през новия сезон ще бъде един от шестимата пилоти над 30 години в шампионата заедно с Кими Райконен, Люис Хамилтън, Себастиан Фетел, Нико Хюлкенберг и Ромен Грожан. През последния сезон Кубица беше тест пилот на \"Уилямс\". \"Искам да благодаря на всички, които ми помогнаха в най-трудния период от моя живот. Да се завърна във Формула 1 е голямо предизвикателство пред мен, което в един момент изглеждаше напълно невъзможно. Вярвам, че с Джордж (Ръсел) ще работим заедно, за да развием болида. Също така с моя пример ще мотивирам всички в отбора\", каза Кубица в официално съобщение от отбора. Кубица беше част от Формула 1 между 2006 и 2010 г., като караше за \"БМВ Заубер\" и \"Рено\". Той има 76 старта, в които взе една победа и 12 пъти се качи на подиума. Полякът спечели Гран при на Канада през 2008 г. Кариерата на пилота във Формула 1 беше прекратена заради инцидент. В  началото на 2011 г. Кубица катастрофира тежко  по време на рали в Андора и дълго време се възстановяваше от контузии в ръцете. Кариерата му беше поставена под въпрос, но той успя да се завърне и дори стана част от Световния рали шампионат (WRC). Между 2013 и 2016 г. полякът взе участие в 33 старта с екипа на \"Ситроен\". В последните две години Кубица участваше в тестове с болиди на \"Рено\" и  \"Уилямс\" . През 2017 г.  впечатли на \"Хунгароринг\" с четвърти резултат  с болид на \"Рено\" от настоящото поколение на Формула 1. Полякът ще вземе участие в тестовете в Абу Даби след края на сезона. В рамките на два дни отборите ще тестват гумите на \"Пирели\" за следващия сезон 2019. \"Много се радвам, че можем да обявим Роберт за наш титулярен пилот за 2019 г. Това, което той постигна в последните няколко години, е пример за всички какъв силен характер притежава. Той ни убеди, че не е загубил скоростта си и заслужава място във Формула 1\", каза Клеър Уилямс, заместник-директор на \"Уилямс\".", "date": "2018.11.22", "title": "\"Уилямс\" потвърди привличането на Кубица"}
{"url": "https://www.dnevnik.bg/bulgaria/2018/11/22/3350031_magistratite_i_sudebnite_slujiteli_shte_poluchat_po/", "text": "Магистратите и съдебните служители ще получат коледни премии. За всички те ще бъдат в размер на 43.5% от основната заплата и ранга. Това реши днес Висшият съдебен съвет (ВСС), информира  news.lex.bg . Средствата идват от икономии от бюджета на самия съвет. Общата сума е 9.5 млн. лева. На заседанието се разбра, че бюджетната комисия е обсъждала два варианта на изплащане на допълнително материално стимулиране. Тя е подкрепила варианта, който днес не събра достатъчно гласове сред кадровиците. Предложението на комисията бе да се изплатят първо пари за облекло на съдебните служители и остатъкът да бъде раздаден като коледни премии между всички. Повод за предложението на комисията стана решение на съвета от март, когато за пръв път служителите получиха по-малко пари за облекло от магистратите. При този неподкрепен вариант премиите на магистратите и служителите щяха да са в размер на 33% от основната заплата. Гергана Мутафова, член на бюджетната комисия, обясни, че комисията е подкрепила втория вариант, защото по думите ѝ ВСС трябва да постъпи така, както винаги - да даде еднакви суми на магистрати и служители за облекло. След като обясни, че немалка част от парите идват от икономии на съвета, тя призова органите на съдебната власт да помислят как и те да приложат подобна финансова дисциплина. Представляващият ВСС Боян Магдалинчев се присъедини към призива. И вметна, че на места административни ръководители са давали повече от 250 лева за очила, въпреки че решението на кадровия орган е това да е до 150 лева. \"Сега и те чакат същото ДМС\", допълни Магдалинчев. В крайна сметка с 10 на 7 гласа беше приет вариантът за 43.5% премии за всички в съдебната власт.", "date": "2018.11.22", "title": "Магистратите и съдебните служители ще получат по половин заплата коледни премии"}
{"url": "https://www.dnevnik.bg/biznes/intervju/2018/11/22/3349985_d-r_ivan_madjarov_stoim_zad_predlojeniiata_si_za/", "text": "Ние дадохме редица аргументи защо искаме да не се получава това прехвърляне, като те удовлетворяват както медицинските специалисти, така и пациентите. Самото предложение е подкрепено от Асоциацията на университетските болници, Националното сдружение на частните болници, Националната асоциация на частните болници, Сдружението на областните болници, Сдружението на общинските болници и Българска болнична асоциация. Проведохме редица разговори и заседание със страните в преговорния процес, всички заявиха своята убеденост в правдивостта и необходимостта на промените в текстовете, които БЛС предлага. Когато парламентът е решил, че определена сума трябва да се похарчи за точно определено нещо, не може да взимаме от там и да ги дадем за друго. Съсловната организация твърдо застава зад своето предложение и убеждение, че за правилното функциониране на здравната система, за удовлетворението на пациентите и на медицинските специалисти, за успокояване на напрежението в сектора е задължително обезпечаването на дейността по направление, без да има възможност за прехвърляне на вече един път гласувани средства по параграфи в друго направление. От години сме свидетели на практиката на попълване на дефицити в сектора със средства за медицинска дейност, което по същество нарушава волята на законодателя и е крайно време да се спре с това. Възможността болниците да не усвоят своите бюджети също е свързана с нелогични правила, залегнали в нормативните актове. Според сегашните правила лечебните заведения нямат право да прехвърлят например средства, останали им от едно тримесечие, в друго. Този проблем стои пред болниците от години, тъй като на някои места например през летните месеци хоспитализациите намаляват, а на други, като тези в морските ни курорти, тъкмо обратното – увеличават се. Мениджърите на болниците знаят това и, ако имаха свободата да разполагат с целия си годишен бюджет и да го разпределят според дейността си, нямаше да остане място за връщане на средства. Другият проблем тук са лимитите. Както знаете, НЗОК дължи не само на чужди, но и на български болници средства за т. нар. \"надлимитна\" дейност още от 2015 г. Редица болници вече осъдиха Касата да им изплати тези пари, като при това след съдебните дела фондът трябва да плати допълнително и лихви, и разходи по делата. Ако НЗОК се издължава поетапно на лечебните заведения за \"надлимитната\" им дейност, вместо да пренасочва пари към лекарства, никакви пари няма да останат неусвоени. Тогава решението ще бъде на Националния съвет на Българския лекарски съюз. Но със сигурност, това вече го заявихме, няма да подпишем анекс към рамковия договор. Но все пак се надявам да не се стига до там.", "date": "2018.11.22", "title": "Д-р Иван Маджаров: Настояваме да не се прехвърлят средства от перо в перо"}
{"url": "https://www.dnevnik.bg/biznes/2018/11/22/3350082_evropeiskata_stolica_na_kulturata_plovdiv_ochakva_s_10/", "text": "В Пловдив, който е избран през 2019 г. да бъде Европейска столица на културата, се очакват с 10% повече туристи, отколкото през тази, а приходите от тях ще се удвоят, прогнозира министърът на туризма Николина Ангелкова, цитирана от пресцентъра на министерството. Тя е в града за международна среща по туризъм, посветена на планираните за догодина мероприятия. Ангелкова цитира данни, според които между януари и септември 2018 г. в местата за настаняване в област Пловдив са пренощували 399 хил. души, което е с 9% повече, отколкото през същия период на миналата година. Ръстът е съпоставим с прогнозата за догодина. Нощувките са 824 хил., с 4% повече, по данни на министерството. Съпоставено с броя на туристите, това означава, че средно един човек е останал в областта за две нощувки. Приходите от нощувки пък надвишават 38.9 млн. лв., а увеличението е от 10.9% спрямо същия период на предходната година, сочат официалните данни. Според Ангелкова това показва, че гостите на града предпочитат хотелите с висока категория и затова тя очаква, че догодина този ръст ще е почти двоен. Пред журналисти министърът изрази надежда, че репортажите за Пловдив на журналисти от Си Ен Ен, Би Би Си и \"Нешънъл джиографик\" ще привлекат интереса на чуждестранните посетители. По думите й към момента най-голям заявен интерес към Пловдив има от германските и британските туристи, както и от гости от съседните държави - Гърция, Румъния, Турция, Сърбия, Македония, които са най-многобройните туристи като цяло в България. Интерес, по думите й, проявяват и туристи от САЩ, Израел, Чехия, Полша, Китай и Япония. Ангелкова.", "date": "2018.11.22", "title": "Европейската столица на културата Пловдив очаква с 10% повече туристи догодина"}
{"url": "https://www.dnevnik.bg/bulgaria/2018/11/22/3350080_kratki_novini_zadurjana_e_petchlenna_prestupna_grupa/", "text": "Българските пощи преустановиха приемането на всички пратки за Канада \"Български пощи\" ЕАД преустановява приемането на всички пратки (писма, колети и EMS пратки) за Канада. Това се налага по искане на канадските пощи заради ротационната стачка на пощенските служители в страната, която продължава от 22 октомври тази година. Стачката ще се отрази сериозно и на обработката и доставката на входящите пратки от Канада, като се очакват сериозни забавяния. Министърът на транспорта спря търг на БДЖ за продажба на вагони Министърът на транспорта, информационните технологии и съобщенията Росен Желязков разпореди да спре провеждането на повторен търг за продажбата на теснопътни товарни вагони, съобщи пресцентъра на Министерство на транспорта. Той беше планиран за 30 ноември. Търгът се спира до удостоверяване на икономическия ефект, който би имала продажбата на 359-те вагона. Задържана е петчленна престъпна група за трафик на мигранти След акция на спецпрокуратурата и МВР са задържани петима души за трафик на мигранти. Двама от организаторите на престъпното сдружение остават в ареста след решение на първата съдебна инстанция. Един от участниците е вече в ареста по друго дело, а останали двама са с мерки \"парична гаранция\" и \"подписка\". Според разследващите групата е била сформирана през февруари 2018 г. и е действала най-активно в Бургас и София. Двамата организатори лично подбирали участниците и разпределяли функциите им в престъпното сдружение - намиране на помещения за престой, осигуряване на храна и на транспорт за нелегално преминаващите чужденци.", "date": "2018.11.22", "title": "Кратки новини: Задържана е петчленна престъпна група за трафик на мигранти"}
{"url": "https://www.dnevnik.bg/photos/2018/11/22/3350058_snimka_na_denia_petur_stoichev_s_purva_trenirovka_v/", "text": "С българското знаме в ръка Петър Стойчев тества за пръв път условията в ледените води на Антарктида. Рано тази сутрин носителят на 11 световни купи по плувен маратон и останалите 15 състезатели от експедицията проведоха първа тренировка.  Заниманието се проведе в залива на остров Къвървил. ", "date": "2018.11.22", "title": "Снимка на деня: Петър Стойчев с първа тренировка в ледените води на Антарктида"}
{"url": "https://www.dnevnik.bg/evropa/2018/11/22/3350093_es_i_velikobritaniia_se_dogovoriha_za_deklaraciiata_za/", "text": "Великобритания и Европейският съюз постигнаха принципно споразумение за текста, определящ техните бъдещи отношения, който трябва да бъде одобрен от лидерите на ЕС, заяви председателят на Европейския съвет Доналд Туск, цитиран от \"Ройтерс\". Великобритания трябва да напусне ЕС на 29 март 2019 г. и дипломати се опитват да завършат сделката за развода и придружаващата я декларация за бъдещите отношения, така че лидерите на ЕС да могат да ги одобрят  на срещата си в неделя . \"Председателят на Европейската комисия ме информира, че е било договорено на ниво преговарящи и договорено по принцип на политическо ниво и предстои одобрение от лидерите\", каза Туск. По думите му текстът е бил обсъден в сряда от британския премиер Тереза Мей и председателя на Европейската комисия Жан-Клод Юнкер. Според проекта на декларацията, договорен от Великобритания и еврокомисията, \"страните предвиждат да имат възможно най-близки търговски връзки по отношение на стоките\". Днес в Брюксел черновата на декларацията трябва да бъде разгледана от националните пратеници на останалите 27 държави членки. Според документа ЕС и Великобритания \"трябва да се целят към осигуряването на ниво на либерализиране в търговията с услуги много отвъд ангажиментите на страните в Световната търговска организация\". Преходният период, който Великобритания и ЕС се надяват да започне след излизането на страната от съюза на 29 март догодина, може да бъде удължен \"с до една или две години\", се посочва още в документа. Визи Според него ЕС и Лондон желаят да запазят безмитния режим и след напускането на Великобритания, а краткосрочният престой на британци в ЕС и на граждани на държави от ЕС във Великобритания остава безвизов. За дългосрочен престой се предвижда въвеждане на допълнителни процедури, отбелязва БТА. Документът очертава намеренията за запазване на тясно сътрудничество в разузнаването, борбата със заплахите в интернет, разследването на престъпления. Изявлението разглежда също въпроса за уреждане на възможни спорове в двустранните отношения и задълженията на Лондон към бюджета на ЕС занапред. В него се подчертава, че крайната сделка с Великобритания не трябва да нарушава четирите свободи на ЕС - свобода на движение на стоки, услуги, капитали и хора, а \"бъдещите отношения ще се основават на баланса на права и задължения, взимайки предвид принципите на всяка страна\", съобщава Би Би Си. \"Този баланс трябва да гарантира автономията на взимането на решения в съюза и да съответства на принципите на съюза конкретно по отношение на интегритета на единния пазар и митническия съюз и неразделността на четирите свободи\". Какво предстои Ако споразумението за оттеглянето и политическата декларация бъдат одобрени на Европейския съвет в неделя, Тереза Мей ще насочи вниманието си към прокарването на сделката през британския парламент, където в момента няма достатъчно мнозинство в подкрепа за нея, отбелязва Би Би Си. Ако всичко върви по план, Великобритания и ЕС ще използват политическата декларация като основа за търговското си споразумение, което трябва да бъде изготвено по време на 21-месечния преходен период, започващ на 29 март 2019 г. През този период Великобритания ще продължи да бъде член на европейския единен пазар и митническия съюз.", "date": "2018.11.22", "title": "ЕС и Великобритания се договориха за декларацията за отношенията им след Брекзит"}
{"url": "https://www.dnevnik.bg/bulgaria/2018/11/22/3350101_po-dalechnite_rodnini_shte_poluchavat_do_5000_lv/", "text": "Парламентът въведе таван до 5000 лв. за обезщетения на страданията на хора, чиито близки са загинали в автокатастрофа. Днес депутатите одобриха окончателната редакция на спорните текстове в Кодекса за застраховането. До измененията се стигна след тълкувателно решение на Върховния касационен съд от лятото, с което се разшири кръгът на хората, които могат да претендират за материално обезщетение вследствие смърт на пътя. В обезщетението вече са включени братя, сестри, роднини от втора степен, баби, внуци и всеки, който може да докаже трайна емоционална връзка със загиналия. В резултат само за три месеца се появиха допълнителни искове за над 100 млн. лв. към застрахователите, а те предупредиха, че няма да издържат финансово на подобен натиск и ще трябва  да вдигнат сериозно цената на полиците . Първоначално ГЕРБ предложи да се въведе таван от 20 хил. лв. за обезщетенията на всички роднини, включително най-близките - съпруг, съпруга, деца, родители. След обществено недоволство обаче се стигна до компромиса горна граница да има само за широкия кръг близки, ако успеят да докажат страданията си.  Таванът ще бъде в сила до приемане на наредба за методиката за обезщетението за претърпените неимуществени вреди на тези лица.", "date": "2018.11.22", "title": "По-далечните роднини ще получават до 5000 лв. обезщетение при смърт на пътя"}
{"url": "https://www.dnevnik.bg/photos/2018/11/22/3350057_fotogaleriia_surcevinata_na_edna_hudojnichka_rodena_v/", "text": "Днес в 18 часа в Националната художествена галерия художничката Ода Жон за пръв път се завръща в родната си България с голяма ретроспективна изложба. В \"Сърцевина\" са включени платна, събрани от музеи и частни колекции със съдействието на парижката галерия \"Темплон\". Представени са над 50 работи – живопис, скулптура и акварел, от най-ранните й произведения до днес.", "date": "2018.11.22", "title": "Фотогалерия: Сърцевината на една художничка, родена в София и работеща във Франция"}
{"url": "https://www.dnevnik.bg/photos/2018/11/22/3347199_fotogaleriia_djeimi_lii_kurtis_na_60/", "text": "Американската актриса и писател Джейми Лий Къртис навършва днес 60 години. Родена е на днешната дата през 1958 г. в Лос Анджелис, Калифорния в семейството на актьорите Тони Къртис и Джанет Лий. На снимката: На премиерата филма от 2018 г. \"Хелоуин\", който наскоро бе и в българските кина.", "date": "2018.11.22", "title": "Фотогалерия: Джейми Лий Къртис на 60"}
{"url": "https://www.dnevnik.bg/sport/2018/11/22/3350039_visshata_liga_me_napravi_po-dobur_menidjur_ubeden_e/", "text": "Мениджърът на \"Манчестър сити\"  Пеп Гуардиола  смята, че непредсказуемостта на Висшата лига е направила от него по-добър треньор, отколкото е бил в Испания и Германия. Каталунецът, който изведе \"гражданите\" до титлата през миналия сезон с  рекордни постижения  (първият тим, стигнал 100 точки, брой победи 32, вкарани голове 106 и разлика от 19 т. пред втория), има договор с отбора до 2021 г. Гуардиола беше начело на своя роден тим \"Барселона\" между 2008 и 2012 г., с който наложи доминация в Испания и Европа и спечели 14 трофея. След година пауза той се насочи към Германия и в рамките на три сезона спечели седем трофея с \"Байерн\", подобрявайки много от рекордите в Бундеслигата. Според самия Гуардиола обаче той е развил своите качества в Англия. \"Сега съм по-добър мениджър, отколкото бях в Германия. По-добър съм значително и от периода ми в \"Барселона\", защото се научих как да се справям с различни условия тук във Висшата лига\", каза Гуардиола по време на лекция в университета в Ливърпул. Според него спецификата на Висшата лига е именно нейната непредвидимост спрямо другите шампионати в Европа. \"Най-трудното е, че има много мачове, също така времето може да се промени във всеки момент. Съдиите пускат по-свободна игра, често ги чуваш просто да подвикнат: \"Играй, играй\". Това е единствената страна, където пет или шест отбора могат да станат шампиони\", каза още мениджърът на \"гражданите\". Гуардиола вижда бъдещето си като национален треньор, обяснявайки, че иска малко повече спокойствие след време. \"Мисля, че рано или късно това ще се случи. Сега съм много зает, всеки два-три дни имаме мачове, а това е много изискващо. Може би в един момент ми се иска малко спокойствие, повече свободно време да играя голф, сега просто нямам такова\", каза Гуардиола, добавяйки, че е отворен към предложения. Мениджърът на \"Сити\" обясни, че сред любимите му хобита е четенето, но в момента не го прави, защото не може да се концентрира. \"Обичам да чета, но просто не го правя напоследък. Понякога започвам дадена книга и след малко вече си мисля за \"Ливърпул\", за Клоп и просто не мога да се фокусирам\", завърши Гуардиола.", "date": "2018.11.22", "title": "Висшата лига ме направи по-добър мениджър, убеден е Гуардиола"}
{"url": "https://www.dnevnik.bg/evropa/2018/11/22/3350195_evrokomisiiata_dade_na_bulgariia_2_meseca_da_priloji/", "text": "Европейската комисия съобщи, че днес е решила да изпрати писма до 16 държави за неприлагане на правилата за противодействие на тероризма. Писма са изпратени на България, Австрия, Белгия, Гърция, Естония, Испания, Кипър, Литва, Люксембург, Малта, Полша, Португалия, Румъния, Словения, Хърватия и Чехия, предаде БТА. Досега посочените държави не са съобщили на Еврокомисията как са приложили новите правила. Брюксел отбелязва, че с променените правила се въвеждат наказания за пътуването през граница с терористична цел, включително в рамките на ЕС, както и за подготовката и финансирането на тероризма. Срокът за въвеждането на новите европейски правила изтече на 8 септември. Комисията дава два месеца срок държавите от списъка да приложат изцяло правилата, а ако не го направят, наказателната процедура може да бъде продължена. /БТА", "date": "2018.11.22", "title": "Еврокомисията даде на България 2 месеца да приложи нови правила срещу тероризма"}
{"url": "https://www.dnevnik.bg/sport/2018/11/22/3350200_nejelan_sudiia_ot_levski_shte_rukovodi_dvuboia_s_botev/", "text": "По-малко от месец след декларацията от \"Левски\" срещу съдийството в Първа лига и ултиматума Георги Кабаков повече да не свири мачове на тима, пловдивският рефер получи наряд именно за двубой на сините. Кабаков ще бъде главен арбитър на домакинството от 16-ия кръг срещу \"Ботев\" (Враца). На 1 ноември  \"Левски\" изпрати отворено писмо  до президента на БФС Борислав Михайлов и до министъра на спорта Красен Кралев, поставяйки въпроса дали Българският футболен съюз е способен да управлява първенството. Причина за недоволството беше съдийството на Ивайло Стоянов, който не даде дузпа за отбора в мача срещу \"Черно море\" от осминафиналите за Купата на България. В писмото \"Левски\" постави ултиматум Кабаков, Станислав Тодоров и Стоянов никога повече да не ръководят мачове на техния отбор. \"Аргументът, че са хора и че на всеки се случва да прави грешки, вече не се приема\", завършиха тогава от клуба. Ден по-късно председателят на  Съдийската комисия Йордан Сталев даде пресконференция  и отхвърли исканията на сините. Сталев заяви, че категорично, докато ръководи съдиите, няма да позволи нито назначаване на рефери от чужбина, нито да му се поставят ултиматуми от \"Левски\" или други отбори. Стоянов ще бъде наказан за грешките си, но занапред отново ще свири мачове на сините, добави шефът на комисията.", "date": "2018.11.22", "title": "Нежелан от \"Левски\" съдия ще ръководи двубоя с \"Ботев\" (Враца)"}
{"url": "https://www.dnevnik.bg/sviat/2018/11/22/3350228_za_pruv_put_ot_32_g_ispanski_premier_e_v_kuba/", "text": "Търговията ще бъде централна тема при посещението на испанския премиер Педро Санчес в Куба днес, предаде \"Ройтерс\". Това е първо посещение на испански правителствен ръководител на островната държава от 32 години. То става в момент когато Куба обръща поглед към Европа на фона на влошаване на отношенията й със САЩ. Социалистът Санчес, който пътува с над 20 ръководители на компании, ще се срещне с представители на новосформиращия се частен сектор в Куба при почти 24-часовото си официално посещение и ще открие испанско-кубински бизнес форум. Испания е третият по големина търговски партньор на Куба, като годишният обем на търговията между двете страни достига около 1.3 млрд. долара според кубински данни. Те споделят и силни културни и исторически връзки. Куба се отваря и ние имаме интерес нашите компании да се позиционират добре, за да имат достъп до най-важните договори, каза представител на испанското правителство. Няколкостотин испански компании вече присъстват в Куба, особено в туристическия сектор, като доминират обединенията между испански хотелски вериги и кубински компании. Основната цел на посещението е да се задълбочат отношенията \"в момент когато външната политика към Латинска Америка е основен приоритет за премиера\". Санчес ще започне посещението си късно следобед с разговори с кубинския президент Мигел Диас-Канел, който пое поста от Раул Кастро през април. Той ще се срещне и с директора на независимо дигитално списание, уточни испанският представител, но не се очаква да говори с активисти на опозицията. Много световни лидери вече посетиха Куба, като островната държава се стреми през последните години да подобри отношенията си със Запада, да модернизира централизираната си планова икономиката и да привлече повече инвестиции. /БТА", "date": "2018.11.22", "title": "За пръв път от 32 г. испански премиер е в Куба"}
{"url": "https://www.dnevnik.bg/bulgaria/2018/11/22/3350216_desislava_radeva_otreche_da_e_bila_v_avtomobila_na_nso/", "text": "Съпругата на президента Десислава Радева отрече да е била в автомобила на Национална служба охрана (НСО), който беше заснет  в нарушение за навлизане  в насрещното движение в центъра на София. Това написа самата тя в профила си в социалната мрежа \"Фейсбук\" по повод кадрите, заснети от очевидец, на които се вижда как служител на Столичната пътна полиция спира автомобила за проверка. \"За да няма съмнения, заявявам, че в този момент изобщо не съм била в този автомобил. Някои медии избързаха с вметки като \"бронирата кола на Радева\", \"ескорта на Радева\", \"Пътната полиция не е съставила акт на съпругата на президента\", съобщава тя в своя пост. \"Моля ви кажете ми какъв точно акт да се издаде от Пътна полиция на лице, което физически не присъства на мястото, няма правомощия и никога не е управлявало автомобил на НСО\", пита съпругата на държавния глава. По думите й внушението е да бъде представена като арогантна, \"неспасяемо нагла\", което индиректно дискредитира държавния глава\". \"В началото на мандата на моя съпруг писах, че се съгласих с присъствието на служители на НСО около мен, защото ме убедиха, че е необходимост, не лукс. Сега, след повече от година и половина съм сигурна, че е така. Не ми се мисли какво би било, ако наистина шофирах собствения си автомобил\", добавя тя. По-рано през деня авторът на видеото Богдан Асенов заяви в ефира на Би Ти Ви, че именно Радева е пътувала в автомобил на НСО, но по време на спора с друг шофьор наистина не е била в автомобила, а в магазин. \"Първо видях, че колата влиза в насрещното с по-сериозна скорост, без никакви светлини и звук. Спря, г-жа Радева слезе, а след нея слезе нейната телохранителка и ѝ свали роклите\", допълни Асенов. По думите му след това тя е влязла в магазин. \"Г-жа Радева идва супер често в този магазин. Това не е първо нарушение на колата на НСО\", твърди той. На кадрите се вижда скандалът с полицай, който е опитал да санкционира автомобила. По случая започва проверка. Коментар по случая направи и зам.-председателят на ГЕРБ Цветан Цветанов. \"Откакто приключиха изборите, президентската двойка се движи само в насрещното движение\", каза той по време на дебатите по президентското вето на Закона за корпоративното подоходно облагане, цитиран от \"Фокус\". \"Трябва да говорим по-аргументирано, а не да влизаме в исторически факти от президентските избори\", посочи той.", "date": "2018.11.22", "title": "Десислава Радева отрече да е била в автомобила на НСО, извършил нарушение"}
{"url": "https://www.dnevnik.bg/evropa/2018/11/22/3350203_nikakva_ispanska_shunka_kakvo_podnasia_glavniiat/", "text": "На масата на френския президент \"никога\" няма да ви поднесат домати през декември, бели трюфели от Италия, нито испанска шунка, колкото и качествена да е тя: \"Задачата ми е да популяризирам типично френските продукти\", казва Гийом Гомес - главният готвач на президентството, който е от испански произход. Важно място на бюрото му заема \"първият френски черен пипер\", донесен от остров Реюнион в Индийския океан. \"Той не е най-добрият в света, но е френски и това е напълно достатъчно\", обяснява за АФП усмихнатият и словоохотлив 40-годишен мъж. От 2013 г. той ръководи кухните на френското президентство, в които е работил през военната си служба. Страстен привърженик на традиционните френски земеделски продукти и гастрономическо \"ноу-хау\", които предава в книгите си с \"Уроци стъпка по стъпка\" за възрастни и деца или чрез многобройни организации, Гомес е застъпник на \"неелитистката\", сезонна и достъпна за всички кухня. Излишно е да питаме любимия на медиите шеф за вкусовете на президента Еманюел Макрон или предшествениците му: той не говори за това \"никога\". Майстор-готвачът от испански произход, най-младият носител в историята на изключително престижната титла \"Най-добрият работник във Франция\" за 2004 г., предпочита да разказва как \"популяризира френското земеделие\" в чиниите на президентския дворец. Шунката \"Хабуго\" е може би най-добрата в света, обичам да я ям в Испания, но на масата в Елисейския дворец никога няма да я видите\", уверява ни той. \"Във Франция има хора, които правят много хубава шунка\". Същото се отнася за високоценения бял трюфел от Пиемонте, Италия: \"никога не бих го използвал\". Вегетарианско предястие за държавни глави \"Елисейският дворец не е откъснат от света и кухнята му се променя заедно с възгледите\", разказва той и изтъква, че в президентството се яде по-малко и по-балансирано. Доказателство за това е последната гала вечеря, поднесена в парижкия музей \"Орсе\" за около 50 държавни ръководители по случай церемониите на 11 ноември, чието меню Гомес приготвя заедно с кулинарни корифеи като Ален Дюкас, Ан-Софи Пик и Пиер Ерме. \"Ордьовърът беше 100 процента вегетариански, нещо немислимо преди 20 години\", отбелязва той. Като цяло \"се яде по-малко, не се остава по шест часа на масата, вече не се сервират три предястия, три основни ястия и три десерта, шест вида риба и дванайсет прибора, както се е правело преди\", допълва Гомес. А в чинията на мода са съвсем простите продукти. Запеченият праз със стриди на Ерик Фрешон \"е велико ястие, което търпи развитие\". Преди 3 години \"никой не би ял праз в ресторант с три звезди \"Мишлен\", подчертава майстор-готвачът на президента. Дегизиран като готвач от 3-годишен Гийом Гомес, който се дегизирал като готвач още от детската градина, времена, когато тази професия \"не беше толкова бляскава, колкото е днес\", неотдавна издаде книга с рецепти за деца, публикувана от издателство \"Шен\". Целта е да се научат децата да приготвят традиционни ястия по творчески и забавен начин: шоколадов мус и ястие от кълцано месо и картофено пюре, гарнирано с пържени зеленчуци, или \"имам баялдъ\" от Рататуй, \"по-добре и отколкото в анимационния филм\". \"Трябва да превъзпитаме част от децата да се хранят по-добре. Готвенето не е въпрос на елитарност, нито на цена. С праз и домати могат да се приготвят много вкусни ястия, когато продуктите са в сезона си\", подчертава шефът и изказва съжаление, че някои деца отиват на училище с пакет чипс за закуска, който е \"по-скъп от филия с масло\". \"Когато децата сами приготвят нещо от продуктите, те имат желание и да ги ядат. Дайте на едно хлапе, което заявява, че не обича спанак, да приготви спаначен пай!\", съветва Гомес. /БТА", "date": "2018.11.22", "title": "Никаква испанска шунка: какво поднася главният готвач на Елисейския дворец"}
{"url": "https://www.dnevnik.bg/sport/2018/11/22/3350221_stoika_petrova_shte_se_boksira_za_zlatoto_na/", "text": "Българката Стойка Петрова се класира за финала в категория до 54 килограма на световното първенство по бокс за жени в Ню Делхи. 33-годишната състезателка постигна убедителна победа с 5:0 съдийски гласа срещу Нандинцецег Мягмардулам от Монголия и си осигури минимум сребърен медал. Във финала двукратната европейска шампионка от Букурещ 2014 и София 2018 ще се изправи срещу шампионката на Азия Ю Тин Лин от Тайван. Битката за световната титла ще е на 24 ноември. Петрова осигури първия и единствен медал за България от шампионата в Ню Делхи. За нея това е второ отличие от световни първенства. Преди две години в Астана боксьорката от Добрич спечели сребро. Другите пет българки, които участваха на световното в Ню Делхи - Севда Асенова, Станимира Петрова, Габриела Димитрова, Мелис Йонзунова и Деница Елисеева, не успяха да стигнат до медали. Петрова беше една от фаворитките в категория до 57 килограма. Световната шампионка от 2014 г. обаче отпадна в осминафиналите след  спорна загуба от индийката Соня Чахал. Заради обвинения в корупция и бурни протести Петрова и треньорът Петър Лесов  бяха отстранени от шампионата.", "date": "2018.11.22", "title": "Стойка Петрова ще се боксира за златото на световното първенство"}
{"url": "https://www.dnevnik.bg/politika/2018/11/22/3350091_prarlamentut_othvurli_vetoto_na_prezidenta_vurhu/", "text": "Парламентът отхвърли ветото на президента Румен Радев върху текстове в Закона за корпоративното подоходно облагане, с които са направени промени в няколко други закона. Поправките бяха приети повторно със 130 гласа \"за\" от ГЕРБ, \"Обединени патриоти\", \"Воля\" и независими. Общо 46 депутати от \"БСП за България\" и ДПС гласуваха \"против\". Държавният глава върна на депутатите за ново обсъждане разпоредбите, с които  се въвежда нов екокомпонент в данъка за колите , отлага се прилагането на формулата \"замърсителят плаща\" при определянето на таксата смет, повишава се местният данък за сгради в курортните общини и се дава по-голяма свобода за уволнения в Агенция \"Митници\". В мотивите си той изложи  както правни, така и социални аргументи  - за липсата на стимули за извеждане на замърсяващите автомобили от движението, за отлагане на важни реформи при сметосъбирането, за увреждане на интереса на собствениците на курортни имоти и за отнети права на работещите в митниците. Възраженията му са свързани и с това, че промените в един закон се прокарват през преходни и заключителни разпоредби на друг или се внасят между първо и второ четене от депутати като така се избягва общественото обсъждане. \"Президентът на страната проявява повече чуваемост към социално слабите и повече загриженост за спазване на конституцията на страната от управляващите\", обяви депутатът от \"БСП за България\" Таско Ерменков. В отговор зам.-председателят на ГЕРБ Цветан Цветанов му каза, че президентската двойка се движи само в насрещното движение. \"Ако президентът излезе с тезата, че има качества да управлява, но институцията му вързва ръцете, да заповяда, има избори през май - да се откаже от голямата заплата и да прави политически проект\", обяви лидерът на \"Воля\" Веселин Марешки. Според него увеличението е с 45 стотинки на месец. От ГЕРБ дадоха примери, че за най-мощните коли повишението ще е най-високо. От БСП поискаха ГЕРБ да поеме увеличението на данъците на гражданите. От ДПС обявиха, че ще подкрепят ветото на държавния глава, тъй като страната не е готова за такъв закон, тъй като доходите на хората са ниски. От \"Атака\" обявиха, че не подкрепят увеличението на данъците, но няма как да подкрепят ветото, защото било политическа игра. Накрая обаче парламентарната група на \"Обединени патриоти\" гласува единно - 25 депутати подкрепиха повторното приемане на текстовете. Според Крум Зарков от БСП да се опитваш да насърчиш хората да си купят по-нови коли с по-високи данъци за старите е все едно да покажеш на едно дете, че има не само марципан, но и шоколад. \"Рухва митът, че има срастване на партията с държавата, защото ГЕРБ няма гласове да преодолее ветото на президента. Нужни са коалиционни партньори и други партии\", обяви депутатът от ГЕРБ Георги Марков и определи случващото се с данъчните закони като доказателство, че в страната има демокрация.", "date": "2018.11.22", "title": "Парламентът отхвърли ветото на президента върху повишаването на данъците за автомобили"}
{"url": "https://www.dnevnik.bg/bulgaria/2018/11/22/3350222_sudii_prizovaha_sudebniiat_suvet_da_zashtiti_tehen/", "text": "Най-голямата магистратска организация - Съюзът на съдиите в България (ССБ), изпрати декларация до Висшия съдебен съвет (ВСС), в която го призовава да вземе конкретно отношение срещу медийни атаки към съдия Иво Хинов. Той е председател на състава на Специализирания наказателен съд, който гледа делото за подкуп срещу бившия кмет на \"Младост\" Десислава Иванчева, заместничката ѝ Биляна Петрова и обвинения като помагач Петко Дюлгеров. Вече два пъти съдия Хинов пуска Иванчева и Петрова от ареста, като миналата седмица разпореди това да стане незабавно, но прокуратурата оспори незабавността и втората съдебна инстанция остави Иванчева и Петрова в ареста. Очаква се окончателното определение дали двете ще бъдат под \"домашен арест\" или ще останат с най-тежката мярка за неотклонение - \"задържане под стража\". След определението на Хинов обаче в някои медии - \"24 часа\" и \"Блиц\", се появиха публикации, насочени срещу него, в които изрично е отбелязано, че той е пуснал Иванчева от ареста. В едната се твърди, че Хинов е в център на \"афера за 200 млн. долара\", но от текста се разбира, че случаят е отпреди 12 години и е за едно от делата, водени тогава срещу торент тракерите, което е било внесено в съда от прокуратурата с предложение за освобождаване от наказателна отговорност. Изчисленията за 200 млн. долара пък са за предполагаемите според разследващите щети от разпространението на пиратски филми. В друга публикация името на съдия Хинов е цитирано в статия за магистрати с нередовни декларации, без да се казва, че той е един от тях. \"Обезпокоени сме и от това, че поредното пряко посегателство срещу съдия, който очевидно е взел решение, което не се одобрява от една от страните по делото, от част от медиите или от техните издатели, освен че създава незаслужени неудобства на конкретния съдия, може да се превърне в поредното средство за укрепване на толерираната от другите власти чрез бездействието им култура на недопустим натиск върху съда. Създава се впечатление, че от съдиите, за да не бъдат поругавани, се очаква да постановяват решения, които се харесват на страната, която е държавна институция, на политическата власт и на влиятелни икономически фигури, разполагащи със значително медийно въздействие\", посочват от Съюза на съдиите. В декларацията си до съвета те пишат и, че негативната кампания срещу съдия по неприключило дело е опасна и поради това, че може да бъде дискредитиран крайният изход от него. От съсловната организация припомнят, че всички институции, които имат правомощия да бранят независимостта на съда, са длъжни да покажат адекватна защита. Затова организацията иска от съдебния съвет да не отговаря с общи декларации, а с конкретни и разбираеми факти. Целият текст на декларацията на ССБ: С писмо от 19.11.2018 г. се обърнахме към вас, за да изразим сериозната си тревога за продължаващите атаки и публично обругаване на съдии по повод изпълнението на конституционното им задължение да правораздават. Многократно сме уверявали общността в убеждението си, че критиката към работата на съда и дебатите във връзка със съдебните решения са необходим елемент от плурализма в демократичното общество и са от полза за укрепване на доверието в правосъдието. Същевременно обаче винаги ще подчертаваме разликата между отговорната и добронамерена дискусия и воденето на манипулативни и охулващи личността на съдията клеветнически кампании, които не могат да имат никакво полезно значение, защото насаждат недоверие и омраза към съда и целят да създадат несигурност у съдиите, за да постигнат подчинение и смразяващ ефект върху независимото правораздаване. В последните дни, за съжаление, наблюдаваме пореден пример за ожесточена персонална кампания срещу съдията от Специализирания наказателен съд Иво Хинов по повод конкретен съдебен акт, постановен под негово председателство. Със серия медийни публикации се създават манипулативни внушения, неосновани на никакви факти, за съмнения в добрата му професионална и човешка репутация. Така например в статия, публикувана на 17.11.2018 г. във вестник \"24 часа\", със заглавие \"Двама магистрати с нередовни имотни декларации\", без конкретна връзка с темата на публикацията, се споменават имената на няколко съдии и се цитират данни от техните имуществени декларации, подадени пред ИВСС, сред които и съдията Хинов. Авторът на публикацията не твърди, че изброените поименно съдии притежават незаконно имущество или че не са изпълнили точно задължението си за деклариране, а използвайки като формален повод информацията на ИВСС за установени нередовности в две магистратски декларации, цитира конкретни факти от кредитните им задължения и влогове наред със селективно подбрани данни за разглеждани от тях дела, за които се внушава, че са срещнали обществено неодобрение. За съдията Хинов са отбелязани декларираните от него кредитни и заемни задължения, като е подчертано, че той е съдията, който \"пусна в петък от ареста кметицата на \"Младост\". Съвсем ясно манипулативен фокус за дискредитация на съдия Хинов има и в публикацията от 20.11.2018 г. на сайта \"Блиц\" със заглавие \"Съдията, пуснал Десислава Иванчева, изплува в центъра на афера за 200 милиона долара!\". Текстът на статията показва, че заглавието отново не кореспондира на изнесените твърдения, въпреки че те са поднесени в тенденциозно коментарен контекст, който затруднява читателя да направи разграничение между действителните факти и интерпретацията на автора. Става ясно обаче, че съдията Хинов като районен съдия преди 13 г. е разгледал дело по предвидена в закона задължителна процедура, инициирана от прокуратурата, за освобождаване от наказателна отговорност на подсъдим с налагане на административно наказание (по чл. 78а от Наказателния кодекс). Само този факт е достатъчен, за да опровергае внушението на заглавието на публикацията за \"афера за 200 милиона долара\", защото цитираната от автора процедура означава, че прокуратурата е повдигнала обвинение за престъпление, от което или изобщо не са причинени имуществени вреди, или и да са били причинени такива, те са били възстановени (чл. 78а, ал. 1, б. \"в\" НК). Гражданите обаче не е задължително да познават в детайли правните институти, поради което вредите за репутацията на съдията Хинов, чиято снимка в едър формат е публикувана, могат да бъдат реални. Обезпокоени сме и от това, че поредното пряко посегателство срещу съдия, който очевидно е взел решение, което не се одобрява от една от страните по делото, от част от медиите или от техните издатели, освен че създава незаслужени неудобства на конкретния съдия, може да се превърне в поредното средство за укрепване на толерираната от другите власти чрез бездействието им култура на недопустим натиск върху съда. Създава се впечатление, че от съдиите, за да не бъдат поругавани, се очаква да постановяват решения, които се харесват на страната, която е държавна институция, на политическата власт и на влиятелни икономически фигури, разполагащи със значително медийно въздействие. Негативната кампания срещу съдия по неприключило дело е опасно и поради това, че може да бъде дискредитиран крайният изход от съдебното производство. Поради това всички институции, които имат правомощия да бранят независимостта на съда, са длъжни да покажат недвусмислено адекватна защита на фундамента на правовата държава със защита на възможността съдът да реши делото въз основа на свободното си вътрешно убеждение, основано на закона и доказателствата. Крайният изход по делото ще е убедителен за обществото само ако се създаде среда, която не допуска съмнения, че процесът е бил несправедлив. Неотменимо задължение на ВСС, председателите на съдилищата и съсловните организации на съдиите е да защитават съдиите винаги когато те са обект на несправедливи и ожесточени атаки. Ето защо се обръщаме към съдийската колегия на ВСС с искане да изрази конткретно отношение по посочения от нас случай, като даде пълноценна защита на нападнатия съдия. Адекватната защита означава да се опровергаят неверните факти, да се разграничат ясно фактите от манипулативните оценки и да се покаже ясно и на разбираем език истината за всеки случай на несправедливо атакуван съдия. Общите декларации и уверения в защита на принципите на правовата държава не са в състояние да осигурят пълноценна реализация на независимостта и безпристрастността на засегнатия съдия. Настояваме за съвместни действия с цел създаване на работещ механизъм за защита на съдиите в случаите, когато те са обект на публични атаки по повод на дейността им по правораздаване. Приложения: ", "date": "2018.11.22", "title": "Съдии призоваха съдебният съвет да защити техен колега по делото срещу Иванчева"}
{"url": "https://www.dnevnik.bg/evropa/2018/11/22/3350267_do_2020_g_planut_junker_moje_da_osiguri_14_mln_rabotni/", "text": "Европейската комисия отчете днес постигнатото за четирите години досега по инвестиционния план \"Юнкер\". Първоначалната цел на плана и свързаните с него очаквания са надхвърлени - привлечени са инвестиции за 360 млрд. евро, две трети от които са от частни източници. Благодарение на подкрепата на Европейския фонд за стратегически инвестиции (ЕФСИ) 850 хил. малки и средни предприятия ще могат да се възползват от подобрен достъп до финансиране. Според оценки със средства от ЕФСИ вече е подкрепено създаването на над 750 хил. работни места, като се очаква техният брой да достигне 1.4 милиона до 2020 година. Това се отразява положително на милиони европейски домакинства, отбелязва Еврокомисията. Благодарение на плана БВП на ЕС вече е нараснал с 0.6 на сто, като се очаква този дял да достигне 1.3 на сто до 2020 г. Планът е от полза за всички държави от ЕС, особено за тези, които бяха засегнати най-силно от кризата. Полагат се усилия на национално и европейско равнище за премахване на пречките пред инвестициите и превръщането на ЕС в още по-привлекателно място за установяване и развитие на дружества. Комисията иска да улесни трансграничния обмен, да осигури по-голяма регулаторна предвидимост и да създаде възможности за инвестиции по линия на стратегията за единния пазар, цифровия единен пазар, съюза на капиталовите пазари и енергийния съюз. Еврокомисията въведе подход, основан на структурни реформи, инвестиции и фискална отговорност и благодарение на него се забелязва напредък във всички държави от ЕС, особено при администрацията и условията за бизнес. Необходимо е някои държави да направят повече за изпълнението на структурните реформи, например в областта на правосъдната система. Според представените днес резултати от проучване Евробарометър са необходими повече усилия за премахване на пречките пред инвестициите в ЕС. В документа се подчертава колко е важно държавите да се възползват от устойчивия икономически растеж, за да осъществят национални реформи за подобряване на производителността, приобщаването и институционалното качество, и преодоляване на недостига на инвестиции. Проучването показва, че само някои от анкетираните предприятия са успели да постигнат част или всички от желаните от тях инвестиции, което е признак за все още съществуващите регулаторни пречки, например бюрокрацията. През юли 2018 г. бе надхвърлена първоначалната цел на плана \"Юнкер\" за инвестиции от 315 млрд. евро. Досега са одобрени 993 дейности по ЕФСИ. Очаква се те да доведат до 360 млрд. евро инвестиции в 28-те държави от ЕС, като целта е тази сума да достигне 500 млрд. евро до 2020 година. /БТА", "date": "2018.11.22", "title": "До 2020 г. планът \"Юнкер\" може да осигури 1.4 млн. работни места в ЕС"}
{"url": "https://www.dnevnik.bg/razvlechenie/2018/11/22/3350096_reklama_s_klechki_za_hranene_suzdade_problemi_na/", "text": "Известната модна къща \"Долче и Габана\" (Dolce & Gabbana) отмени ревюто си в Шанхай в сряда. Причина за това станаха рекламни клипове на марката, в които китайка се мъчи да яде пица и спагети с пръчици. Те бяха широко заклеймена от китайски знаменитости в социалните медии, писа \"Ройтерс\". Противоречието бе тема номер едно в подобната на \"Туитър\" платформа в Китай - Weibo с над 120 млн. четения до следобеда, след като известни личности, сред които и звездата от \"Мемоарите на една гейша\" Джан Дзъи, публикуваха критични коментари за модния бранд. Много от потребителите бяха подразнени от покровителствения, както те го наричат, тон в гласа зад кадър от кампанията \"Да ядеш с клечки\". Покрай темата онлайн започнаха да циркулират и скрийншотове, в които дизайнерът Стефано Габана коментира пренебрежително Китай в Инстаграм чат. В свое извинение, публикувано в Weibo на китайски език, модната марка обяви, че профилът на дизайнера в Инстаграм е бил хакнат. \"Съжаляваме за ефекта и вредата, които тези неверни твърдения имаха върху Китай и китайския народ\", се казва в него. Ревюто им, което бе насрочено за сряда вечер в Шанхай, бе отложено без да се дава информация дали ще бъде насрочена нова дата. \"Дълбоко съжаляваме за неудобството, което това причини\", казват те още в изявлението си. Отмяната дойде, след като поредица от местни знаменитости като актьори и певци обявиха публично, че ще бойкотират ревюто. Това не е първи случай, в който Dolce & Gabbana предизвиква широк дебат в Китай. Миналата година поредица от реклами предизвикаха критика и дискусия за това, че представят единствено по-неприветливата страната на китайския живот. Пред \"Ройтерс\" съоснователите на марката коментират, че са си представяли как в Шанхай представят събитие в чест на Китай. \"Това, което се случи днес, бе много неприятно не само за нас, но и за всички хора, които работиха цял ден и нощ, за да осъществят това събитие.\" Инцидентът е показателен за рисковете за глобалните брандове в Китай, където влиятелните онлайн граждани често реагират остро и крайно на някои културни различия и могат да имат огромен ефект върху фирми, които се опитват да привлекат големите купувачи на страната, готови да харчат по-едри суми. Китайските клиенти отговарят за над една трета от покупките на луксозни стоки в света. Млади купувачи са особено заинтересувани от маркови стоки и с готовност предприемат пътувания до отдалечени точки на света, за да пазаруват и все по-често го правят в самия Китай, допълва агенцията.", "date": "2018.11.22", "title": "Реклама с пръчици за хранене създаде проблеми на \"Долче и Габана\" в Китай"}
{"url": "https://www.dnevnik.bg/sport/2018/11/22/3350186_alonso_opredeli_shumaher_za_nai-trudniia_si_supernik/", "text": "Фернандо Алонсо няма да даде израз на емоциите си до края на Гран при на Абу Даби,  неговия последен старт във Формула 1 . Двукратният световен шампион напуска надпреварата след своя 18-и пореден сезон. \"Засега мисля, че ме очаква един нормален уикенд. Със сигурност обаче неделя ще бъде доста емоционална за мен. Засега още не мисля за състезанието, но се надявам, че то ще бъде добро за мен, не само специално за това, че ще бъде последното ми\", каза Алонсо на пресконференция преди началото на състезателния уикенд. Повечето въпроси бяха насочени именно към испанския пилот, който се пошегува, че през 2019 г. най-много ще му липсват пресконференциите. Алонсо беше помолен да се върне назад в спомените си и да определи най-трудния си съперник във Формула 1. Според него това е Михаел Шумахер, когото той победи в пряк дуел през 2005 и 2006 г., ставайки световен шампион с \"Рено\". \"Няма една определена причина, заради която го считам за най-трудния ми съперник. Просто когато влизах във Формула 1, Михаел доминираше в спорта, а аз бях един новак. Да се видя няколко години по-късно, спорейки за титлата с него, а след това и да го победя два пъти поред беше немислимо. Битките ми с него винаги са били по-специални и емоционални\", каза Алонсо. Според испанеца в момента Формула 1 има най-талантливото поколение от пилоти. \"По емоционални причини обаче Михаел си остава една крачка пред всички останали. Технически епохите не могат да се съпоставят\". \"През цялата си кариера съм се опитвал да правя едно и също – да давам най-доброто от себе си. Борил съм се срещу много различни пилоти, бил съм в различна ситуация, но подходът ми никога не се е променял\", каза още испанецът. Алонсо слага край на кариерата си във Формула 1 и ще се насочи към различни серии през 2019 г. Алонсо ще направи втори опит да спечели  \"500-те мили на Индианаполис\"  - най-популярната надпревара в САЩ. Ако го направи, Алонсо ще стане едва вторият пилот в историята с \"Тройна корона в моторспорта\" след Греъм Хил. \"Тройната корона\" представлява победа в Гран при на Монако във Формула 1, триумф в Инди 500 и \"24-те часа на Льо Ман\". Алонсо има две победи в Монако, а през 2018 г.  спечели Льо Ман с прототип на \"Тойота\" . \"Най-хубавото нещо от времето ми във Формула 1 са хората, с които съм работил. С тях съм прекарал половината си живот. Срещнах много талантливи дизайнери и инженери, много отдадени механици. Това е най-хубавото, което ще си спомням, а не толкова някои състезания\", каза Алонсо. Двукратният шампион във Формула 1 обясни, че не си затваря напълно вратата за завръщане, но на този етап не мисли за подобна възможност. \"С течение на времето осъзнах какво значат успехите ми за Испания и за моя роден регион Астурия. Преди Формула 1 и моторспорта като цяло не следеше толкова, нямаше традиция. До 2003 г. дори състезанията не се излъчваха пряко по телевизията. Това е най-голямата ми гордост, че успях да прославя Испания и да проправя една пътека в родината ми\", каза още пилотът. Световният шампион Люис Хамилтън беше лаконичен за Алонсо, но обясни че спортът ще усети липсата на испанския пилот. Двамата бяха съотборници в \"Макларън\" през 2007 г., когато отношенията им бяха лоши. Впоследствие те се нормализираха, когато започнаха да карат за различни отбори. \"След 2007 г. ние не сме имали никакви проблеми. Дори напоследък сме се събирали и заедно се забавляваме, играейки на моята конзола\", каза още Хамилтън.", "date": "2018.11.22", "title": "Алонсо определи Шумахер за най-трудния си съперник във Формула 1"}
{"url": "https://www.dnevnik.bg/zelen/2018/11/22/3349673_sofiia_tursi_chasten_partnyor_koito_da_postavi_novi_25/", "text": "Столичната община ще обяви конкурс за изграждането на 25 станции за зареждане на електрически автомобили както в зоните за платено паркиране, така и извън тях. Това реши днес Столичният общински съвет по предложение на зам.-кмета по транспорт Евгени Крусев. Идеята е общината да отдаде под наем за 5 години местата, на които ще бъдат поставени станциите, като сумата за обектите зависи от местоположението и ще се определи с търг. Така началната цена за станция в синята зона е 106 лева, в зелената - 66, а за районите извън тях ще е 32 лева. Станциите трябва да могат да работят денонощно през цялата година и фирмата да ги поддържа през цялото време. Местата, на които ще могат да се поставят, са на улиците \"Алабин\", \"Леге, \"Париж\", \"Дякон Игнатий\", \"Аксаков\", \"Париж\", \"Съборна\", \"Хан Кубрат\", \"Николай Николаев\" (\"Младост\"),\"Георги Дражев\" (\"Люлин\"), \"Атанас Далчев\" (\"Изгрев\"), булевардите \"Княз Александър I\", \"Александър Стамболийски\", \"Витоша\", \"Княгиня Мария Луиза\", \"Янко Сакъзов\", \"Шипченски проход\" и \"Пенчо Славейков\".", "date": "2018.11.22", "title": "София търси частен партньор, който да постави нови 25 зарядни станции за електромобили"}
{"url": "https://www.dnevnik.bg/bulgaria/2018/11/22/3350306_sudut_otmeni_nakazanie_na_policai_zaradi_katastrofata/", "text": "Административният съд в Хасково отмени наказанието на бившия началник на полицията в Харманли Неделчо Кирилов, което му бе наложено след пътния инцидент с бащата на президента Румен Радев - Георги, на 17 август 2018 г., съобщи \"Нова телевизия\", като се позовава на информация от съда. Кирилов е бил наказан дисциплинарно с \"порицание\" за срок от една година. Основанията за санкцията са били, че Кирилов не е упражнил контрол при документирането и обработването на пътния инцидент, не предприел дисциплинарни мерки спрямо обработвалите катастрофата служители и не изискал документация от катастрофата. Съдът обаче приема, че издадената заповед за наказанието е незаконосъобразна поради извършено съществено нарушение на административно-производствените правила. Магистратите установяват нарушение на разпоредба, според която при определяне на вида и размера на дисциплинарните наказания се вземат предвид тежестта на нарушението и настъпилите от него последици. Имат се предвид също така и обстоятелствата, при които е извършено, формата на вината и цялостното поведение на държавния служител по време на службата. Съдебният състав намира, че цялостното поведение на служителя по време на служба не е било взето предвид при налагане на наказание над установения в закона минимален размер, пише в съдебното решение. Друг мотив е, че наказващият орган не е обсъдил и взел предвид становище на началник сектор към полицията в Хасково, в което е посочено, че предложеният в справката на комисията максимален размер на наказанието \"порицание\" на Кирилов за срок от една година е необосновано висок. Решението на съда в Хасково подлежи на касационно обжалване пред Върховния административен съд (ВАС). Няколко месеца след инцидента Кирилов беше махнат от ръководния пост в полицията в Харманли, припомня \"Дарик радио\".  Полицаят пък, който не е санкционирал бащата на президента - Митко Станков , беше уволнен. Той също оспори наказанието си в съда. Други трима техни колеги също получиха наказания. При произшествието на 17 август автомобилът, управляван от Георги Радев, е ударил електрическата триколка на Стефан Тодоров. Информация за катастрофата се появи дни по-късно, след като в интернет бе публикуван видеоклип от инцидента. Проверка на МВР установи, че Станков е съставил протокол и акт на пострадалия, който в случая не е бил виновен.", "date": "2018.11.22", "title": "Съдът отмени наказание на полицай заради катастрофата с бащата на президента"}
{"url": "https://www.dnevnik.bg/bulgaria/2018/11/22/3350298_propagandata_v_bulgariia_prez_2017_g_prodajni/", "text": "През 2017 г. антиевропейската реторика на пропагандните публикации в българските медии затихва покрай предстоящото българското председателство на Съвета на ЕС, за сметка на публикациите срещу \"продажните елити на България\", които през годината са близо половината от всички пропагандни материали в медиите. Това показват резултатите от втората част на изследването на Фондация за хуманитарни и социални изследвания, направено с подкрепата на Фондация \"Америка за България\". Автори са Боян Знеполски (ръководител), Петя Чалъкова, Константин Павлов, Димитър Вацов. За заключенията от първата част на изследването, обхващащо годините 2013 - 2016 г. четете  тук.   Второто прилага същата методология като комбинира честотни измервания на употребата на пропаганден език в българските онлайн медии с анализ на съдържанието на публикации от избрани пикови дни. Авторите открояват четири опорни точки на популистката пропаганда 1. \"Залезът на Европа\"; 2. \"Продажните елити на България\"; 3. \"САЩ/НАТО като световен хегемон-кукловод\"; 4. \"Въздигането на Русия\". В търсене на вътрешния враг През 2017 г. изследователите установяват смяна на акцентите в пропагандната стратегия – при приблизително същия брой публикации - 37 636 (+6.6%), темата \"Залезът на Европа\" е изоставена (–52% от пропагандните материали) за сметка на \"Продажните елити на България\" - с 46.5% повече. Откритата геополитическа пропаганда отстъпва позиции за сметка на пропагандата за \"домашна употреба\" - жилото й масирано се насочва срещу вътрешните политически и икономически противници - реформаторските политически партии и реформаторските политики, например съдебната реформа. Публикациите, охулващи \"продажните соросоиди и безродници\" у дома през 2017 г. (16703 статии) почти се изравнява с броя публикации по всички останали семантични гнезда (общо 20933 статии по другите опорни точки за същия период). Тонът и езикът на публикациите погазват всички стандарти на професионалната журналистика, превръщайки се в бухалка за саморазправа с личността на противниците, е един от изводите на изследователите. Стратегията на обругаването включва: дежурните предикати \"соросоид\", \"грантаджия\", \"марионетка\" и т.н.; разрушаване на професионалната репутация на противниците; внушения за правния им статус (\"подсъдимите\", \"обвиняемите\") и т.н. По отношение на реформаторските политики като съдебната реформа, пропагандните публикации отново пропускат анализите и аргументите, а си служат с охулване на техните инициатори и поддръжници, пишат авторите. Те обясняват отказа от антиевропейската риторика с наближаващото европредседателство на България, от фондовете на което изданията черпят средства за медийно отразяване, както и от факта, че този тип говорене не променя проевропейските нагласи в обществото. Раздвояване за САЩ  По темата \"САЩ/НАТО като глобален кукловод-хегемон\" се наблюдава известно нарастване на публикациите (+17.7%). САЩ, НАТО и Западът продължават да са главен \"Глобален злодей\", но след избора на Доналд Тръмп за президент образът на САЩ се раздвоява на: \"лошия\" САЩ на предишните американски администрации (Клинтън, Буш, Обама), на американския политически и бизнес елит, от една страна; и \"добрия\" САЩ на Тръмп и американския народ, от друга. Духовната мощ на Русия и силата на оръжието й В темата \"Въздигането на Русия\" има рязка промяна - с по близо 50 на сто нарастват публикациите, възхваляващи политическата и духовната мощ на Русия, както и силата на руското оръжие. Обратна е тенденцията при материалите за Крим и Украйна и за враговете на Русия - те намаляват с близо 50 на сто. Публикациите за санкциите срещу Русия запазват равнището си от 2016 г., но акцентът се прехвърля върху изтъкването на негативните последици за цяла Европа, пишат авторите на доклада. Нов елемент от пропагандата през 2017 г. е изместването на делението на врагове - приятели по линията Запад - Изток към \"елити срещу народи\": интересите на арогантните и хищни космополоитни елити, наричани \"глобалисти\", \"соросоиди\", \"неолиберали\", са противопоставени на интересите на националните общности и обикновените хора. Това противопоставяне пронизва всички страни, преминава от САЩ, през страните от ЕС и достига до България. В това противопоставяне Русия е на страната на европейските народи в борбата им срещу глобалистите, показва анализът на вестникарските текстове.", "date": "2018.11.22", "title": "Пропагандата в България през 2017 г.: Продажни соросоиди и безродници"}
{"url": "https://www.dnevnik.bg/bulgaria/2018/11/22/3350275_vurhovniiat_sud_dopusna_za_razglejdane_deloto_za/", "text": "Въпросът за собствеността на царските имоти не е предрешен от досегашните произнасяния на Върховния касационен съд. Това се разбира от огромното по обем определение на ВКС, с което е допуснато за разглеждане от върховната инстанция делото за Царска Бистрица, по което Софийският апелативен съд потвърди през юли 2017 решението на първата инстанция, че принадлежи на държавата. От 40-те страници определение на съдиите Маргарита Соколова, Гълъбина Генчева и Светлана Калинова се разбира, че на имота, който се смяташе за безспорен още от решението по първия казус - за чифлика Кричим, стигнал до върховната инстанция през 2012 г., за който ВКС постанови, че е на държавата. Следващите спорове - за хижата  Саръгьол в Рила  и за къщата в Ситняково на Боровец /бивш творчески дом на Съюза на българските писатели, изоставен без стопанисване/, бяха решавани окончателно въз основа на решението от 2012 г., като бяха разглеждани само въпросите дали цар Борис III е можел да придобива по давност имоти и дължимите обезщетения. Междувременно Симеон Сакскобургготски подаде жалби в Страсбург и през декември м.г. държавата в лицето на регионалния министър Николай Нанков подаде в Апелативния съд и в СГС молби за спиране на делата именно за Царска Бистрица и за Врана, които са били домове на царската фамилия, и да сключи споразумение с намерение да бъде внесен в парламента закон за царските имоти. Но заради общественото мнение и острата съпротива на коалиционния партньор Обединени патриоти премиерът Бойко Борисов не посмя да предприеме стъпката за споразумение и Нанков оттегли молбите. За да бъде насрочено във ВКС допуснатото дело за Царска Бистрица, Симеон Сакскобургготски и сестра му Мария Луиза трябва да платят държавните такси - по 6448.75 лв. вceĸи oт тяx, а държавата - 15875.144 лв., се посочва в определението на ВКС", "date": "2018.11.22", "title": "Върховният съд допусна за разглеждане делото за Царска Бистрица"}
{"url": "https://www.dnevnik.bg/sviat/2018/11/22/3350385_nisan_uvolni_karlos_gon_kato_predsedatel_na_suveta_na/", "text": "Японският автомобилостроител \"Нисан\" (Nissan) гласува единодушно за отстраняването на председателя на съвета на директорите Карлос Гон след арестуването му по подозрение във фалшифициране на финансови отчети и други нарушения, предаде \"Асошиейтед прес\". Компанията посочи в изявление днес, че целта ѝ е да сведе до минимум влиянието на случая върху обединението ѝ с френската \"Рено\" (Renault) и по-малкия японски автомобилостроител \"Мицубиши\" (Mitsubishi Motor). Гон и също замесеният в случая директор Грег Кели са освободени и от местата си в съвета. Съветът на директорите на \"Нисан\" се събра днес на извънредно заседание в централата на компанията в Йокохама. Прокуратурата потвърди, че Гон е в токийския център за задържане, чиито строги условия с множество правила и ограничения силно контрастират на комфортния му начин на живот, отбелязва \"Ройтерс\". Бизнесменът вероятно е настанен в малка стая от 4.8 кв.м с тоалетна в единия край, посочват експерти, запознати с центъра. Много от стаите в центъра са снабдени с традиционните постелки татами и легла футон. Други са обзаведени в западен стил с легла. На задържаните се разрешава да вземат душ в определени дни, макар и не всеки ден, разказва адвокат по наказателно право, посетил за последно сградата преди три месеца. В стаите няма отоплителни уреди, за да не се самонаранят задържаните, няма телевизия или радио, допълва той. Не им се разрешава достъп до лаптопи или мобилни телефони. Коланите и вратовръзките, както и бельото с дълги крачоли са забранени, за да се предотвратят опити за самоубийства, допълва бившият прокурор Цутому Накамура. Центърът е доста студен по това време на годината, посочва интернет предприемачът Такафуми Хорие, който е осъден за измами, пред последователите си в \"Туитър\". Гон бе арестуван в понеделник и срещу него официално още не са повдигнати обвинения. Японското законодателство разрешава задържане на заподозрени до 23 дни, преди те да бъдат обвинени официално. /БТА", "date": "2018.11.22", "title": "\"Нисан\" уволни Карлос Гон като председател на съвета на директорите"}
{"url": "https://www.dnevnik.bg/sport/2018/11/22/3350354_nacionalniiat_otbor_po_biatlon_na_kazahstan_e_hvanat_s/", "text": "Международният съюз по биатлон (IBU) спря временно правата на девет състезатели от националния отбор на Казахстан. Те са обвинени в нарушаване на антидопинговите правила след мащабно криминално разследване в Австрия и Италия, съобщи IBU. Сред тях са златните медалисти от Азиатските игри Олга Полторанина и Ян Савицки, двукратната шампионка от последната зимна универсиада Галина Вишневская и носителката на златен медал от зимната универсиада през 2015 г. Алина Райкова. Другите със спрени права са Антон Панов, Даря Климина, Максим Браун, Анна Кистанова и Василий Поткоритов. Деветимата бяха част от състава от десет души, който представяше Казахстан на световното първенство в Хохфилцен през 2017 г. Тогава австрийската полиция претърси хотела на отбора, като иззе екипировка, медикаменти и проби от урина и кръв. Тогава всички състезатели бяха оправдани от Международния съюз по биатлон, тъй като пробите бяха с отрицателен резултат. През март тази година бяха спрени правата на лекаря на националния отбор Хосибек Тагайев, след като италианската полиция откри забраненото вещество преднизолон в хотелската му стая. Сега казахстанските биатлонисти ще имат възможност да дадат \"адекватно обяснение\" за предявените им обвинения, обясниха от IBU. След това международната федерация ще реши какви дисциплинарни мерки да предприеме.", "date": "2018.11.22", "title": "Националният отбор по биатлон на Казахстан е хванат с допинг"}
{"url": "https://www.dnevnik.bg/evropa/2018/11/22/3350388_uvelichavaneto_na_produljitelnostta_na_jivota_v_es_e/", "text": "Докладът Здравето накратко: Европа  (2018) на Европейската комисия и на Организацията за икономическо сътрудничество и развитие (ОИСР) показва, че стабилното досега увеличаване на продължителността на живота е забавило темпа си и че продължават да се наблюдават големи различия както в самите държави, така и между тях, като изоставането е особено ясно изразено при хората с по-ниско образование. Този доклад се основава на сравнителни анализи на здравословното състояние на гражданите на ЕС и ефективността на здравните системи на 28-те държави — членки на ЕС, пет държави кандидатки и три държави от Европейската асоциация за свободна търговия (ЕАСТ). \"Макар средната продължителност на живота в ЕС да е сред най-големите в света ние не бива да почиваме на лаврите си. Животът на много хора може да бъде спасен чрез активизиране на усилията ни за насърчаване на здравословен начин на живот и справяне с рискови фактори като тютюнопушенето или липсата на физическа активност\", каза Витянис Андрюкайтис, еврокомисар по въпросите на здравеопазването и безопасността на храните. \"Неприемливо е всяка година в ЕС над 1.2 милиона хора да губят преждевременно живота си. Това може да бъде избегнато чрез подобряване на профилактиката на заболяванията и чрез по-ефективни здравни грижи\", допълни той. В доклада се призовава за подобряване на психичното здраве и за превенцията на психични заболявания, които имат не само социално отражение, но според извършените за тях оценки възлизат на над 4% от БВП в ЕС. В него също така се призовава за справяне с рискови фактори като тютюнопушене, консумация на алкохол и затлъстяване, намаляване на случаите на преждевременна смъртност, осигуряване на универсален достъп до здравно обслужване и укрепване на устойчивостта на здравните системи. Изводите - До неотдавна   в държавите от ЕС се увеличаваше бързо и с постоянен темп. От 2011 г. насам обаче този темп отбелязва осезаемо забавяне. Освен това продължават да се отчитат големи   в очакваната продължителност на живота не само по пол, но и по социално-икономическо положение. Например като цяло в ЕС 30-годишните мъже с по-ниско образование се очаква да живеят около 8 години по-малко отколкото мъжете с висше образование. - По данни от различни държави до 20% от разходите за здравеопазване биха могли да се пренасочат и да бъдат оползотворени по-добре. С помощта на прийоми от различни политики би могло  , като се осигури добро съотношение между качеството и цената, например при подбора и покритието или обществените поръчки и ценообразуването за фармацевтични продукти чрез оценката на здравните технологии. - През 2015 г. над 84 хил. души в Европа са починали поради проблеми с  . Общо разходите, свързани с проблеми с психичното здраве, се очаква да възлязат на над 600 млрд. евро годишно. - Почти 40% от юношите посочват, че през изминалия месец са имали поне едно т. нар.  . Макар че политиката за контрол на алкохола е довела до понижаване на общото потребление на алкохол в няколко държави в ЕС, прекомерната употреба на алкохол сред подрастващите и възрастните остава съществен проблем за общественото здраве. - Пет пъти по-вероятно е домакинствата с ниски доходи да посочат, че са налице   отколкото домакинствата с високи доходи.", "date": "2018.11.22", "title": "Увеличаването на продължителността на живота в ЕС е забавило темпа си"}
{"url": "https://www.dnevnik.bg/sviat/2018/11/22/3350403_agent_na_gru_podgotvial_prevrat_v_cherna_gora_chesto_e/", "text": "Агент на Главното управление на Генщаба на руската армия (по-известно като ГРУ, името на военното разузнаване до 2010 г.), който е издирван от Черна гора за подготовка на опит за преврат, често е пътувал до България в периода 2013-2016 г. Днес той е с чин подполковник или полковник. Не е ясно какво точно е вършил той в България, но според черногорската полиция по това време заподозрените за заговора са купили телефони с кодирана връзка. Освен това едно от пътуванията му през 2015 г. съвпада с момента, в който поне двама сърби от паравоенни отряди, сражавали се в Донбас и обучавани в лагери на ГРУ в Ростов на Дон, се установили своя база в България. Един от тях - Братислав Живкович, е бил изгонен през 2017 г. от Румъния по обвинения в шпионаж \"за чуждестранно военно разузнаване\". Това се казва в публикувано днес  разследване на международната група \"Белингкат\"  и руското издание  The Insider . Основната цел е да се разкрие, че издирваният от властите в Подгорица с  \"червена бюлетина\"  на Интерпол 38-годишен руски гражданин Владимир Попов всъщност се казва Владимир Николаевич Моисеев, служител на военното разузнаване. Преди време разследващата група разпозна друг агент на ГРУ сред заподозрените за организирането на опита за пуч в страната, която малко след това стана член на НАТО. Според \"Белингкат\" Мойсеев е роден на 29 май 1980 г. в село Пивкино (около 500 жители) в Курганска област, учил е в селско училище, изкарал е казарма и е завършил като лейтенант Висшето военноинженерно командно училище в Тюмен. Част от обучението включва криптиране на радиокомуникации и дистанционно взривяване на експлозиви. Някъде през 2006-2009 година той е бил прехвърлен в Москва, където е обучаван във воинска част  №48427 . Това според журналистите е основната дислокация на 45-и отделен гвардейски разузнавателен полк със специално предназначение. Именно спецназ части от този полк са участвали през 2008 г. във войната в Грузия. Година по-късно се появява и името му \"Попов\". До 2015 г. Моисеев е живял в общежитието на воинската си част в Москва, след което се мести в престижния столичен район Черьомушки близо до Александър Мишкин - един от двамата заподозрени като агенти на ГРУ, извършили нападението с нервнопаралитично вещество в Солсбъри през март. Под фамилията Попов руснакът редовно е пътувал със самолет до Полша, България, Украйна, Молдова и Сърбия, като понякога си е купувал билети с истинското си име. Схема с известните на разследващата група пътувания показва, че той по-скоро е минавал набързо през София (от Атина към Истанбул) или през Варна/Бургас (от Тбилиси или Сочи към Москва). В Полша е бил по времето, когато в руското посолство е работил друг заподозрян за черногорския метеж - руснакът Едуард Широков ( разпознат по-късно  от журналистите като агента на ГРУ Едуард Шишмаков). Следствието в Подгорица смята, че в Сърбия Моисеев е подготвял опита за преврат от 6 октомври 2016 г., а в Молдова властите го подозират в участие в опит да предизвика безредици в Гагаузия - автономен район с етнически малцинства, сред които и българи. Освен срещу Шишмаков и \"Попов\" делото в Черна гора е и срещу Андрия Мандим и Милан Кнежевич (лидерите на проруски черногорски опозиционни партии), както и срещу няколко граждани на Сърбия, заподозрени в подготовка на действия за дестабилизация и завземане със сила на властта в страната. От \"Белингкат\" твърдят още, че \"Попов\"/Моисеев е пътувал през 2012-2016 г. като \"фотокореспондент\" и \"журналист\" за списание \"Морско застраховане\" и дори под негово име излизат няколко статии. Издател на вече несъществуващото списание е Никита Минин, който потвърждава, че \"Владимир Попов\" е работил там и че пътуването му до Белград било \"за събиране на информация за участието на сръбската речна флотилия в Първата световна война\", но до статия не се стигнало. Депозирани в съда от черногорската прокуратура документи по делото за метежа съдържат разписка от хотел в сръбската столица, на която са личният телефон на Минин и името на полк. Едуард Шишмаков. Минин казва, че никога не е познавал такова лице, включително и под псевдонима му Широков. \"Белингкат\" установява в публично достъпни източници, че през 2000-2001 година той е служил в същото поделение на десантчици в Москва, където години по-късно служи и Моисеев.", "date": "2018.11.22", "title": "Агент на ГРУ, подготвял преврат в Черна гора, често е идвал в България, твърди \"Белингкат\""}
{"url": "https://www.dnevnik.bg/photos/2018/11/22/3350296_fotogaleriia_prikazka_ot_led_i_svetlina/", "text": "Приказен свят - това обещава на посетителите си първият цифров музей на леденото изкуство в Брюж, Белгия. Той ще приема посетители от 24 ноември и ще показва 60 ледени скулптури, всяка от които с височина най-малко четири метра.", "date": "2018.11.22", "title": "Фотогалерия: Приказка от лед и светлина"}
{"url": "https://www.dnevnik.bg/analizi/2018/11/22/3350104_sreshta_pri_filipi/", "text": "Репортерите, чакайки включване, получават указания, включително и – в зависимост от редакционните приоритети – кой от двамата ще е по-пръв от другия. В стремежа си за по-добра позиция камери на две конкурентни телевизии дружно преместват палатката на майките пред МС въпреки протестите им на отсрещния тротоар, защото им пречи. Обещават после да я върнат на мястото ѝ. На площада се коментира отсъствието на чужди медии – явно Брекзит, европейските избори или проблемите в еврозоната са се оказали по-важни от българското виртуално новаторство в демокрацията.  : .: Къде си, къде си, колега държавен глава? Що се криеш от медиите и от народа? Излез де, излез, ако си рожба на българска майка юнашка! Ела да си кажем приказката като мъже! .  (без да се смути, продължава): Е, какво му е ценното на туй, като все те няма? Ходиш, обикаляш – все аз съм ти крив, правителството било нефелно. Ти питаш ли ме ( ) аз как я крепя тази конструкция на властта? Що ми е на мене да ме дърлят патриотите? Като бълхи кучето: подадеш им пръст, смучат кръв. Мислиш, че са се кротнали най-сетне, отидеш на некоя международна среща, пиарката тича с таблета и ти пуска ново видео: на Сидеров пак Каракачанов му крив, Симеонов пак имал шумове в главата и ги наплещил едни, а пък сега, като се върне в парламента, не ми се мисли Ами ДПС-то да не крепи кворума за едните черни очи? Я какви корпулентни усти са раззинали? Да не говорим тука пред хората Ей, колега президент, ще изгорим кожуха на държавата, така да знаеш А ти се фръцкаш (смее се), сякаш Десито пак е влязла в насрещното движение Ми не са хубави тия работи! : .: Скъпи сънародници! Това, на което присъствате днес, е ярко доказателство, че демокрацията умря. Институциите са унищожени. Въздухът е отровен. Водите са замърсени. Свободата на словото е унищожена. Животът е невъзможен. Децата ни вече не са деца. Възрастните не са възрастни. Министерският съвет е селсъвет. Улиците не са улици, а археологически разкопки. Националното богатство е заличено. Партиите са котерии. Котките са мишки. Кучетата са бълхи. Длъжен съм, скъпи сънародници, да ви известя, че всички вие сте съучастници в убийството на България. Някога имаше всичко. Имаше безплатно образование и безплатно здравеопазване. Градовете и селата ни процъфтяваха. Очаквахме светлото бъдеще. Днес ние имаме само светло минало, в което бродят престъпници. Бдете над светлото минало. То единствено ни остана. Корупцията е навсякъде. Тя като сярна киселина (запъва се) изяде всичко! .: (прекъсва го): Колега държавен глава, стига си сричал от листчето. Не ми разправяй за Тато, аз по-добре се знам с него, нито за светлото минало. Ти кажи за социално слабите, дето ти финансираха с милиони предизборната кампания. За тая корупция кажи. Цветанов вече събра данните и скоро...  ( ): Скъпи сънародници, прави се пореден опит за дискредитация на държавния глава и на държавността като такава. Както каза по телевизията тези дни един социолог: вържете Цветанов и ще е мирно селото. ГЕРБ демонстрират своята воля да мачкат всичко!  (ухилен): Абе, колега, това ли бил проблемът. Я виж (готви се да даде някаква заповед)... . (отново заплашително извисява ръст): Не може да има среща между президента и министър-председателя в тази страна. Не може. Аз съм агент на българския народ, а той е негов изтърсак, обслужван от продажни беквокали. Всеки разговор между нас е невъзможен (изчезва). . ( ): Ами тогава, колега президент, както е рекъл народът: на зла круша зъл прът. (Чете внимателно от листчето):    ! (победоносно гледа към президентството) Уважаеми зрители, с последните си думи министър-председателят направи препратка към битката край град Филипи, близо до днешния Солун, където през 42 г. пр. Хр. се водят последователно сражения между цезарианците (Марк Антоний и Октавиан) и републиканците (Брут и Касий). Изразът \"среща при Филипи\" означава силово решение на граждански конфликт. Може само да се гадае какво точно е имал предвид министър-председателят, използвайки този израз, препращащ към драмата \"Юлий Цезар\" на Шекспир . Текстът е от портала \"Култура\"", "date": "2018.11.22", "title": "Среща при Филипи"}
{"url": "https://www.dnevnik.bg/sport/2018/11/22/3350265_turski_futbolen_klub_opitva_da_privleche_jusein_bolt/", "text": "Световният рекордьор в спринтовете на 100 и 200 метра Юсейн Болт е бил потърсен от турския \"Сиваспор\", съобщава \"Ройтерс\", като се позовава на информация от държавната телевизия TRT. Футболният клуб, който играе в Суперлигата, има интерес от привличането на носителя на осем златни олимпийски медала в леката атлетика. По-рано този месец  Болт сложи край на приключението си в австралийския \"Сентрал коуст маринърс\" . Ямаецът участва в предсезонната подготовка на отбора, но си тръгна, след като не се споразумя за договор с клуба. Болт каза преди време, че има мечта да стане професионален футболист. Наскоро обаче заяви, че може да се откаже от нея, въпреки че \"има много предложения\". \"Получих оферти от много клубове. Ще взема решението до края на ноември. Не става въпрос за пари, това е мечтата ми\", каза бившият спринтьор. Преди време той тренира още с \"Борусия\" (Дортмунд), \"Мамелъди съндаунс\" и норвежкия \"Стрьомсгодсет\". Предложение към него  имаше и от шампиона на Малта \"Валета\" . До момента липсва коментар от \"Сиваспор\", който е 11-и в Суперлигата. Трансферният прозорец в турското първенство е от 5 до 31 януари. В състава на \"Сиваспор\" са известни играчи като Робиньо, Дъглас и Аруна Коне.", "date": "2018.11.22", "title": "Турски футболен клуб опитва да привлече Юсейн Болт"}
{"url": "https://www.dnevnik.bg/kultura/2018/11/22/3350304_izlojba_razkazva_istoriiata_na_purvata_mis_bulgariia/", "text": "Изложба, посветена на първата \"Мис България\", ще открие днес филиалът на Софийската градска художествена галерия (СГХГ) \"Дечко Узунов\". Експозицията \"Една история от градското казино в София\" разказва историята на първия конкурс за красота, проведен през 1929 г. в Градското казино в София, на чието място се намира днес сградата на СГХГ.  Кураторите Рамона Димова и Пламен Петров решават да направят изложбата, когато откриват, че не е вярно твърдението, че художникът Дечко Узунов е участвал в журито на първия конкурс. \"Тази история ни провокира, но тъй като не сме намерили още официални документи, които да докажат това, разчитахме на пресата. Намирането на вестник \"Зора\" не беше много лесно, защото много от броевете липсват. Открихме голяма част от тях в Народната библиотека \"Иван Вазов\" в Пловдив\", разказа за \"Дневник\" Рамона Димова. Десетките публикувани разкази, а също и документалните свидетелства, помагат на двамата куратори да възстановят историята за конкурса, да изчистят някои неточности и неверни факти. Посетителите ще могат да научат повече за първата \"Мис България\" - коя е тя, кои са били нейните подгласнички, как е избрана, какви са условията на конкурса, колко са явилите се претендентки и други подробности. В експозицията са включени произведения на известни български художници, които са били поканени да участват в журито заради неприкритото им отношение към женската красота. Изложбата е с вход свободен и ще може да бъде видяна до средата на февруари. Галерията е отворена от сряда до неделя, от 11 ч. до 19 ч.", "date": "2018.11.22", "title": "Изложба разказва историята на първата \"Мис България\""}
{"url": "https://www.dnevnik.bg/sport/2018/11/22/3350434_citat_na_denia_valeri_bojinov_stana_muj/", "text": "Пораснах и вече съм мъж. Вече съм по-мъдър, осъзнах много неща. Трябва да бъда пример на терена. Ако искаш да бъдеш на добро ниво, трябва да си мъж на терена, а не да правиш дивотии. Всички ме гледат под лупа и трябва да давам пример\". Нападателят на \"Ботев\" (Враца)  Валери Божинов  обяви, че иска да бъде пример за подрастващите с представянето си на терена. Пред \"Спортно шоу Гонг\" по \"Дарик радио\" футболистът обясни, че вече се е променил. През уикенда Божинов и \"Ботев\"  гостуват на бившия отбор на нападателя \"Левски\" . \"Чакам го с нетърпение този мач, аз няма на кого да се доказвам. Ще дам всичко от себе си да мога да помогна на отбора, да трупам статистика. Ще дам всичко да докажа, че Валери Божинов заслужава да играе в голям отбор.\"", "date": "2018.11.22", "title": "Цитат на деня: Валери Божинов стана мъж"}
{"url": "https://www.dnevnik.bg/sviat/2018/11/22/3350397_reitingut_na_putin_e_padnal_s_10_punkta_za_godina/", "text": "Изборният рейтинг на руския президент Владимир Путин е паднал под 60 процента за първи път от пет години, съобщи водещият руски социологически център \"Левада\", цитиран от \"Асошиейтед прес\" и БТА. Според данните от публикуваното днес  изследване на \"Левада\"  Путин би получил 56 процента от гласовете на избирателите на евентуални президентски избори. За сравнение, рейтингът на президента е бил с 10 процентни пункта по-висок по същото време миналата година. Предишният път, когато подкрепата за Путин е падала под 60 процента, е бил през 2013 г. Резултатът е дял от въпроса на хората, отговорили, че биха гласували, независимо дали знаят за кого. Едва 40% от всички респонденти са посочили, че биха гласували за него (за сравнение делът им е и бил 53 на сто миналия октомври). Увеличил се е делът и на хората, които смятат, че Путин носи пълна отговорност за проблемите, стоящи пред страната по време на управлението му - от от 55 на 61% за година. Отговорилите с \"да\" (комбинация от \"Да, напълно\" и \"Да, в известна степен\") са общо 83 на сто от респондентите.Това е рекорд от 2012 г., когато са дадени първите данни в таблицата (малко преди изборите, довели до третия му мандат). Дори и най-високата им стойност, 82% през март 2014 г., е под резултата от миналия месец. Владимир Путин, който управлява Русия от 2000 г., бе преизбран за президент през март. Обявената тази година непопулярна пенсионна реформа се отрази негативно върху рейтинга на държавния глава на фона на избледняващата еуфория от анексията на Кримския полуостров през 2014 г.", "date": "2018.11.22", "title": "Рейтингът на Путин е паднал рязко за година, сочи проучване"}
{"url": "https://www.dnevnik.bg/video/novinite_na_bnt/2018/11/22/3350390_video_drugite_novini/", "text": "Капани в примамливите предложения на Черен петък Телевизорът начело в потребителските класации Реабилитация за въглехидратите Киномания представя \"Рудолф Нуреев: Бялата врана\" \"Виво Монтана\" с нов вариант на \"Пустото лудо и младо\" Балетът \"Дон Кихот\" открива фестивала в Стара Загора", "date": "2018.11.22", "title": "Видео: Другите новини"}
{"url": "https://www.dnevnik.bg/zelen/2018/11/22/3350445_novoto_danuchno_oblagane_na_avtomobilite_e_obrushtane/", "text": "Новото данъчно облагане на автомобилите е обръщане на начина на мислене на хората, което е дълъг процес. Трябва да си даваме сметка, че чистият въздух е дългосрочна инвестиция. Така министърът на околната среда и водите Нено Димов обясни пред \"Нова телевизия\" защо се е наложило увеличението на данъците. В началото на месеца  парламентът въведе имуществен и екологичен компонент при изчисляването на данъка на колите , което ще доведе и до по-големия му размер през следващата година. С имуществения компонент по-високи данъци ще се плащат при автомобили с по-мощен двигател и по-ново производство. С екологичния компонент автомобилите с по-замърсяващи двигатели ще плащат повече. Общинските съвети ще определят данъка със своя наредба, а приходите от данъка ще се внасят в бюджета на общината по постоянен адрес, съответно седалището на собственика на превозното средство. Годишният размер на данъка ще се определя по формула, в която компонентите ще се умножават. След приемането на новите текстове държавният глава  Румен Радев им наложи вето,  но то беше отхвърлено от депутатите. Според Димов е въпрос на манталитет дали хората ще си купят кола на повече години, но по-маркова, или на по-малко години, но не толкова маркова. По думите му повишаването на жизнения стандарт на българите ще е най-голямата стъпка за по-чист въздух. \"Когато са по-заможни, хората са много по-екологомислещи\", каза още екоминистърът и уточни, че за най-старите автомобили увеличението на данъка ще е с 10-15 лева. Димов добави, че индустрията е сред малките замърсители на въздуха. Според данните, които изнесе, индустрията причинява между 3 и 5% от общото замърсяване на въздуха.", "date": "2018.11.22", "title": "Новото данъчно облагане на автомобилите е обръщане на начина на мислене, смята Нено Димов"}
{"url": "https://www.dnevnik.bg/bulgaria/2018/11/22/3350432_obshtinskite_suvetnici_ne_odobriavat_promianata_na/", "text": "Опит на Висшия съдебен съвет да разтовари Софийския районен съд (СРС), като насочи делата от няколко населени места около София към съдебните райони на Елин Пелин, Костинброд, Перник и Самоков, срещна съпротивата на столичните общински съветници, които днес приеха обща декларация срещу предложението за реформа. Причините са, че промяната би лишила гражданите от справедлив процес, като освен това ще са принудени да плащат повече за транспорт. Предложението на ВСС за реформа предвижда съдебните дела на жителите от Кремиковци, Панчарево и Нови Искър към съда в Елин Пелин в районния съд в Костинброд да се насочват Нови Искър и \"Връбница\", а в Перник да се гледат делата от Мало Бучино, Владая и Мърчаево. Инициативата за декларацията е на групата на БСП, но бе приета и от другите съветници, като за целта бе свикано извънредно заседание на комисията по местно самоуправление. Според съветниците промяната ще накърни правата и законовите интереси на гражданите и от \"равен старт\" в съдебните процеси. Освен това те ще бъдат затруднени поради \"увеличаването на необходимото време за разходите им за транспорт\", защото междуградските линии са по-скъпи от столичния градски транспорт.", "date": "2018.11.22", "title": "Общинските съветници не одобряват промяната на съдебната карта на София"}
{"url": "https://www.dnevnik.bg/sport/2018/11/22/3350440_klichko_prizova_za_golemi_promeni_za_da_moje_boksut_da/", "text": "Бившият световен шампион за професионалисти в тежка категория Владимир Кличко смята, че Световната боксова асоциация (WBA) трябва да смени международната федерация (AIBA). Според него това е решението, с което боксът да запази мястото си в олимпийската програма. Наскоро  Международният олимпийски комитет (МОК) заплаши бокса с изключване от летните олимпийски игри . От организацията заявиха, че са \"изключително притеснени\" от начина, по който се управлява един от традиционните спортове в програмата. Кличко каза, че всички в бокса трябва да обединят сили, за да \"защитим мечтите на спортистите, които искат да участват в идните олимпийски игри\". Украинецът призова МОК да приеме WBA като организацията, която да управлява световния бокс.  Предупреждението на МОК дойде преди президентските избори в AIBA, където Гафур Рахимов спечели срещу единствения си съперник Серик Конакбайев. Рахимов беше обявен от министерството на финансите на САЩ за \"един от водещите престъпници на Узбекистан и ключова фигура в търговията с хероин\". Бъдещето на бокса ще е сред ключовите точки в дневния ред на заседанието на изпълнителния борд на МОК в Токио на 30 ноември и 1 декември.", "date": "2018.11.22", "title": "Кличко призова за големи промени, за да може боксът да остане в олимпийската програма"}
