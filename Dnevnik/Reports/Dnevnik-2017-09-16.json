{"url": "http://www.dnevnik.bg/sport/2017/09/16/3043225_grizman_donese_uspeh_na_atletiko_pri_premestvaneto_na/", "text": "\"Атлетико\" (Мадрид) спечели първия мач на новия си стадион  \"Уанда метрополитано\"  след труден успех над гостуващия \"Малага\". Тимът на Диего Симеоне срещна големи проблеми срещу андалусуийците, които се бранеха храбро и показаха много организирана игра. Обичайният заподозрян Антоан Гризман взе нещата в свои ръце и се разписа в 61-ата минута. Френският нападател се завърна след наказание от два мача заради червен картон и показа, че е незаменим за \"Атлетико\". Той влезе в историята като първия футболист, разписал се на \"Уанда метрополитано\". Легендарният  Луис Арагонес , който вече не е между живите, пък е първият голмайстор на стария стадион на \"Атлетико\" - \"Висенте Калдерон\". Диего Симеоне избра да започне с двама по-леки нападатели – Гризман и Анхел Кореа и поне преди почивката това изглеждаше като грешка. \"Дюшекчиите\" се лутаха в предни позиции, като нямаше толкова изгодни положения. Добрата игра на \"Малага\" в отбрана рухна в 61-ата минута, когато именно Кореа и Гризман комбинираха. Аржентинецът се пребори за една топка на страничната линия, влезе на скорост и намери отлично Гризман, който с много плътен, нисък удар не остави шансове на вратаря. До края на двубоя \"Атлетико\" изпусна още няколко добри шанса да вкара гол, а най-опасното положение за \"Малага\" беше на сметката на Ролан, но Ян Облак спаси. Успехът е втори за \"дюшекчиите\" от началото на сезона, като те събраха осем точки. \"Малага\" остава на дъното в  Ла Лига  с четири загуби от четири мача и едва един вкаран гол, срещу 16 допуснати.", "date": "2017.09.16", "title": "Гризман донесе успех на \"Атлетико\" при преместването на \"Уанда метрополитано\""}
{"url": "http://www.dnevnik.bg/sport/2017/09/16/3043069_tialoto_mi_izglejda_groteskno_smiata_kris_frum/", "text": "Шампионът от \"Тур дьо Франс\" и  \"Вуелта Испания\"  Крис Фрум не смее да се погледне в огледалото. Това призна самият той в интервю за \"Таймс\" за специалната рубрика на изданието \"Моето спортно тяло\". Звездата на британското колоездене записва най-успешната година в кариерата си, като постигна дубъл с  Обиколката на Франция  и Обиколката на Испания, който до момента не беше правен в този ред. Докато се готви за световното първенство по колоездене в Берген, Фрум говори за тялото си. \"Съгласен съм, че моите пропорции изглеждат смешно. Слабо тяло от кръста нагоре, тънки ръце и масивни бедра. Чувствам се гротескно всеки път когато се погледна. Това е цената, която трябва да платиш, за да си шампион по колоездене\", призна Фрум, който е на 32 години. Той смята да поработи сериозно върху тялото си веднага когато преустанови активната си кариера: \"Със сигурност ще вляза във фитнеса, за да коригирам моите пропориции. Бицепсите и рамената ми се нуждаят от подобрение\". Фрум  позира гол върху своя велосипед, като фотосесията беше специална за интервюто му. Освен тялото си той показа и част от пресните му белези от падане във \"Вуелта\". Въпреки, че Фрум не харесва своето тяло, колоездачни експерти и учени установиха, че британецът има перфектна физика за колоездач. Той е висок 1.86 метра, но тежи едва 67 килограма, а според някои твърдения в \"Тур дьо Франс\" е бил дори по-слаб. Фрум отслабна с малко над 9 килограма след присъединяването си към отбора на  \"Скай\"  през 2010 г. Изследванията на тялото му показват, че той педалира с мощ от 6.25 вата на килограм, което е много добро постижение. Индексът на усвояването на кислорода VO2max при него е 88.2, близо до абсолютния пик регистриран за човек.", "date": "2017.09.16", "title": "Тялото ми изглежда гротескно, смята Крис Фрум"}
{"url": "http://www.dnevnik.bg/photos/2017/09/16/3042858_fotogaleriia_modeli_ot_ekscentrichnata_sedmica_na/", "text": "Още един сезон на Седмицата на модата на \"Мерцедес Бенц\" в Мадрид (Испания) приключи. Шоуто е известно с провокативния и ексцентричен дизайн всяка година. Тазгодишното дефиле показа едни от най-странните модели досега. От големи, надути бонбони с цветни ръкави до блестящи сърцевидни шапки. Този път модните дизайнери са позволили на въображението си да се развихри - не само с цветове, но и със силуети. Обикновено моделите от модните ревюта не са подходящи за ежедневно облекло и не поставят особен акцент на функционалността. Но тази седмица на модата може би оглавява класация за най-непрактични модели. На снимката: Модел представя част от колекцията \"Пролет-лято 2018\" на Агата Руис де ла Прада по време на седмицата на модата на Мерцедес-Бенц в Мадрид.", "date": "2017.09.16", "title": "Фотогалерия: Модели от ексцентричната седмица на модата в Мадрид"}
{"url": "http://www.dnevnik.bg/sport/2017/09/16/3043099_prezidentut_na_juventus_e_zaplashen_s_izhvurliane_ot/", "text": "Прокуратурата в Италия поиска сериозни наказания за разследването, което се води срещу  \"Ювентус\" . Шампионът в Серия А е свързван с нерагламентирани контакти с организираната престъпност. Става въпрос за фенове на клуба, които са с криминално минало, а някои дори са и следствени в момента. От цялата ситуация най-сериозно заплашен е президентът на \"бианконерите\"  Андреа Аниели . Той е сред тримата висши ръководители на клуба, които са разследвани от прокуратурата. Според обвиненията те са двавали абонаментни карти и билети за \"Ювентус стейдиъм\" на крайни хулигани. Шефовете на клуба са били заплашвани, че в противен случай срещи ще бъдат прекъсвани, а \"Ювентус\" ще търпи сериозни санкции. Прокуратурата държи Аниели да бъде изваден от футбола за 2.5 години, а освен това да заплати глоба от 50 хиляди евро. Отделно клуба ще бъде наказан с 300 хиляди евро и два мача без публика. След две седмици обаче ще има официално решение. \"Ще се борим за пълно оправдаване. Важното е извадим нашите аргументи срещу прокурора. Не мога да правя прогнози какво ще реши съда\", каза адвокатът на Аниели Франко Копи. Самият Аниели отрече да е замесен, но обеща да съдейства на разследващите, за да се изясни истината. Наследникът на династията Аниели, който е на 41 години е сочен за една от най-влиятелните личности в Италия. Андреа освен, че ръководи клуба е член на борда на директорите на \"Фиат\" и \"Ексор\".", "date": "2017.09.16", "title": "Президентът на \"Ювентус\" е заплашен с изхвърляне от футбола за 2.5 години"}
{"url": "http://www.dnevnik.bg/sport/2017/09/16/3043104_i_naznachenieto_na_roi_hodjsun_ne_spria_propadaneto_na/", "text": "\"Кристъл палас\" записа пета поредна загуба от началото на сезона във Висшата лига, след като отстъпи с 0:1 на \"Саутхемптън\" на своя \"Селхъртс парк\". \"Орлите\" са първия отбор в историята на английския елит, който започва с пет загуби и нито един отбелязан гол. Назначението на новия мениджър  Рой Ходжсън  не донесе желания мигновен ефект, въпреки че се видя желание и агресия в предни позиции. \"Палас\" започна ужасно двубоя и още в 6-ата минута капитанът на \"светците\" Стивън Дейвис се разписа. Халфът се ориентира най-добре след лошо избита топка от вратаря Уейн Хенеси след шут на Душан Тадич и от няколко метра вкара. Северноирландецът се разписа във Висшата лига след 489 дни пауза. По ирония на съдбата последният гол на Дейвис отново беше срещу \"Кристъл палас\" - на 15 май 2016 г. Последваха много силни минути за домакините, но до почивката с пропуски се отчетоха Джейсън Пънчън и Кристиан Бентеке. Втората част започна с нов натиск на \"орлите\", но с отлични намеси се отличи вратарят Фрейзър Форстър, който направи блестящо спасяване срещу Пънчън. До края на мача \"светците\" се затвориха, като нямаха почти никакви шансове да организират атаки. \"Кристъл палас\" имаше тотално надмощие, но само три от 14-те удара се оказаха точни. Серията на \"орлите\" без победа вече продължава шест мача. При трима различни мениджъри – Сам Алърдайс,  Франк де Бур  и Ходжсън, тимът загуби шест пъти поред и остава на последно място.", "date": "2017.09.16", "title": "И назначението на Рой Ходжсън не спря пропадането на \"Кристъл палас\""}
{"url": "http://www.dnevnik.bg/sviat/2017/09/16/3043105_magistrala_mejdu_sofiia_i_belgrad_veche_e_realnost/", "text": "Днес в Сърбия беше пусната за движение магистралната отсечка от град Пирот до българската граница, дълга 30.5 километра, съобщи БНР. Сръбският президент Александър Вучич съобщи, че до края на тази година ще бъде построена почти цялата част от източната посока на Коридор номер 10. \"Вече е изградена главната връзка на изток, като по този начин пътят вече стига и до ЕС, каза той. От българска страна за модернизация на участъка между Калотина и Драгоман наскоро  беше обявена обществена поръчка . Вучич заяви, че е изключително доволен от направеното. \"Усмивката ми днес е дълга 30.5 километра\", каза той. Президентът допълни, че очаква скоро и договор за автомагистралата Ниш - Плочник, част от трасето Ниш - Прищина, с която Сърбия ще се свърже както със сърбите в Косово, така и с албанците в Албания, а Ниш по думите му ще стане кръстопът на всички пътища. Президентът подчерта, че резултатите на политиците се измерват между другото и с километрите построени автомагистрали, железопътни линии и със стандарта на живот и изрази увереност, че след някоя година гражданите ще дадат оценка на работата на управляващите. Той напомни, че от десетилетия се говори за магистрала, която ще свърже София с Белград и Истанбул и тази приказка сега е реалност. Вучич посочи, че магистралата ще може да послужи и като резервна самолетна писта и добави, че хората, които строиха пътя, са свършили огромна работа и са променили конфигурацията и пейзажа в тази част на Сърбия. С магистралата се създава \"кръвоносна система\", която ще храни всяка част от страната и която свързва частите на Сърбия така, че никой вече няма са е изолиран от света, каза той. \"Даваме на страната това, което й е най-необходимо за напредък и развитие. Всичко, което хората тук създават, от килими и автомобилни гуми, сега е с 30 километра по-близо до останалите части на Сърбия и Европа\", подчерта Вучич. Тази магистрала е важна за бъдещето и икономиката и е доказателство, че можем да свършим толкова важна работа, каза той. \"Това е платено от Сърбия, от нейните граждани. Можем да получим изгодни кредити, но това платихме ние и всеки гражданин трябва да бъде горд\", каза още той. Вучич посочи отличното качество на откритата магистрала и на нейната инфраструктура и каза, че \"всеки, който пътува по нея, ще има усещането, че пътува по европейски автомагистрали, а тунелите по нея са по-хубави от швейцарските\".", "date": "2017.09.16", "title": "Магистрала между София и Белград вече е реалност, каза президентът на Сърбия"}
{"url": "http://www.dnevnik.bg/biznes/2017/09/16/3043077_raiuneur_otmenia_mejdu_40_i_50_poleta_dnevno_do_kraia/", "text": "Най-големият нискобюджетен превозвач в Европа \"Райънер\" (Ryanair) съобщи, че ще отменя между 40 и 50 полета дневно през следващите шест седмици до края на октомври, за да \"подобри точността си\", съобщи БТА, като цитира \"Франс прес\". Ирландската авиокомпания посочи, че \"нивото на точността й е спаднало с около 80 процента\" през първите две седмици на септември заради стачки, неблагоприятни метеорологични условия и задължителните отпуски на пилотите и екипажите. Райънеър е изпратила вчера имейли до първите засегнати пътници, които имат право да избират между връщане на парите или отстъпка в цената на билета при смяна на полета.  Ако авиокомпанията отменя по 40 полета дневно в следващите 6 седмици при 90 процента запълнени места, близо 285 хиляди пътувания ще бъдат засегнати, изчислява \"Ройтерс\". Преди седмица \"Райънер\" съобщи, че от 1 ноември  ограничава ръчния багаж .", "date": "2017.09.16", "title": "Райънеър отменя между 40 и 50 полета дневно до края на октомври"}
{"url": "http://www.dnevnik.bg/sviat/2017/09/16/3043106_iran_obiavi_che_e_suzdal_svruhmoshtna_neiadrena_bomba/", "text": "Иран създаде свръхмощна неядрена бомба с тегло близо 10 тона. Това съобщи днес иранската телевизия \"Прес ТВ\", позовавайки се на командващия Въздушнокосмическите сили на Корпуса на гвардейците на ислямската революция, генерал Амир Али Хаджизаде, предаде ТАСС, информира БТА. \"По поръчение на Въздушнокосмическите сили организацията на отбранителната промишленост създаде бомба с тегло около десет тона. Тези бомби вече са на въоръжение. Те могат да се хвърлят от самолети \"Ил\" и са способни да причинят огромни разрушения,\" твърди генералът. Той определя снаряда като \"баща на всички бомби\", по аналогия с американската \"майка на всички бомби\" - 9,5 тонния снаряд Джи Би Ю-43 /GBU-43/, с който през април американската армия нанесе удар по подземен комплекс в афганистанската провинция Нангархар, използван от \"Ислямска държава\". Иранската бомба, както твърди Хаджизаде, тежи 9,8 тона", "date": "2017.09.16", "title": "Иран обяви, че е създал свръхмощна неядрена бомба"}
{"url": "http://www.dnevnik.bg/sviat/2017/09/16/3043108_suvetut_za_sigurnost_na_oon_se_subira_v_chetvurtuk/", "text": "В четвъртък външните министри на страните членки на Съвета за сигурност на ООН ще се съберат, за да обсъдят разпространението на оръжията за масово унищожение и най-вече заплахата от страна на Северна Корея. Това съобщиха днес дипломати в ООН, цитирани от агенция \"Франс прес\", информира БТА. Съединените щати са инициаторите на спешната среща, която ще се състои по време на 72-ата редовна сесия на Общото събрание на ООН. Напрежението между САЩ, Япония, Южна Корея и КНДР отново ескалира, след като в ранните петъчни часове Северна Корея изстреля ракета от покрайнините на столицата Пхенян, като тя е прелетяла над Япония и е паднала в Тихия океан на около 2000 км. от Хокайдо. Японците в северната част на страната бяха предупредени да се скрият и да стоят далеч от прозорците. Това се случва по-малко от две седмици след  ядрена експлозия , която се възприема като първата на севернокорейска водородна бомба.", "date": "2017.09.16", "title": "Съветът за сигурност на ООН се събира в четвъртък заради заплахата от Северна Корея"}
{"url": "http://www.dnevnik.bg/sport/2017/09/16/3043114_fetel_prebori_pilotite_na_red_bul_i_shte_startira/", "text": "Себастиан Фетел спечели 49-и полпозишън в кариерата си и ще стартира от първа позиция в утрешното състезание за Гран при на Сингапур. Четирикратният световен шампион се представи страхотно в квалификацията на уличното трасе Марина Бей и пребори двамата пилоти на  \"Ред Бул\"  Макс Верстапен и Даниел Рикардо, които диктуваха темпото през целия уикенд. Големият съперник на германеца за титлата Люис Хамилтън ще стартира от пета позиция зад втория пилот на \"Ферари\" Кими Райконен. \"Крещях с цяло гърло, силно колкото феновете около пистата. Колата беше невероятна и съм много щастлив, че го направихме. Още съм изпълнен с много адреналин и мисля, че трябва да се успокоя малко. Просто това е едно страхотно трасе, на което колата ти оживява. Усещаш, че можеш да направиш всичко, което ти се иска\", каза Фетел след края на квалификацията. Той предупреди, че състезанието ще бъде още по-тежко, заради натоварванията, които се очакват. На страната на германеца е статистиката. В седем от досегашните девет надпревари пилотът, който стартира от полпозишън успя да спечели и състезанието. Фетел, който е четирикратен победител в Сингапур, ще стартира за 4-ти път от първа позиция. Той е и единствения пилот, който успя да спечели в една година двете типични улични надпревари – Монако и Сингапур, това се случи през 2011 г. През този сезон германецът отново спечели в Княжеството, така че може да запише втори подобен дубъл. В първата част от квалификацията \"Ферари\" не показаха скоростта си от третата свободна тренировка. За сметка на това пилотите на \"Ред Бул\" отново бяха много силни и дадоха двете най-добри времена. Лидерите не бяха притеснени и се прибраха рано в бокса, с времена гарантиращи им продължаване напред. В заключителните секунди обаче стана много интересно, като условията на трасето се подобриха драстично. Това пзоволи на Фернандо Алонсо и Щофел Вандорн да дадат трето и пето време. Сред челниците бяха и двамата пилоти на \"Торо Росо\" Карлос Сайнц и Даниил Квят. Изненадващо в първата част отпаднаха Ланс Строл и Фелипе Маса с \"Уилямс, пилотите на \"Заубер\" Маркус Ериксон и Паскал Верлайн, както и Кевин Магнусен с \"Хаас\". Във втория сегмент топ отборите значително подобриха представянето си и времената паднаха драстично. \"Ферари\" се доближиха значително до своите съперници от \"Ред Бул\". Размествания сред водещите пилоти не настъпиха, като в Топ 10 се наредиха Верстапен, Рикардо, Фетел, Райконен, Ботас и Хамилтън. От  \"Макларън\"  също затвърдиха прогреса си, вкарвайки и двете коли в последната трета част, а останалите двама бяха Сайнц и Нико Хюлкенберг. Изненадващо сред най-добрите 10 не попаднаха двете коли на  \"Форс Индия\" . Серхио Перес и Естебан Окон, които се представят много стабилно през сезона не можаха да покажат скорост на уличното трасе и ще стартират в средата на колоната утре. Заключителните 12 минути започнаха с няколко невероятно бързи обиколки. Райконен зададе ранното темпо, но веднага след това времето му беше подобрено последователно от Рикардо и Верстапен, но последната дума беше на Фетел с 1:39.669. Пилотите на \"Мерцедес\" бяха едва пети и шести, но съответно на половин секунда и 1.1 секунда изоставане. При вторите минавания с нови гуми от типа ултрасофт, единствено Фетел успя да подобри своя резултат. Той беше по-бърз с близо две десети и записа 1:39.491. Верстапен не успя да издържи на напрежението и даде по-слаб резултат дори от първото си излизане. Холандецът не успя да запише първи полпозишън в кариерата си и изравни най-доброто си постижение в квалификация – второ място. \"Бяхме много близо до Себастиан, но не успяхме да спечелим. Ще видим как ще бъде утре, в състезанието ще е трудно да направим изпреварвания, но оставам оптимист\", каза Верстапен. На втора редица се наредиха Рикардо и Райконен. Финландецът се движеше отлично в първите два сектора, но допусна грешка в края и след контакт с бетонната стена загуби време.", "date": "2017.09.16", "title": "Фетел пребори пилотите на \"Ред Бул\" и ще стартира първи в Сингапур"}
{"url": "http://www.dnevnik.bg/photos/2017/09/16/3043074_fotogaleriia_oktoberfest_zapochna_v_dujda/", "text": "Прочутият празник на бирата Октоберфест започна днес в Мюнхен за 184-ти път, съобщи БТА. По традиция точно на обед кметът на баварската столица Дитер Райтер заби канелката на първото буре със специален чук и думите \"О'цапфт ис\" (от немски - приблизително \"отворено е\"), давайки начало на празненствата.  Премиерът на Бавария Хорст Зеехофер традиционно получи първата халба бира.", "date": "2017.09.16", "title": "Фотогалерия: Октоберфест започна в дъжда"}
{"url": "http://www.dnevnik.bg/biznes/2017/09/16/3043115_evropeiskite_finansovi_ministri_podkrepiat_ideiata_da/", "text": "Инициативата на четири европейски страни да потърсят бързо решение за данъчното облагане на интернет гигантите бе приветствано днес на неофициалната среща на министрите на финансите на ЕС в Талин. Това съобщи естонският финансов министър Томас Тонисте, цитиран от ДПА, съобщава БТА. Става дума за многонационални интернет компании като \"Гугъл\" (Google) и \"Амазон\" (Amazon), се разбира от документ, разпространен от \"Ройтерс\" преди двудневната среща. Онлайн гигантите са изправени пред нарастващ натиск в Европа заради плащаните от тях ниски данъци. Страните често се затрудняват да увеличат налозите поради съществуващите регламенти. Сегашната законова рамка облагодетелства цифровите компании спрямо останалите и лишава държавите от ценни постъпления, се казва в документ на естонското председателство на ЕС, подготвен за неформалната среща на финансовите министри в Талин за 15-16 септември. Мнозинството от 28-те страни членки са подкрепили идеята да се потърси краткосрочно решение, както бе предложено от Франция, Германия, Испания и Италия, посочи Тонисте, чиято страна е ротационен председател на ЕС. Всички членки на общността са изразили интерес да се пристъпи към единна позиция по въпроса. Предложението предвижда данъчната основа да бъде променена от печалба към оборот за дигиталните компании, които често работят в целия свят и минават през \"вратичките\" в данъчната система. Според настоящите международни данъчни правила правото на данъчно облагане възниква от факта, че компанията има физическо присъствие в някоя страна. Повечето дигитални компании обаче имат слабо или никакво присъствие в повечето страни, в които работят, което им позволява до голяма степен да не бъдат облагани с данъци. Държавите, подкрепящи инициативата, призоваха Европейската комисия да проучи приложимото европейско законодателство и да предложи ефикасни решения. Френският министър на финансите Брюно Льо Мер съобщи вчера, че Австрия, България, Гърция и Латвия са се присъединили към предложението.", "date": "2017.09.16", "title": "Европейските финансови министри подкрепят идеята да се увеличат данъците на интернет гиганти"}
{"url": "http://www.dnevnik.bg/detski_dnevnik/2017/09/16/3043079_zadacha_s_prebroiavane_na_migranti_predizvika_polemika/", "text": "Задача във френски учебник по математика, с условие да се определи \"колко мигранти са пристигнали на един остров за осем седмици\", привлече голямо внимание в социалните мрежи, съобщи агенция \"Франс прес\". \"Бягащи от война мигранти пристигат на остров в Средиземно море. Първата седмица пристигат 100. След това всяка седмица броят на новопристигналите нараства с 10 процента. С колко се умножава бройката, когато нараства с 10 процента?\", гласи условието на задачата за последна година в гимназията. Накрая учениците трябва да определят броя на мигрантите, които ще пристигнат на острова за осем седмици. Задачата е публикувана в учебник на издателство \"Натан\" и е илюстрирана със снимка на мигранти на надуваема лодка. Спорът покрай нея се разгорещи в социалните мрежи вчера, а издателството потвърди, че задачата е автентична. Реакциите в Туитър са многобройни. \"Да се използват мигрантите в условия на задачи в учебник е възмутително\", пише в пост, посветен на темата. Друг гласи: \"Как е възможно издателството да допусне такова нещо?\" \"Натан\" реагира часове по-късно с комюнике, в което се извинява и поема ангажимент в следващи издания да не се включват подобни текстове, добавя АФП.", "date": "2017.09.16", "title": "Задача с преброяване на мигранти предизвика полемика във Франция"}
{"url": "http://www.dnevnik.bg/sport/2017/09/16/3043133_shefovete_reshiha_misidjan_da_ne_putuva_za_istanbul/", "text": "Върджил Мисиджан е бил изваден от групата на \"Лудогорец\" за двубоя с \"Истанбул Башакшехир\" в Лига Европа от шефовете на отбора. Това разкри треньорът на разградчани Димитър Димитров. Както   Мисиджан не пътува за Истанбул, защото за момента  отказва да подпише нов договор  с шампионите. Холандецът има контракт до юни 2018 г., а през лятото \"Лудогорец\"  отхвърли оферта от \"Динамо\" (Москва) . В Истанбул Херо коментира лаконично, че има спортно-технически причини, заради които играчът не е с тима. След двубоя обаче заяви, че Мисиджан е липсвал на разградчани  при равенството 0:0 . \"Харесвам много Мисиджан, но решението той да не пътува за Истанбул е на шефовете\", коментира Димитров пред KotaSport.com. Ден след двубоя на стадион \"Фатих Терим\" изпълнителният директор Ангел Петричев обясни, че проблеми с футболиста няма и прехвърли топката към треньора, цитирайки спортно-техническите причини. Междувременно Димитров обясни, че \"Лудогорец\" вече работи по зимната си селекция: \"Имаме набелязани футболисти, които следим отдавна. С някои от тях се разминахме в края на август, но имам уверението на собствениците, че през зимата \"Лудогорец\" ще бъде подсилен на няколко важни за нас позиции\". Шампионите приемат \"Ботев\" (Пловдив) в понеделник от 20 ч. в мач от деветия кръг на Първа лига.", "date": "2017.09.16", "title": "Шефовете решиха Мисиджан да не пътува за Истанбул, каза Димитър Димитров"}
{"url": "http://www.dnevnik.bg/sviat/2017/09/16/3043134_venecuela_shte_obiaviava_cenata_na_petrola_si_v_juani/", "text": "Венецуела се отказва да публикува цената на петрола си в щатски долари и започна да използва за целта юани. Това обяви президентът Николас Мадуро, цитиран от ТАСС, съобщава БТА. \"Вече продаваме петрол и цялата си продукция, използвайки валутна кошница, и вече определяме цената на петрола в юани,\" каза държавният глава. По думите му страната е била принудена да прибегне до това решение, след като преди три седмици президентът на САЩ Доналд Тръмп въведе \"незаконни, необосновани и провокативни санкции\" срещу Венецуела. По данни на венецуелското министерство на петролната промишленост към края на седмицата котировките на венецуелския петрол са закрили търговията на ниво 306,26 юана (46,76 долара за барел). Миналата седмица Мадуро обяви, че Венецуела се кани да използва юани, евро, йени, рупии и други валути при международни плащания, за да \"се освободи от долара\". През август Тръмп подписа указ за въвеждане на финансови санкции срещу Венецуела. На американските компании са забранени сделки с нови облигации и ценни книжа, емитирани от правителството и държавната петролна компания на Венецуела, със срок на погасяване съответно, над 30 дни и над 90 дни, припомня ТАСС", "date": "2017.09.16", "title": "Венецуела ще обявява цената на петрола си в юани, а не в долари"}
{"url": "http://www.dnevnik.bg/biznes/2017/09/16/3043076_bulgari_gurci_i_rumunci_poseshtavat_nai-riadko/", "text": "Само 14.6 на сто от българите на възраст поне 16 години са посещавали някакво културно пространство поне веднъж годишно спрямо средно 43.4 на сто на ниво Европейски съюз, показват данни на \"Евростат\", съобщи БТА.  В държави като Швеция, Дания, Холандия и Финландия над две трети от хората над 16 години са посещавали исторически паметник, музей, художествена галерия или археологическо находище поне веднъж в годината. В България, Гърция и Румъния по-малко от една четвърт от населението е посетило някакво културно пространство поне веднъж в годината, а именно 18..3 на сто от населението на Румъния, 16.9 на сто от населението на Гърция и 14.6 на сто от населението на България.  Оповестените данни на Евростат са за 2015 година. ", "date": "2017.09.16", "title": "Българи, гърци и румънци посещават най-рядко културни пространства в сравнение с другите в ЕС"}
{"url": "http://www.dnevnik.bg/sport/2017/09/16/3042799_srubskite_basketbolisti_podchiniha_rusiia_i_shte/", "text": "Баскетболистите на Сърбия се класираха за пети път на финал на европейско първенство. Те постигнаха успеха след победа с 87:79 срещу Русия. В спора за титлата отборът, воден от Александър Джорджевич, ще срещне Словения. Сърбите ще опитат да стъпят за четвърти път на европейския връх, където не са се качвали от 2001 г. Руснаците ще играят с Испания в мача за бронзовите медали. Сърбите започнаха добре и поведоха с 5:0. Руснаците отговориха с обрат за 6:5 и това беше единственият момент в мача, в който бяха напред в резултата. От този момент постепенно сръбският отбор беше във водещата роля. Баскетболистите на Джорджевич поведоха с 16 точки в средата на втората четвърт и дълго държаха съперника на разстояние. С много усилия \"сборная\" съумя да върне интригата и в четвъртата част намали изоставането си само на две точки при 73:75. Това послужи като сигнална лампа за сърбите, които изиграха с класа последните минути, за да спечелят. Богдан Богданович вкара важна тройка 1.44 мин преди края, за да направи преднината на отбора си седем точки. Той завърши с 24 точки, а Бобан Марянович отбеляза 18. Алексей Швед приключи с 33 за Русия. Финалът и мачът за третото място са в неделя.", "date": "2017.09.16", "title": "Сръбските баскетболисти подчиниха Русия и ще играят на финала на европейското"}
{"url": "http://www.dnevnik.bg/razvlechenie/2017/09/16/3042614_sting_izliza_na_scenata_na_arena_armeec_tazi_vecher/", "text": "Стинг ще се срещне с българската си публика за четвърти път тази вечер. Световноизвестният британец минава през столичната зала \"Арена Армеец\" с турнето си 57th & 9th, по името на последния си албум, издаден след над десетилетие мълчание. Билети за шоуто все още могат да бъдат закупени в системите на Evenitm и Ticketpro. Концертът Гордън Матю Съмнър, както е истинското име на музиканта, ще започне около 21 ч. Преди това на сцената ще излезе синът му Джо, който има своя музикална кариера като акустичен китарист и басист на рокгрупата Fiction Plane. Входовете на залата ще бъдат отворени от 18:30 ч. Булевард \"Асен Йорданов\" няма да бъде затворен, информират организаторите от \"София Мюзик Ентърпрайзис\".  Заедно с песните от новия си албум Стинг ще изпълни и някои от най-големите си хитове. Композитор, певец, текстописец, актьор и активист, той е продал над 100 милиона албума с групата си The Police и като солов изпълнител. Стинг има десетки награди от ранга на \"Грами\", \"Бритс\", както четири номинации за \"Оскар\" за филмова песен.", "date": "2017.09.16", "title": "Стинг излиза на сцената на \"Арена Армеец\" тази вечер"}
{"url": "http://www.dnevnik.bg/bulgaria/2017/09/16/3042379_predsedatel_na_vurhoven_sud_ili_umel_turgovec_na_imoti/", "text": "Въпросите около избора на Георги Чолаков за председател на Върховния административен съд (ВАС) се увеличават. Това показва и  публикация в новия брой на \"Капитал\" .", "date": "2017.09.16", "title": "Председател на Върховен съд или умел търговец на имоти"}
{"url": "http://www.dnevnik.bg/photos/2017/09/16/3040091_fotogaleriia_miki_rurk_na_65_g/", "text": "Американският актьор Мики Рурк, известен с филмите \"Ангелско сърце\", \"Девет седмици и половина\", \"Муха на бара\" и \"Кечистът\" навършва 5 г. днес. Един от секссимволите на киното през 80-те и 90-те години, около Рурк винаги имаше скандал, страст и драма.", "date": "2017.09.16", "title": "Фотогалерия: Мики Рурк на 65 г."}
{"url": "http://www.dnevnik.bg/analizi/2017/09/16/3042591_germanskite_krainolevi_ne_uspiavat_da_se_prevurnat_v/", "text": "Със стилните си дрехи и спретнато хваната на кок коса Сара Вагенкнехт е сравнително чаровна фигура на иначе доста сивата германска политическа сцена. Националните избори този месец заварват 48-годишната лидерка на крайнолявата партия \"Левите\", която изникна от комунистическата партия в бившата Източна Германия, в уникалната позиция на най-непопулярния партиен лидер в страната. Въпреки че проучване от сряда показа, че \"Левите\" са трета политическа сила в Германия преди изборите на 24 септември, Вагенкнехт постоянно е на дъното в рейтингите на одобрение. Според базирания в Берлин социологически институт \"Форза\" крайнолявата партия е подкрепяна от 10 процента от избирателите - след десноцентристкия Християндемократически съюз (ХДС) на канцлера Ангела Меркел и неговия по-малък партньор в управляващата коалиция - левоцентристката Германската социалдемократическа партия (ГСДП). \"Левите\" обаче продължава да направи пробив извън изтока и да се превърне в национална политическа сила. \"Левите\" има сериозни проблеми в Западна Германия\", заяви директорът на \"Форза\" Манфред Гюлнер. \"На запад тя е смятана за източногерманска партия.\" В добавка към искането за закриване на военния съюз НАТО, партийната платформа на \"Левите\" има силен пацифистки акцент. Тя освен това призовава за 75-процентов данък върху най-високите доходи. Ключов член на Комунистическа платформа, твърдолинейна малцинствена фракция в партията, Вагенкнехт някога се прочу със своя коментар, че Берлинската стена, разделяла Германия в продължение на повече от 40 години, е била \"необходимо зло\". Тя освен това критикува остро неолиберализма и призовава най-голямата икономика в Европа да се откаже от капитализма. Икономистка, родена в източния град Йена от баща иранец и майка германка, Вагенкнехт е силен публичен оратор и редовен гост в токшоута по германската телевизия. За разлика от ГСДП, която не може да отлепи от 23-те процента в проучванията на \"Форза\", като призовава за повече социална солидарност: Тя желае да увеличи пенсиите, да защити наемателите и да премахне временните трудови договори. \"Разбира се, по принцип не искаме да бъдем в опозиция, точно обратното\", каза Вагенкнехт пред ДПА. \"Ние обаче сме против политиките на другите партии\", отбеляза тя, твърдейки, че те са разрушили социалната държава през последните 20 години.  Твърдо антиевропейски настроена, Вагенкнехт се опита неотдавна да яхне популистката антиимигрантска кауза в опит да привлече избиратели на крайнодясната партия \"Алтернатива за Германия\". В един момент тя нападна Меркел заради либералната ѝ позиция за бежанците, като каза, че терористичната атака в Берлин през декември, при която бяха убити 12 души, е била резултат от \"безконтролното отваряне на границите\" от канцлера. Роденият в Тунис атентатор Анис Амри, чиято молба за убежище била отхвърлена, живял в Европа и Германия дълго преди решението на Меркел да отвори границите на Германия преди две години, за да предотврати хуманитарна катастрофа в Унгария. Възгледите на Вагенкнехт за бежанците предизвикаха яростни дебати в нейната партия, чиято кулминация бе хвърлянето на торта в лицето й от един от нейните критици на конференция на \"Левите\" миналата година. Проучване на общественото мнение, огласено миналата седмица от обществената телевизия Цет Де Еф, показа, че Меркел остава най-популярният политически лидер в Германия, а Вагенкнехт отново е на дъното. Лидерката на \"Левите\" че може да стане министър след изборите през септември в нова коалиция начело с възраждащите се под ръководството на Мартин Шулц социалдемократи. Номинирането от ГСДП през януари на Шулц за съперник на Меркел за канцлерския пост изпрати рейтинга на неговата партия рязко нагоре, подхранвайки оптимизъм в левоцентристката формация, че е на път да сложи край на 12-годишното управление на Меркел. Мечтата на Шулц да оглави първата в историята на Германия коалиция между социалдемократите, \"Левите\" и Зелените обаче бързо угасна на фона на признаците, че тя няма да бъде подкрепена от хората в бившата Западна Германия. Гласоподавателите в западната провинция Саар на практика сложиха край на всички приказки за такава коалиция на регионалните избори през март. Малко по-късно заплахата, която Шулц изглежда представляваше за Меркел, като че ли изчезна, като неговият рейтинг започна да потъва. /БТА", "date": "2017.09.16", "title": "Германските крайнолeви не успяват да се превърнат в национална сила"}
{"url": "http://www.dnevnik.bg/sviat/2017/09/16/3042425_posledstviiata_ot_irma_za_purvi_put_ot_300_godini/", "text": "Преди около седмица един от най-силните урагани в последните десетилетия - \"Ирма\", премина през Карибския басейн, като нанесе сериозни щети на няколко острова. Сред най-пострадалите е малката страна Антигуа и Барбуда, като  остров Барбуда вече е изцяло непригоден за живот . Така за първи път от 300 години насам на малкото парче земя не живеят никакви хора. Населението на Барбуда е 1800 души, като всички те бяха евакуирани в Антигуа. 95% от всички сгради на острова са пострадали след преминаването на урагана, като по-голяма част от тях са вече напълно неизползваеми. Нещо напълно разбираемо, след като  \"Ирма\" премина през Барбуда със скорост на ветровете от около 260 км/ч.  \"Няма жив човек, който да е останал на острова. Цивилизацията, която живее от 300 години на Барбуда, вече я няма\", заяви пред USA Today посланикът на САЩ в Антигуа и Барбуда Роналд Сандърс. Към момента щетите на острова, който е с големината на Лихтенщайн, се оценяват на поне 200 млн. долара, но се очаква да нараснат още повече. По данни на Сандърс Барбуда генерира годишни приходи от около 1 млрд. долара, но според него те няма да стигнат за възстановяването на острова. Той призова колкото се може повече държави да помогнат за възстановяване на живота на Барбуда. В момента жителите на острова са настанени в правителствените сгради и болниците в Антингуа. Не се знае до кога ще останат там, но имайки предвид степента на разрушения на острова се очаква те да се завърнат", "date": "2017.09.16", "title": "Последствията от \"Ирма\": За първи път от 300 години насам остров Барбуда остана обезлюден"}
{"url": "http://www.dnevnik.bg/detski_dnevnik/2017/09/16/3029852_otkus_ot_otsustvashti_bashti_izgubeni_sinove_na_gi/", "text": "Явявайки се пред парламентарна комисия по въпросите на психичното здраве, Хъбърт Уолът – лекар и професор в Университета на Квебек в Шикотими – изрази загрижеността си, че никое правителство досега не е формирало Комисия по положението на мъжете. С подкрепата на статистическите доказателства той се зае да илюстрира несигурното общо здравословно състояние на мъжете: По време на детството и юношеството си мъжете е по-вероятно [от жените] да страдат от забавено психично развитие, ограничен обем на вниманието поради \"хиперактивност\", поведенчески проблеми, \"свръхтревожност\", шизоидни трудности, преходни или хронични спазми, заекване, функционална енуреза и енкопрезия [непреднамерено уриниране и изхвърляне на изпражнения], сомнамбулизъм и кошмари, аутизъм1, както и упорити и специфични проблеми на развитието, като дислексия 2. Като възрастни мъжете съставляват значителен процент от тези, които страдат от разстройства на личността, свързани с параноята и компулсивното3 или антисоциалното поведение (както свидетелства големият им брой в затворите). Те освен това далеч надвишават броя на жените по честотата на транссексуализма4 и сексуалните перверзии. Д-р Уолът отбелязва, че четири пъти повече мъже страдат от алкохолизъм и наркомании; три пъти повече мъже се самоубиват и се ангажират във високорискови поведения в сравнение с жените. Мъжете са по-предразположени от жените към шизофрения. Д-р Уолът заключава, че честото отсъствие на баща или на мъжествени модели за малките момчета, \"изглежда, обяснява определени поведенчески трудности, свързани с утвърждаването на половата идентичност от страна на мъжете\". Накратко, това означава, че въпреки привидната им независима природа голям брой мъже търсят бащите си и много от тях наистина имат нужда от помощ. Аз също знам колко голяма е тази потребност и с какво нетърпение те искат да се съберат заедно и да дискутират. През пролетта на 1987 г., след като изнесох лекция на тема: \"Страхът от интимност и изтласканата агресивност у мъжете\", реших да организирам еднодневен семинар за група от мъже. В събота сутринта 21 мъже ме чакаха във фоайето на Юнговия център в Монреал. Там имаше бащи, женени и разведени, ергени, хомосексуалисти, един \"пънк\", готвач, декоратор, счетоводител, художници, работници в социалните грижи, терапевти, държавни служители и учители на възраст от 20 до 50 години. Това се оказа изумително преживяване – ден, изпълнен с крайно учудващи изповеди и разкрития. Когато краят наближи, всички участници решиха да продължат редовно да се срещат и да работят заедно. На първия ми въпрос: \"Чувствате ли се мъж?\", нито един не отговори утвърдително –дори най-възрастните, женени от 20 години, или тези, които имаха деца. Бързо стана видно, че нашето чувство за идентичност не съответства задължително на житейските ни преживявания, а е по-скоро свързано с вътрешното ни чувство за здрава основа или нейната липса. Именно липсата на основа в живота на мъжете днес е това, за което искам да говоря в тази книга. Искам да пиша за чувството на нещастие, което тези мъже изразиха в груповите сесии, и за проблемите, споделени от други, когато бяха сами с мен в моя кабинет. Искам да засегна и нещата, които започнахме да \"разравяме\" и да изследваме заедно, и особено крехкостта на мъжката идентичност. Тя може би се отразява във факта, че в най-типичния случай мъжете днес решават да имат първото си дете на 35- или 40-годишна възраст, което е доста по-късен период в живота, отколкото този, в който техните предшественици са поставяли началото на своите семейства. Може ли това времево забавяне да е мярка за броя години, от които мъжете днес се нуждаят, за да консолидират собствената си идентичност? Според мен е така, макар че много други фактори също оказват влияние върху тези деца от следвоенния бум на бебета: по-голямата степен на индивидуализъм, по-големия физически комфорт, увеличаването на стреса, невероятното разпространение на технологичните нововъведения и, разбира се, ужасното чувство за несигурност по отношение бъдещето на нашата планета. Интересно е обаче да се погледне на тези въпроси най-вече от психологическа гледна точка и точно това смятам да направя. \"Суровината\" за тази книга идва от клинични наблюдения в практиката ми на аналитик. Всички случаи са били \"дегизирани\", освен в същностните си детайли, а материалът е използван само със съгласието на засегнатите. Освен това трябва да се има предвид, че моите примери и интерпретации се занимават само с един аспект на даден човек, така че присъства само един фрагмент на личността на човека. Следователно би било грешка въпросните случаи да се драматизират, като или се свръхопростяват, или се правят преувеличени обобщения на базата на материал, който по необходимост е непълен. В няколко случая съм създал измислени герои, като съм комбинирал преживяванията си с няколко различни лица. Дискусията ми се основава и на символните образи от сънищата и безсъзнателното, които винаги обогатяват наблюденията ни с разнообразие и \"пищност\". Те имат голямото предимство да осигуряват по-малко абстрактна основа за изследването на всяка конкретна тема и адресират пряко света на емоциите. Както казва Юнг, нищо не е по-малко научно от анализа на сънищата, но тяхната релевантност впечатлява ума и ни настройва да мислим за непознатото, което лежи във всеки един от нас. В крайна сметка нали именно чрез интензивната представа за дадено нещо, чрез усилията ни да \"напаснем\" образа към емоцията и чрез позволяването на най-съкровените ни фантазии да изплуват на повърхността най-ефективно можем да разберем природата на психичните явления. Не е ли това начинът, по който обективираме тези феномени, за да водим диалог с тях? Митовете играят същата роля като тези образи: те поставят съвременните ни преживявания в перспектива, като разкриват начините, по които преживяванията ни са извечно човешки. Тази книга е синтез на всичко, което съм чел, видял, чул и почувствал по отношението на мъжете през последните три години, и на чувствата ми спрямо собствения ми живот като мъж. Не твърдя, че разработените идеи са по някакъв начин завършени или пълни. Такива претенции не са моята цел и във всеки случай не настоявам да бъда \"прав\". Истината е, че се занимавам само с онези теми, които ме завладяват отвътре. Въпросът за бащата и мъжката идентичност прониква в съвременния свят от дълбините на колективното безсъзнателно. Най-доброто, което можем да направим, е да обмислим въпроса и да се опитаме да останем открити за новото развитие в процеса на появата му. Образите, които ни населяват, ни тласкат към бъдещето. Не знам какво е мъжът, а още по-малко знам какво той трябва да бъде. По-скоро се опитвам да чувствам какво е и да го опозная отвътре. Опитвам се да позволя на мъжа в себе си да излезе на бял свят. Няма идеален модел за мъж, така както няма идеално семейство. Всички ние сме продукти на повече или по-малко неадекватно минало, което ни тика напред и ни кара творчески да се адаптираме. Много от нашите родители е трябвало да се борят, за да осигурят нещата от първа необходимост, така че съзнанието им до голяма степен е определено от нуждата да подсигурят физическото си оцеляване. Те говорят само чрез действията си, неспособни да дадат словесен израз на любовта или разочарованията си. Имат трудности да дезангажират индивидуалността си от функцията си на баща и майка и се чувстват неловко по отношение изразяването на вътрешните си чувства. През прозореца на собственото ни съзнание можем да хвърлим поглед върху свят, който е толкова различен от техния, че всяка вероятност за диалог изглежда невъзможна. Това е така, защото рамките на нашия прозорец са психологически и ние гледаме света през тях като мрежа от психологически взаимоотношения. Не трябва обаче да забравяме, че именно образованието и материалната сигурност, направени възможни от нашите родители, ни подпомагат да реагираме на вътрешните потребности, които ни занимават днес. Не майките и бащите съдя в тази книга, а мълчанието, което обгръща всички ни. Ролята на синовете днес е най-после да разчупят това мълчание. Душата на света се крие винаги когато има конфликти и размирици. Точно тази скрита душа тормози мъжете днес. Повече от всякога седим на горещия стол на промяната. 1. Отсъстващият баща Психоаналитиците трябва да сондират въображението. Независимо дали човек мисли за въображаем, символичен или истински баща (имайки предвид, че реалното не съществува), разточителството на обозначителите, свързани с бащата, прикрива един важен факт: те са празни. Кристиан Оливие Мълчанието на бащата Едва бях започнал да пиша тази глава, когато си спомних сън от предишната нощ: Трябва да помогна на сексуално привлекателна, тъмнокоса, динамична Джейн Фонда да изкачи едър, възрастен господин на втория етаж на съседната сграда, така че да може да отиде до тоалетната. Когато започваме катеренето по стълбите, мъжът застава директно зад мен и ме сграбчва за колана. Той не прави нищо, за да ни улесни, така че изкачването е изключително трудно – трябва буквално да го влача зад мен. Чувствам цялата му тежест, която ме дърпа назад, а коланът, опънат до скъсване, се впива болезнено в тялото ми. Появявайки се наново точно в момента, когато започвах да пиша, този сън ме накара да се замисля колко е трудно човек да се конфронтира с миналото: да влачи възрастния мъж, който го символизира, до място, където може да получи облекчение. Как миналото се надвесва над мен и се врязва в тялото ми! Колко тежко е да се \"повдигнат\" преживяванията ми с баща ми в царството на съзнанието! За щастие Джейн Фонда е там, за да ми помогне – това наистина е тежко физическо упражнение! В съня тя е всъщност човекът, заради когото го правя, сякаш моята анима5 под формата на актриса – експерт в изразяването на емоциите – изисква слагане край на мълчанието, което съм наследил. Толкова много неща излязоха на повърхността с този сън: добрите и лошите моменти на връзката с баща ми. Спомних си игрите, които играехме, начина, по който обикновено се съюзявахме срещу майка ми. Неговите истории как е израснал в горите, бедното му, но щастливо детство, годините, през които е работил като дървар, преместването му в града. Тези истории бяха станали истински митове за мен – митове, които така и не се опитах да чуя. Тогава съвсем внезапно – когато навлязох в пубертета, когато се нуждаех най-силно от него, – него вече го нямаше. Той беше изчезнал, изпарил се яко дим. Истината е, че аз бях този, който се изпари, когато отидох в училище-пансион в семинарията. В началото се връщах за по четири часа на седмица, за да видя семейството си. Спомням си как всяка неделя се надявах да имаме някакъв разговор – баща ми и аз. Обикновено седях във фотьойла на майка ми, отстрани на този, в който сядаше баща ми, за да си чете вестника. Толкова много исках той да ми каже нещо, да говори с мен, да ми разкаже каквото и да е: за неговата работа, за ракети и космически кораби – без значение. Непрестанно се опитвах да измислям въпроси, които можеха да го заинтересуват. Отчаяно нуждаейки се от неговото признание, играех \"мъжа\". Това така и не проработи. Може би просто не го интересувах или е чувствал, че вече си е изпълнил дълга. В края на краищата на него дължа образованието, което той не получи. По-късно, в края на обучението ми (и докато баща ми страдаше от собствената си липса на образование), ние наистина се опитахме да водим няколко разговора, но те винаги стигаха до глуха улица. Начинът, по който той защитаваше мненията си, не оставяше място за моите – поне аз така го възприемах. Баща ми отново ме остави сам, отказвайки да ме признае – моите аргументи бяха безполезни и винаги щяха да си останат такива. Можех да се опитвам, но не бях мъж. Само ако знаеше колко усърдно се опитвах да го достигна, колко се нуждаех от него! Ако просто му го бях казал... Макар че бях много малък по онова време, все още си спомням как, когато братята му ни идваха на гости, прекарваше с тях по цял следобед в приземния етаж, говорейки за всичко – от Бог до смисъла на живота. Кацнал на върха на стълбите, слушах ехото от техните разговори и бях омаян: нямах търпение да порасна, така че да мога и аз да участвам в тях. Когато наистина пораснах обаче, баща ми се страхуваше да обсъжда нещата с мен, защото моите ценности бяха прекалено различни от неговите. Всичко, което правеше, беше да предизвиква вина у мен с мълчанието си. Седях си там във фотьойла на майка ми, чакайки го да заговори. Чувствах се боязлив, със завързан език – просех потвърждение на възмъжаването ми. Мълчанието на баща ми обаче ми наложи да остана завинаги малко момче, изпитващо страхопочитание към неговата резервираност, която аз погрешно вземах за сила. Всички тези фрагменти са част от история, която едва ли може да се нарече трагична: в крайна сметка имах баща, който \"го имаше\" повече, отколкото бащите на повечето тийнейджъри по онова време. Разказването на тази история обаче все още ми причинява болка. И до ден днешен винаги, когато искам да говоря сериозно за баща си, се чувствам с вързан език. Наляга ме тежест, невидима бариера, която изглежда ужасно трудна за преодоляване. Сякаш е някакво табу да говоря с него. Тя определено си остава независимо от добрите ни намерения. Единствената разлика е, че сега чувствам, че аз съм също толкова отговорен за това, колкото и той. Обичам баща си, но не знам как да разруша стената помежду ни. От време на време дори мисълта да я съборя ми изглежда непочтена. Какво е това нещо, от което съм толкова уплашен? Законът на мълчанието От лекциите и практиката си като аналитик към научил, че болката, която чувствам, се споделя от много други хора. Всички мъже живеят повече или по-малко в наследено мълчание, което се предава от поколение на поколение – мълчание, което отрича потребността на всяко момче от признаване (или потвърждение) от страна на баща му. Сякаш бащите ни са задължени да спазват правило на мълчанието, постановяващо, че тези, които говорят, са заплаха за мъжката солидарност. Бащите ни са избягали в горите или в таверните на своята работа. Търсели са спасение в колата си, вестниците, телевизионните програми. Често са избирали да избягат в абстрактен, синтетичен свят – свят, отделен от реалността на настоящето, от всекидневните преживявания, от собствените си тела. В миналото и в настоящето мъжете се предават пред мощното изкушение на масмедиите, пеещи им като морските сирени, които искали да подмамят Одисей на острова. Зависимостта им от медиите, подобна на пристрастяването към наркотиците, им позволява да избягват говоренето, населяването на собственото тяло, влизането във взаимоотношения. Псевдонезависимостта на мъжете всъщност не е нищо повече от неуловима форма на самопогълнатост. В действителност не можем да обвиним за всичко бащите си, тъй като самите те са жертва на историята. Очевидно ние днес сме далеч от екологичната ниша, която е позволявала на младите мъжки екземпляри от биологичния ни вид редовен достъп до бащите им, за да наблюдават как те правят нещата. Съвременните мъже фактически имат много малко случаи да преживяват или да актуализират мъжествения си потенциал в присъствието на бащите си. От началото на индустриалната ера между бащите и синовете съществува все по-малък контакт. Изкривяването, изглежда, е пропълзяло между вродените потребности на синовете и поведението на днешните бащи, които сякаш са достойни за съжаление фигури, хванати в капана на съдба, спрямо която са безсилни. Бащите все по-силно се чувстват във вакуум, след като навиците на предците продължават да избледняват и това все повече допринася за краха на мъжката идентичност. \"Боже мой, защо си ме изоставил?\" Митовете ни разкриват базисните структури на историята: мълчанието на бащата и страданието на сина са официално възвестени в християнския мит – централният мит, който е ръководил еволюцията ни през последните два века и в удивителна степен е белязан от отсъствието на бащата. Бащинството на св. Йосиф е поставено под съмнение от самото начало и той участва много малко в активния живот на сина си Исус. Той не е там, в подножието на кръста с Мария и апостолите; не Йосиф, а Мария е тази, която държи мъртвия си син в ръце и която е обезсмъртена от Микеланджело в неговата \"Пиета\". Думите на Христос на кръста едва ли биха могли да бъдат по-явни: \"Господи, Боже мой, защо си ме изоставил?\" Отсъстващият баща В по-непосредствен смисъл, ако погледнем статистиката за бащите, които физически отсъстват от дома, откриваме, че проблемът на отсъстващите бащи е изключително широко разпространен. В САЩ например едно на всеки пет деца живее в дом без баща. Фактически е изчислено, че едно на всеки четири деца живее в семейство с един родител и че 89% от тези семейства се оглавяват от жени. В Канада според преброяването на населението от 1986 г. едно на всеки седем деца живее в семейство без баща. Едно на всеки пет семейства (18,8%) има само един родител, а от семействата с един родител 79% са оглавявани от жена. С други думи, семействата с един родител съставляват 16% от всички деца, живеещи в дома си, а 13% от тях живеят в семейство, в което няма баща. В Квебек, където е моята аналитична практика, пропорцията е още по-висока: едно на всеки шест деца няма баща в дома си. Двадесет процента от всички семейства имат само един родител и 79% от тях се оглавяват от жени. Те представляват 18% от общия брой на децата в Квебек, от които 14% живеят без бащите си. Във Франция според данните от преброяването на населението през 1982 г. 1 307 860 деца под 24-годишна възраст живеят в семейства с един родител, оглавявани от жени. Federation syndicale des familles monoparentales [Синдикална федерация на семействата с един родител] изчислява, че през 1988 г. почти два милиона деца са живели с един родител, в 85% от случаите жени. Това означава, че във Франция близо 1 700 000 деца живеят без баща. В Швейцария през 1980 г. има 170 485 деца, живеещи без бащите си. Колкото и изумителни да са тези цифри, те вземат предвид само ситуациите, в които бащата физически отсъства, и не могат да ни кажат дали бащите, които присъстват в дома, са адекватни или не. Отсъстващи бащи Терминът отсъстващи бащи в заглавието на тази книга цели да предаде много по-широк смисъл. Той се отнася както до физическото, така и до психологическото отсъствие на бащите и внушава едновременно и духовно, и емоционално отсъствие. Той намеква и идеята за бащи, които, макар физически да присъстват, се държат по неприемлив начин: авторитарните бащи например са ревнуващи от способностите на синовете си потисници, които задушават опитите им за творчество или себеутвърждаване. Емоционалната нестабилност на бащите алкохолици държи синовете им в постоянно състояние на несигурност. Изгубени синове Втората част на заглавието – изгубени синове – цели да подчертае липсата на емоционални връзки между бащите и синовете. Тя внушава не толкова, че синовете са загубени в някакъв абсолютен смисъл, а че са били загубени за бащите, които несъзнателно търсят. Тази липса на внимание от бащата води до синовната неспособност да се идентифицира с баща си като средство за установяване на собствена мъжка идентичност. По подобен начин син, лишен от потвърждение и сигурност, дадени му от присъствието на бащата, е неспособен да се придвижи към зрялата възраст. В случаите, когато родителят е насилник, слаб или непрекъснато пиян, синът може да го смята за толкова отблъскващ, че категорично да отказва да се идентифицира с мъжкото – той не само ще презира баща си, но и ще се опита да не му прилича в каквото и да било. Крехкостта на мъжката идентичност Мълчанието на бащата диктува крехкостта на половата идентичност на сина. Знаем, че личността се изгражда и диференцира чрез серия от идентификации. Идентификацията се определя като \"психологически процес, в който субектът асимилира аспект, свойство или характеристика на друг субект и трансформира себе си напълно или частично на базата на този модел\". За да формирате идентичността си, трябва да се идентифицирате с някой друг, трябва да структурирате себе си чрез инкорпорирането на някой друг в себе си, чрез интегрирането му посредством имитацията. Преди тази идентификация да може да се осъществи обаче, трябва поне смътно да сме осъзнали някакъв общ елемент между себе си и другия. Процесът е задвижен от това, което Фройд нарича първична фантазия – чрез нея ние сме свързани с другия. Тази вродена тенденция, на която Юнг по-късно дава името архетип, подпомага сина да разпознае себе си в баща си. Жената \"е\", мъжът \"е направен\" Първото обектно отношение на детето, първата му идентификация е с майката. За да стане \"мъж\" обаче, малкото момче трябва да премине от тази първична идентификация с майка си към идентификация с баща си. Това пренасяне на идентификацията е толкова деликатен и изпълнен с опасности процес, че в племенните общества се подчертава от ритуали на инициацията, целящи подпомагането на юношата да започне живота си като зрял мъж. Инициацията на юношите е един от най-силно структурираните и широкоразпространени ритуали в света; тези за девойките, макар че съществуват, не са универсални и често са по-малко развити. Фактически, що се отнася до половата идентичност, бихме могли да кажем, че жените \"са\" жени, докато мъжете трябва \"да бъдат направени\" мъже. Началото на менструацията, сигнализираща способността на девойката да има деца, установява женската ѝ идентичност и сякаш осигурява естествена инициация, чрез която тя се придвижва от състоянието на девойка към това на жена. За мъжете обаче природата трябва да бъде допълнена с процес на обучение, за да се прехвърли към друг обект първичната идентификация с майката. Ритуалите на инициацията целят отбелязването на официалното отделяне на момчето от майка си и новия му статус като мъж. В действителност ритуалите на инициацията за юношите са толкова широко разпространени, че с основание можем да се запитаме дали мъжествеността на момчетата въобще би се появила, ако не беше насилена по този начин. Биолозите потвърждават, че в ембрионалния стадий всички ние първоначално сме от женски пол: в самото начало на бременността мъжките характеристики на плода не могат да се уловят. Това, изглежда, внушава, че мъжествеността трябва да бъде прибавена – и може би обяснява крехкостта. Тази биологична реалност вероятно обяснява факта, че мъжката идентичност има нужда – поне на психологическо ниво – постоянно да бъде подкрепяна от друго мъжко присъствие, за да остане стабилна. Съществуването на някои племена, в които мъжете плетат, а жените работят на полето, показва, че онова, което познаваме като мъжественост, остава неразвито, докато не се събуди чрез ритуала. Племенният свят разглежда идентификацията с бащата като последваща идентификацията с майката. Интересно е също да се отбележи, че семейството с един родител следва племенния модел, при който синовете в пубертета често спонтанно изразяват желание да отидат да живеят при баща си. В действителност в психиката едновременно се осъществяват няколко идентификации. За да може синът да се разпознае в баща си, той трябва да присъства. Триъгълникът За да се развие, мъжът трябва да се идентифицира с майка си и с баща си. Триъгълникът баща–майка–син трябва да замени диадата майка–син. Ако бащата обаче отсъства, няма пренос на идентификацията от майката към бащата и синът остава затворен в идентификацията си с нея. Отсъствието на бащата автоматично повишава влиянието на майката, която по този начин е натоварена с твърде тежка отговорност. При тези обстоятелства триъгълникът така и не получава възможност да се формира правилно и непосредственият ефект е, че по отношение на половата си идентичност синовете се развиват в колоси на глинени крака. Макар майките често да са играли водещата роля в портретите на мъжете от следващите страници, трябва да се има предвид, че това са тристранни истории – любовни триъгълници. Въпреки че психоаналитичната литература в изобилие описва влиянието на майките върху синовете им, в това отношение тя често е забравяла да отбележи, че тези майки са вездесъщи и всемогъщи, защото бащите са липсвали – фактически толкова отсъстващи, че липсата им просто е била вземана за дадена. Сега, когато чуя пациент да се оплаква от майка си, онова, което също чувам (макар че не се изказва открито), е, че баща му е отсъствал. Следователно задавам въпроси и предлагам интерпретации, насочени към изясняването на взаимоотношението баща–дете. Това е необходимо, защото черната дупка, оставена от отсъствието на бащата, обикновено се запълва с негодувание, вина, идеализации и недоверие, които иначе биха могли да останат неизследвани дори в терапия, отнемаща години. Да имаш майка, която е доминираща, свръхпредпазваща, потискаща или неприсъстваща, почти неизбежно посочва, че бащата е отсъствал. Присъстващият баща Бащата е първият значим друг, когото детето среща извън утробата на майка си. За новороденото той преди всичко представлява – макар и доста неотчетливо – не-майката; той въплъщава всичко, което не е тя. Той става третото действащо лице в любовната история, привнасяйки елемент на раздяла между майката и детето. Самото му присъствие задейства процес на диференциация, тъй като чрез \"притежаването\" на жена си той поставя край на блаженото състояние на симбиоза, в което майката и детето са живели: \"Твоята майка е моя жена и обича и мен!\" – заявява той. Детето чувства, че вече не е единственият обект на желание. Следователно бащата по този начин въплъщава принципите на реалността и реда в семейството. При по-дълбок анализ обаче се вижда, че истинският отделител на майката и детето не е бащата, а по-скоро желанието – желанието на двойката да се открие един друг извън детето. Дори и само като среда, чрез която на желанието се дава израз, присъствието на бащата е съществено. Някои бащи поставят брутален край на симбиозата между майката и детето, защото ревнуват от огромното количество внимание, изливано върху бебето. Като общо правило обаче любовното желание на двойката един към друг прекратява изключителното очарование от детето – нещо, от което за известно време новороденото има нужда, ако трябва да има здрав старт в живота. Бащата му помага да установи вътрешна структура. По-конкретно, неговото присъствие прави възможно детето (особено момчето) да развие собствена агресивност (себеутвърждаване и способност за самозащита), сексуалност, чувство за изследване, подход към Логоса или способност за абстрахиране и обективиране. Бащата освен това помага на синовете си (и на дъщерите си) да направят прехода от света на семейството към света на голямото общество, макар че майката също играе засилваща се роля в прекрачването на тази пропаст. Като цяло, децата, които са били адекватно обгрижвани от баща си, показват повече самоувереност в изследването, в избора на професионална кариера и в личните си инициативи. Бащината любов често се изразява в условни термини като начин за насърчаване на постиженията на детето: \"Ако успееш в еди-какво си, ще ти дам онова, което искаш.\" Присъствието на този условен елемент е от критично значение за развиващото се чувство на отговорност на детето, за желанието му да проверява и да прекрачва границите и дори за уважаването на установените йерархии. Той обаче ще има положително влияние само ако е уравновесен с любов и привързаност. За да може любовта на бащата да е недвусмислена, той трябва да обръща подходящото внимание. Трябва да прекарва време с децата си – качествено време е съвременната модна фраза. Девет минути дневно за децата сочат американските изследвания като среден показател за грижите на бащата, а това просто не е достатъчно. Родителят трябва да показва неподправен интерес към инициативите на децата си и същевременно внимателно да определя някои граници. Установяването им ще създаде безопасната атмосфера, необходима за хармоничното развитие на детето. Той не трябва да налага мненията и решенията си, като се крие зад жена си, а да разкрие силните и слабите си страни и да не е просто убягващ или – още по-лошо – инатливо авторитарен. Като е открит по отношение на собствените си несъвършенства, бащата разкрива пред детето си истинския свят, в който от него не се очаква винаги да е идеално. Това показва на детето, че упражняването на властта не е задължително да е унизяващо, че здравото съревнование и надпревара не водят неизменно до стомашни язви и че способностите могат да са източник на радост, а не на отчуждение. \"Актовете на бащинство балансират подкрепата и грижите срещу потребността от установяване на граници за детинската зависимост.\" Неадекватните бащински грижи Неадекватен баща е този, който се държи по неприемлив начин по отношение на сина си. По-долу следва обобщение на начините, чрез които бащите могат да налагат огромна фрустрация върху децата си. 1. Продължителното отсъствие на бащата поради някаква причина. Детето може просто да е изоставено, да е затворено в болница или някаква институция за дълъг период от време. 2. Н еоткликването на бащата на потребността на детето от любов и привързаност. Той не отговаря на търсещото грижи поведение на детето и може активно да го отхвърля. 3. З аплахите на бащата за изоставяне, използвани за принуждаване или дисциплиниране на детето. Те могат да се отнасят до изоставяне на семейството, оттегляне на любовта, самоубийство, ако детето продължи да действа по определен начин, или дори до убийство на майката или на детето. 4. Н асаждането на чувство за вина у детето от страна на бащата. Правят се твърдения, че поведението на детето е или ще бъде отговорно за болестта или смъртта на един от родителите. 5. Б ащата \"се залепва\" за детето. В случая на баща алкохолик например детето може да е принудително \"напъхано\" в родителската роля и трябва да порасне прекалено бързо. Тези нагласи или действия, категоризирани от Антъни Стивънс, осигуряват красноречиво обобщение на основните травми, описани от пациентите в тяхната терапия. Ще прибавя две други категории в списъка: бащи, които редовно бият синовете си, и такива, които ги превръщат в жертвени овни за всичко, което не е наред в семейството. Бащино поведение от този вид прави така, че на сина му липсва самоувереност, той става прекомерно боязлив и има трудности в адаптирането към нови обстоятелства. Често става незрял и прекалено зависим, под властта на тревожност, депресия, натрапливости, фикс-идеи и фобии. Освен това ще е склонен силно да потиска яростта си. Дълбоката му потребност от любов може да приеме странни форми, като половинчати опити за самоубийство, бягство от дома, симулирана болест, диви обвинения и всякакви манипулации. Трябва също да отбележим, че доколкото са причинени от \"отсъствието\" на бащата, тези изкривявания ще бъдат компенсирани в същата степен от безсъзнателния процес на идеализацията. Момче, чийто баща е напуснал дома, обикновено ще го идеализира или ще търси идеален бащин заместител. Често то ще е толкова заслепено от желанието си, че ще е неспособно да оценява прецизно бащините фигури, които си е избрало, и това ще доведе до още едно предателство от страна на бащата-заместител. Какво показват изследванията Синовете, които не са получили адекватни бащински грижи, често се изправят пред следните проблеми: в юношеството си преживяват объркване по отношение на половата си идентичност и приемат женствени типове поведение; чувството им за самооценка е нестабилно; потискат агресивността (а следователно и потребността си от себеутвърждаване), амбициите и любознателността си. Някои от тях могат да страдат от задръжки по отношение на сексуалността си. Често имат проблеми в ученето. Срещат трудности в уважаването на моралните ценности и приемането на отговорностите, ограничено чувство за дълг или задължение към другите. Отсъствието на граници ги затруднява да действат авторитетно или да уважават авторитета на другите. Недостатъчната им вътрешна структура води до определена слабохарактерност, липса на взискателност, обща неспособност да организират ефективно живота си. Освен това изследванията показват, че е по-вероятно да станат хомосексуалисти, отколкото момчетата, чиито бащи са били достатъчно присъстващи. Неадекватно обгрижените от бащите синове са по-склонни да развият психологически проблеми6, които се проявяват под формата на малолетна престъпност и злоупотреба с алкохол и наркотици. Тези поведения се коренят дълбоко в бунта срещу патриархалното общество, който отразява като огледало за бащата последствията от неговото отсъствие. Първите стъпки с татко Съвсем доскоро психолозите вярваха, че ролята на бащата в живота на детето започва, когато то е на три или четири години и вече може да говори. Някои психоаналитици фактически разглеждаха частичното му присъствие в семейството като ползотворна и необходима фрустрация за детето. През последните 30 години обаче изследванията върху психологията на детското развитие осигуриха изумителна нова информация. В САЩ и Норвегия няколко изследвания, включващи момчета с поведенчески проблеми, стигнаха до заключения, които силно противоречат на приетото убеждение: момчетата имат абсолютна нужда от баща си в първите две години на съществуването си. Всички деца в изследванията са преживявали отсъствието на баща си през първите две години от живота. В повечето случаи бащите им са били войници, напуснали дома, когато синовете им били много малки, или моряци, отсъстващи по девет месеца в годината. Това, което е шокиращо, е, че тези момчета демонстрират същите типове атипично развитие, както сираците в неадекватните сиропиталища или момчетата, отгледани в семейства с един родител и лишени от възможни заместители на бащината фигура. При всички, на които са липсвали бащите, изследванията демонстрират системни дефицити на социално, полово, морално или когнитивно равнище. Хенри Билър, който е провел няколко от тях, прави следното наблюдение: \"Момчетата, които са преживели отсъствието на бащата преди двегодишна възраст, са по-осакатени в термините на няколко измерения на личностното развитие, отколкото тези, преживели отсъствието на по-късна възраст. Например първите се оказват по-малко доверяващи се и работливи и имат по-силно чувство за малоценност, отколкото преживелите отсъствието на баща си между 3- и 5-годишна възраст.\" Същият автор подчертава следния факт: многобройни изследвания показват, че топлото, изпълнено с привързаност взаимоотношение между бащата и сина води до по-силно развитие на мъжката идентичност на сина. Той добавя, че чувството за граници и дисциплина, наложено от бащата, е ефективно само в контекста на любещото взаимоотношение – в друг контекст може фактически да пречи на сина да имитира баща си. Билър смята, че качеството на отношението баща–син е също толкова важно за развитието на сина, колкото и самото присъствие на бащата. Макар че родителят може да е доказал независимостта и компетентността си на работното място, ако когато се връща от работа вкъщи, просто сяда пред телевизора и не участва активно в живота на семейството, синът му може да порасне пасивен и откъснат. Интересно е обаче да се отбележи, че синове, чиито бащи са починали, са изключение от общото правило. Независимо от общото отсъствие на бащите, те показват по-малко трудности в адаптацията, отколкото тези, чиито бащи отсъстват поради други причини. Изглежда, вдовиците често имат много положителни спомени за съпрузите си и говорят много за тях – това помага на синовете им да си създадат положителен символен образ на бащата, който частично компенсира факта на неговото отсъствие. По индиректен начин тези изследвания посочват колко необходимо е родителите, които са се разделили, да уредят различията си или най-малкото да избягват да очернят и клеветят отсъстващия родител пред децата. За синовете и дъщерите начинът, по който майката говори за отсъстващия баща, и уважението, което изпитва или не изпитва към него, са от критично значение за формирането на положителен образ за мъжкото. Обратното, разбира се, също е вярно. Освен това задължително е самотният родител да обясни обективно на децата защо другият липсва или рядко присъства. Това помага за редуцирането на чувствата на вина или намалена собствена стойност, които децата могат да изпитват в резултат на неуспехите на родителите си. Те често интерпретират тези чувства като резултати от собственото им лошо поведение и могат просто да се чувстват маловажни или недостатъчно добри, за да заслужават вниманието и грижите на родителите си. В крайна сметка винаги децата плащат за проблемите, за които родителите не искат да говорят. 1 Най-тежкото психично разстройство, засягащо децата и характеризиращо се с ранно начало: на всеки 10 хил. новородени 6 са с аутизъм, като съотношението между момчетата и момичетата е 5:1. Етиологията му е неизвестна, прогнозата е лоша, а диагнозата се поставя на базата на набор от поведенчески дефицити и излишъци и присъствието на определени нормални поведения. (Всички бележки под линия с изключение на изрично отбелязаните са на преводача.) 2 В родена или придобита неспособност детето да се научи да чете. 3 Поведения, изпълнени с ригидност и натрапливости. 4 Психосексуално разстройство, попадащо в категорията на разстройствата на половата идентичност. При тях хората чувстват, че по някаква жестока шега на природата са били поставени в тялото на единия пол, докато в действителност принадлежат на другия. Транссексуализмът по същество се характеризира от хронично чувство на дискомфорт и неуместност на собствения анатомичен пол, придружено от непрестанно желание човек да се отърве от собствените гениталии и да живее като член на другия пол. 5 З а Юнг анимата представлява женската част на мъжа, така както анимус е мъжката част на жената. Анимата или анимусът са фактически половата противоположност, която всеки един от нас носи в себе си, тъй като полът се определя от една-единствена хромозома. Анимата е вътрешната, несъзнателната личност на мъжа, мостът, който го свързва с вътрешния свят. 6 Т ази статистика е цитирана от телевизионната новинарска програма Le Point на Радио Канада на 4 април 1988 г. – Б.а. 7 С поред пълните данни от преброяването на населението от 1986 г. Канада има 4 533 430 семейства с деца: 853 640 са семейства с един родител, от които 701 905 се оглавяват от жена, а 151 740 – от мъж. Има 8 578 340 деца, живеещи в домашна среда, от които 1 368 060 са в семейства с един родител: 1 129 000 са в семейства с един родител, оглавявани от жени, и 239 065 – в такива, оглавявани от мъже. (Източник: Statistics Canada.) – Б.а. 8 З а тази идея съм задължен на д-р Ели Юмбер – юнгиански аналитик от Париж. – Б.а. 9 Stevens, A. Archetypes, p. 111. Адаптирал съм тези елементи към взаимоотношението баща–син, но те са еднакво приложими и към взаимоотношенията на майките с техните деца. – Б.а.", "date": "2017.09.16", "title": "Откъс от \"Отсъстващи бащи, изгубени синове\" на Ги Корно"}
{"url": "http://www.dnevnik.bg/sport/2017/09/16/3041809_mariia_nikolova_-_momicheto_koeto_ulovi_svobodata_da/", "text": ", казва Дон Кихот... А да откриеш пътя към свободата е безценно. Мария Николова е последвала своя път на свободата и той я е отвел към природата. Състезателката в планинското бягане е намерила щастието в това да е сред природата, да предизвиква себе си и да открива нови хоризонти пред себе си. Трикратната победителка в Обиколката на Витоша разказа пред \"Дневник\" за връзката си с планината и за зареждащата ѝ сила. И за това как сама - без треньор и екип, успява да се подготвя и да постига силни резултати. Първите стъпки Първият досег на Николова със спорта е на лекоатлетическата писта. Тя търси себе си в различни дисциплини - многобой, бягане на 800 и 1500 метра, а за последно се състезава и в скока на височина. След 15 години в леката атлетика Николова решава да се откаже заради нуждата от ново предизвикателство. \"Приключих да се занимавам с лека атлетика през 2010 г., след което реших, че искам да си почина. Прецених, че вече не ми доставя удоволствие\", разказва Николова пред \"Дневник\".  Интересът й към планинското бягане се запалва през 2011 г., когато работи като личен и кондиционен треньор във фитнес зала. Любопитството ѝ е грабнато от неин колега, който носи тениска с логото на Обиколката на Витоша - състезанието, което се провежда всяка година през лятото, като дължината на планинския маршрут е 100 км. \"Той беше участвал с колело и ми стана любопитно. Идея нямах, че има такива състезания и толкова дълго бягане. Така се роди идеята като предизвикателство и ме накара да се върна към бягането. Започнах да се подготвям, участвах и завърших първата Обиколка на Витоша\", каза Николова. Тя вече е най-титулуваната жена в Обиколката на Витоша за последните десет години. Николова е печелила състезанието три пъти от седем участия, включително и  този сезон . Според философията ѝ всяко начало е винаги трудно, като изпитанието е да устоиш и превъзмогнеш болката. \"Понякога е много трудно да се накараш да излезеш и да тичаш. Аз също го изпитвам. Понякога човек го мързи, но пък ако се накара да излезе да потича дори и за малко, след това се чувства положително зареден. Колкото и да ти е било трудно, след това се чувстваш по-добре\", споделя Николова.  Любовта към бягането \"Единствената цел (в началото) беше да преборя себе си. Исках да видя докъде могат да стигнат моите възможности и да продължа, когато си мисля, че не мога. Установих, че всичко е в главата и нагласата ти спрямо това, което правиш\". \"Харесва ми да съм сред природата. Отивам в планината, за да се разтоваря психически и да се заредя. Тя има много изчистващо действие върху човека. Отделно ходя на много красиви места, което за мен е почивка\", продължи Николова.  Подготовката ѝ зависи изцяло от моментното физическо състояние, като е съобразена със свободното време, с което разполага. \"Подготвям се сама, в зависимост от това, колко свободно време имам през деня. Графикът ми е доста плаващ и нямам фиксирано работно време. Импровизирам, в зависимост и от времето навън. Не следвам някакъв конкретен тренировъчен план. В зависимост от това как се чувствам и дали съм изморена, си правя съответния маршрут\", каза бегачката, която ползва и опита си от тренировките в леката атлетика. Изпитанието \"Монблан\" Обиколката на Монблан е определяна от някои за най-трудното и изискващо състезание по планинско бягане с дължина 170 км. Теренът е насечен, като общата денивелация, която преминават бегачите, е 10 хиляди метра. Те се изкачват до 2500 метра над морското равнище, където трябва да се борят с ледени ветрове, силен сняг и минусови температури.  Николова разказва, че тази година Обиколката на Монблан е била изключително трудна заради лошите метеорологични условия, което е довело до скъсяване на трасето. Тя успява да постигне целта си да слезе под 30 часа, като изминава маршрута за 29.04 часа. Българката става девета в общото класиране и пета в категорията до 39 години.  \"Най-трудно беше на 2500 метра, защото тогава имаше много силен леден вятър. Отделно ни валеше сняг, подобен на суграшица с топчета, които ни биеха в лицето. Имаше кал, мъгли и това, че си доста мокър. Аз съм доста зиморничава и не вярвах, че ще оцелея при тези условия\", разказва Николова. Разказва, че ръцете ѝ често са студени, което я принуждава да носи вълнени ръкавици и специална мембрана върху тях. Лошите условия изтощават допълнително мускулите й, като зимната екипировка не е достатъчна, за да ги загрее до оптимална температура. \"Имах такива моменти, в които излизайки от пункта, ми е много трудно да започна да бягам. Първите пет-десет минути се насилвам да тичам, въпреки че ми е трудно и след това се вработвам и спира да ме боли всичко.\" За нея незабравимо остава първото ѝ участие през 2013 г. \"Когато стигнах 77-ия километър, ме болеше всичко. Не си позволявах да си мисля, че това дори не е и половината на състезанието, а ми остава повече. Другото нещо, с което преодолявах болката е, че докато не започна да куцам или получа някаква травма, която да ме накара да не мога да тичам, няма да се откажа.\" В крак с времето в планината Лошото време застига Николова и в Обиколката на Витоша през тази година. Тя завърши първа, като измина последните 40 километра от 100-километровата дистанция под проливен дъжд, кал и ниски температури. \"Всички знаеха, че времето ще се влоши и ще ни вали дъжд. Въпросът беше кога ще завали. След като финиширах, разбрах, че голяма част от хората са се отказали заради лошото време. Но голяма част не са били подготвени, което за мен е необяснимо, при положение, че всички знаехме прогнозата.\" Според Николова лошото време поставя ново предизвикателство пред състезателите - да завършат надпреварата за сметка на гоненето на бързи времена. Тя разказва за екстремното си участие на състезание в Сърбия с дължина 108 км, седмица преди Обиколката на Витоша.  \"Тази година всичките ми състезания са в двете крайности – или ще е много горещо, или ще е студ. На това състезание в Сърбия ни валя проливен дъжд с градушка. Пътеките бяха реки, отвсякъде се сипеше вода. Бях много измръзнала и бях решила, че ще се откажа на 60-ия километър. Треперех от студ, започнах да се прозявам и знаех, че съм в хипотермия. Положението беше много зле и отделно не спираше да вали\", разказва Николова. Тя била принудена да продължи заради невъзможността да бъде прибрана на безопасно място. \"Стигнах до един пункт и ми казаха: \"Тук не можеш да се откажеш, да си мислила на предния\", а аз не си чувствах ръцете и не можех да си закопчая дори якето. Казах им: \"Добре, поне ми закопчайте якето\". Въобще не проявиха грам съжаление към моето треперене и как се тресях. Продължих с идеята да се движа, за да не замръзвам съвсем\", споделя Николова, която продължава и... печели състезанието. Нестандартните фенове в планината Срещите с животни са неизменна част от състезанията в планината. Николова обаче има особено отношение заради страха си. \"Сега на Обиколката на Монблан имаше много пасящи крави през нощта. Нашата пътека минаваше покрай едно стадо. Имаше един бик, който явно се раздразни от челника. Минавайки покрай този бик, той скочи към мен някак си игриво и в този момент се обърнах назад към друг състезател. Минах с него, но започнах да крещя как този бик иска да ме нападне\", спомня си с усмивка Николова за случката. Тя имала подобно преживяване на състезанието \"Крали Марко\" в Македония. Този път на пътя ѝ било куче. \"Тичам, тичам напред и като видя кучето, се връщам назад. Така изпреварвам един състезател и след малко се връщам при него и му казвам, че трябва да мина с него покрай кучетата. Два-три пъти се връщах назад и на края, когато финиширах състезанието, той се смееше и каза, че ако ми пуснат едно куче отзад, ще направя рекорд\", споделя Николова. В Хонконг останала изумена от това, че маршрутът в планината не минава по горски пътеки, а почти навсякъде е по бетон или асфалт. В добавка се включват агресивни и любопитни маймуни.  \"През живота си толкова стълби не бях пробягала, колкото на това състезание. Не можех да повярвам, че се катерим или по излети стълби или че камъните са наредени като стъпала. Ти се качваш горе на върха по стъпалата, поглеждаш и виждаш, че трябва да слезеш по стълби и след това отсреща да качиш следващия връх пак по стълби\". \"През нощта маймуните се дразнеха от челниците и чуваш как крещят в гората. Дори една се беше спуснала към нас, но тогава се придвижвах с една китайка или японка и с австралиец. Момичето изкрещя на маймуната и съответно се прибра. Това беше едно от най-странните състезания, в които съм участвала\", казва Николова.  Според нея единственият начин да преодолееш страховете си - независимо какви са - е да им се отдадеш. Николова има страх от височини и често излиза извън комфортната си зона, за да превъзмогне страха. \"Скачала съм с бънджи, парапланер и парашут. Правя го, за да си излекувам страха от високото, иначе не се лекува. Не трябва човек да бъде роб на страха си. Преодолявайки страха си, става по-силен. Дори в ежедневието си да е по-уверен в себе си.\" За хората от една порода Тя е въодушевена от увеличаващия се интерес към планинското бягане в България, като посочва, че броят на състезанията нараства непрестанно, като дори се случва провеждането на някои от тях да съвпадне. Николова споделя мнението на  ултрамаратонеца Красимир Георгиев , който заяви пред \"Дневник\", че \"България е дивата столица на Европа\". \"При първото ми участие в Обиколката на Витоша имаше много по-малко хора, отколкото сега. В социалните мрежи се появиха много групи. Последните няколко години има бум на хората да тичат по-дълги дистанции.\" Според нея хората са водени от тръпката, а не от желанието за парична награда, каквато липсва в голяма част от състезанията. \"Основната идея е, че ти го правиш заради любовта към бягането и природата. Не си воден от някакви други стимули. Хората търсят преживяване\", каза Николова. В нейните очи една от най-ценните награди от бягането в планината е запознанството с нови хора със сходни интереси. \"Покрай бяганията се запознах с много хора и имам много приятели. Правим различни неща като тренировки в планината. Някой измисли нещо и винаги знае, че ще се намери друг луд, който да му се върже и да тръгнат заедно\", заяви бегачката.  Отвъд Атлантика Николова е била на състезания в Европа и Хонконг, като следващата ѝ цел са тези в САЩ. Тя е насочила поглед към един от най-трудните триатлони в света - Ironman. Състезанието включва 2.4 мили (3.86 км) плуване, 112 мили (180.25 км) колоездене, 26.22 мили (42.2 км) бягане, които се изпълняват последователно без почивка. Българката не бърза да се впуска в предизвикателството и казва шеговито, че първо трябва да се научи да плува.  \"Когато тренирах лека атлетика, много исках някой ден да завърша Ironman. Трябва доста свободно време, за да тренираш за триатлон. Все пак са три различни дисциплини – плуване, колоездене и бягане. Това ми е било винаги голяма мечта и желание да финиширам Ironman, но първо трябва да се науча да плувам.\"", "date": "2017.09.16", "title": "Мария Николова - момичето, което улови свободата да тича"}
{"url": "http://www.dnevnik.bg/skorost/2017/09/16/3042423_novoto_nai-dostupno_otkrito_ferari/", "text": "\"Ферари\" представи на продължаващия до 24 септември автосалон във Франкфурт новият си най-достъпен открит модел. \"Портофино\" е кръстено на китно градче на италианската Ривиера и излиза на пазара на цена от 196 000 евро, или с 3% повече от \"Калифорния\" роудстър. Моделът има важна роля в стратегията на \"Ферари\" да достигне до 9000 продажби на година в края на 2019-та година, при очаквани 8400 през тази. В първата си пълна година на пазара, автомобилът би трябвало да намери 3200 клиенти или с 40% повече от \"Калифорния\". Дългият 4.59 метра и висок 1.32 м. автомобил се задвижва от осемцилиндров V образен мотор с двойно турбо и работен обем 3855 кубика. Той произвежда 600 конски сили мощност (с 40 коня повече от \"Калифорния\"). Максималният въртящ момент е 760 Нм. Две поредни години  моторът е определят за най-добър в света . Скоростната кутия е автоматична с двоен съединител и седем скорости, като в конструирането и е използван опита на \"Ферари\" от \"Формула 1\". В конструкцията на колата са използвани нови, по-леки материали, като теглого е свалено с 80 килограма спрямо предшественика (до 1664 килограма). По отношение на динамиката, \"Портофино\" предлага ускорение от място до 100 км/ч за 3.5 секунди и до 200 км/ч за 10.8 сек. Максималната скорост е 320 км/ч, а средният разход на гориво 10.7 л/100 км. По отношение на функционалността откритото \"Ферари\" предлага четири места, багажен обем от 292 литра и изолираност от най-висока класа, заради металният покрив. Таванът е с електрическо задвижване и се сгъва, или разгъва, за 14 секунди. При шофиране под открито небе завихрянията са намалени с 30%, заради новият дефлектор. Tова води и до намаляване на шума в купето. Като опция предните седалки могат да бъдат с регулиране в 18 посоки и подгряване. Дисплеят на мултимедията е реагиращ на допир, с размер 10.25 инча. Малко екранче има и пред пасажера, като на него могат да се следат данни за скоростта, оборотите и използваната предавка. Приборното табло също се проектира на екран, което дава възможност за извеждане приоритетно на различна информация. Спирачките на колата са от карбон и керамика, като джантите са 20 цолови, с размер 245/35 ZR20 отпред и 285/35 ZR20 отзад. Техническите новости в \"Портофино\" включват дебют при \"Ферари\" на електрически усилвател на волана, трето поколение на електронния диференциал на задния мост и ново поколение на адаптивното окачване.", "date": "2017.09.16", "title": "Новото най-достъпно открито \"Ферари\""}
{"url": "http://www.dnevnik.bg/sviat/2017/09/16/3042863_tereza_mei_obiavi_che_nivoto_na_zaplaha_ot_terorizum_e/", "text": "Късно снощи премиерут на Великобритания Тереза Мей съобщи, че нивото от заплаха от тероризъм в страната е повишено от \"сериозно\" на \"критично\", съобщи БНР. Мей свика спешно заседание на правителствения комитет по сигурността КОБРА след терористичния инцидент в метрото на  Лондон. При експлозия  бяха ранени няколко души.  За четвърти път за последните 11 години нивото на заплаха от тероризъм достига най-високата степен. Тереза Мей заяви, че решението е било взето след като властите са били посъветвани за това от Центъра за анализ на тероризма. Това е независима организация, която е отговорна да определя нивото на заплаха на базата на наличните разузнавателни данни. Премиерът посочи, че хората ще бъдат свидетели на засилено присъствие на въоръжени полицаи по транспортните възли и по улиците. 29 души бяха ранени при експлозия на самоделно взривно устройство на лондонската метростанция \"Парсънс Грийн\". \"Ислямска държава\" пое по-късно отговорност за нападението. В ход е мащабна операция по издирването на отговорните за терористичното нападение.", "date": "2017.09.16", "title": "Тереза Мей обяви, че нивото на заплаха от тероризъм е повишено на \"критично\""}
{"url": "http://www.dnevnik.bg/detski_dnevnik/2017/09/16/3042800_v_tursene_na_nevidimite_uchenici/", "text": "\"Какво търсите?\" - пита ни съседът Митко. \"Деца, ученици - да ги запишем в училище\" - отговаряме ние. \"А! Няма ги, заминаха и трите за Белгия с майка си и баща си\". Същото ни казват и пред всяка следваща врата, на която почукаме. Сменят се само броят на децата, и крайните дестинации - Германия, Англия, Франция. \"Ние\" сме внушителна група, предвождана от двама полицаи и още един цивилен от Детска педагогическа стая. Също и директорът и двама старши експерти на Регионалното управление на образованието в Пловдив, петима педагози и училищни психолози от околните училища, социален работник от Агенцията за закрила на детето и два журналистически екипа. С посещения по домовете проверяваме защо децата, регистрирани на няколко адреса в пловдивските квартали \"Столипиново\" и \"Източен\", все още не са записани на училище ден преди  началото на учебната година . \"Дневник\" се присъедини с разрешението на Министреството на образованието към обиколката на един от 23  , сформирани за Област Пловдив, за да види как работят и има ли резултат от усилията им. Предварителното напомняне на властите към журналистите, да не снимаме деца без позволението на родителите им, се оказа излишно - не срещнахме деца на набелязаните адреси, всичките са напуснали България според съседите им и останалите в къщите баби и дядовци. Само едно от шест си беше у дома, но родителите му обясниха, че планират и те скоро да заминат. Мобилизация Екипите за обхват са новият механизъм на просветното министерство , с който се опитва да вкара в училищата децата, изпаднали от образователната система. За цялата страна са сформирани общо 1103 такива екипа с над 11 хиляди представители на различни образователни и социални държавни институции. Техните посещения по адреси започнаха на 1 септември и амбицията им е да обходят домовете на   между 5 и 18 години, които са отпаднали или никога не са посещавали детска градина или училище, въпреки че до 16 образованието в България е задължително. \"Държавата ще вложи всички сили и ресурси за приобщаването на тези деца\", обеща в първия ден от акцията вицепремиерът Томислав Дончев, който отговаря за координацията между различните ведомства в правителството. Справката на МОН за двете седмици, в които екипите работят на терен, показва, че вече са обходени   на деца и ученици, които са отпаднали от училище и   от тях са били записани обратно в системата заради посещението или заради информационната кампания, която върви успоредно. С това темпо ще са необходими още поне четири месеца, за да се проверят всички деца в списъка, но екипите уверяват, че на децата, които ще се запишат по-късно ще се окаже специална подкрепа, за да наваксат. Засега отчетът на ведомството достига до същия извод, който и \"Дневник\" видя на място в пловдивския Източен район -   на адресите им, както и родителите им, заминали да работят или получават социални помощи някъде другаде. Част от вратите изобщо не се отварят и съседите посочват, ако знаят - Германия, Белгия, Англия. Има и деца и ученици, които са насочени към социални услуги, идентифицирани са деца в риск, които са насочени към инспекторатите на детска педагогическа стая и местните комисии за борба срещу противообществените прояви на малолетни и непълнолетни лица, показва още справката на МОН. Установени са също и деца без единен граждански номер, които ще бъдат регистрирани и насочени към социални услуги. За тези, които са във възраст за детска градина, ще бъдат отпуснати семейни помощи, които ще се използват за директно плащане на такса в детска градина, уточняват от министерството. Пионери  За набелязването на децата и адресите им на национално ниво се използва Регистърът на движението на децата и учениците (в риск от отпадане), въведен през 2015 г. в регионалните образователни управления. Първият такъв регистър на децата в риск е създаден в Пловдив през 2012 г., след което примерът е използван и в други области, а сега вече и в национална платформа, която е много по-съвършена, разказва директорът на РУО-Пловдив Иванка Киркова. В етническите квартали на Пловдив от години се правят подобни  , обяснява Киркова. Преди отговорността е била на директорите и учителите в петте местни училища в \"Столипиново\" и \"Източен\", но сега, когато са придружени и от служители от другите отговорни институции, процесът е много по-цялостен и информацията за всички рискови и липсващи деца може да се актуализира едновременно във всички системи, пояснява тя. Това става дори в реално време, защото част от 23-те екипа на Област Пловдив са снабдени с таблети, където веднага въвеждат информацията, а машината следи хода и адресите, които са посетили, така че не може да се обърка или излъже. Екипите обикновено са посрещнати положително и без враждебност, а полицията е там за сигурност, но и защото най-добре познава кварталите, уточнява Киркова. Точна статистика за жителите на \"Столипиново\" няма. Изчислението на министерството на образованието по данните от дирекцията за Гражданска регистрация и.административно обслужване (ГРАО), показват, че екипите за обхват в областта имат да посетят около  . Дали цифрата е точна, това предстои да разберем, казва Киркова. По изчисления на администрацията, с адресна регистрация в квартала са около 45 хиляди души и голяма част от тях са в училищна възраст, но характерното за този квартал е мобилността, допълва Емил Начев, директор на местното средно училище \"Найден Геров\" и бивш зам.-кмет на района. \"Голяма част от хората заминават, търсят реализация в чужбина предимно трудова. Връщат се след време, а който успее остава там. Така че е много мобилна общността и това е един от проблемите. Надяваме се тази система, която изграждаме сега в Пловдив и страната, да покаже реалната картина и да добием представа точно за какво става дума\", казва той. Нрави и подходи Подкрепата от държавата и останалите институции сега позволява и много по-комплексно да се помогне на децата, които са тук, но заради бедност или проблеми у дома не стигат до образованието, убедена е Киркова. Участието на учителите в екипите за обхват е ключово, защото е възможно да познават от предишни години децата, които са се отписали, да знаят за проблемите им, или да имат подробности от училищната документация, но сега вече и социалните служби и полицията могат да направят преценка на място за потребностите и рисковете в живота на детето. \"Зад всяка една цифра всъщност стоят индивидуалности и човешки съдби и колкото и да групираме във времето учениците по категории – социално слаби, заминали за чужбина и т.н., толкова в тези групи има винаги специфичен елемент и не може да се действа еднотипно\", казва Киркова. \"Наистина индивидуални са подходите. Преди малко мина едно дете да се запише, то ще бъде при нас осмокласник. При него са социални причините, той е бос – наложи се миналата година да му купим маратонки, с лични средства, но на другия ден вече му бяха взети от неговите братя и сестри\", разказва и директорът на средното училище \"Найден Геров\". Пречките децата да идват на училище са най-различни. Намесват се включително и религията и традициите на ромската и труската общност в района. Част от родителите не пускат дъщерите си на училище от страх, че някой ще ги открадне от там за булки, посочва Начев. Но по-разпространена е традицията жените да бъдат възпитавани за домакини и съпруги от малки, и съответно убеждението, че за това не им трябват кой знае какви знания и грамотност. \"Социално слабите семейства и заминалите в чужбина са най-големите групи, но откакто сме в този процес, активно се вижда, че става дума за нрав, за обичаи на етносите, за възприятие. И това прави задачата ни много много трудна\", казва също и директорката на Регионалното управление на образованието. ...към светла бъднина върви...  Според Киркова трябва да се работи \"за промяна на възприятията и нагласите, за позитивно отношение към ученето и образованието\". За целта екипите за обхват се опитват да обяснят на родителите, че с училището детето ще може да се справя не само в общността, но и извън нея, защото там са необходими владеене на български език, математически познания, познания за здравето му и социалните норми. Стараят се да им показват примери на успели хора от техния етнос, които се превръщат в техни лидери - млади хора, завършили местните училища, които сега имат работа и авторитет. Силен аргумент за тях се оказва и това, че ако искат да управляват автомобил, трябва да имат основно образование. Промяната в целевата помощ за учениците също ще помогне, смята Киркова. \"Занапред социалните помощи ще минават през училище и през учителите. Те ще имат свободата и възможността да разпределят правилно тази помощ, за да не се получава този момент, в който държавата се грижи за своите граждани, но дали парите отиват по предназначение не може да се каже\". Такъв пример дава началната учителка в \"Найден Геров\" Цветана Димитрова. Повечето деца в класа й са от ромски произход, и много от тях имат подкрепата на родителите си да учат. Само едно крайно бедно детенце в класа й изоставало и не посещавало редовно часовете, но след като през социалните служби му били осигурени раница и пособия за училище, започнало да наваксва. Учителите в групата, с която вървим из \"Източен\", коментират, че веднъж щом се убедят, много майки вече държат децата им да се образоват и да имат възможността да се развиват. По-отчетливата негативна тенденция според тях са оредяващите класове, която се потвърждава и от масово празните къщи, които заварват на обиколките си в търсене на ученици. В класа на г-жа Димитрова седем деца са напуснали само за една година, за да заминат при родителите си на Запад, а випускът за колегите й, които сега поемат първокласниците, от четири паралелки се е свил на три.", "date": "2017.09.16", "title": "В търсене на невидимите ученици"}
{"url": "http://www.dnevnik.bg/sport/2017/09/16/3042893_biagane_na_svobodniia_duh_gjurgevo_ruse_zatvaria_dunav/", "text": "Граничният пункт Дунав мост при Русе ще бъде затворен днес между 11 и 12 часа заради провеждането на лекоатлетически шосеен пробег \"Бягане на свободния дух Гюргево – Русе\" (Free Spirit Run Giurgiu – Ruse). В рамките на час моторните превозни средства няма да имат достъп до моста. Участниците ще стартират в 10.30 часа от площад \"Свобода\" в Русе и ще преминат по 15-километровото трасе до центъра на Гюргево, Румъния. \"За безпроблемното провеждане на събитието и гарантиране безопасното преминаване на състезателите по мостовото съоръжение, то ще бъде затворено. В периода на ограничението пътуващите могат да ползват съседните гранични контролно-пропускателни пунктове в зоната за отговорност на РДГП – Русе\", информират от ГД \"Гранична полиция\".", "date": "2017.09.16", "title": "\"Бягане на свободния дух Гюргево – Русе\" затваря Дунав мост"}
{"url": "http://www.dnevnik.bg/zdrave/2017/09/16/3042768_da_zatvorish_sezonite_v_burkan/", "text": "Сезоните не са четири, те са около 8-10. Поне така изглеждат за хората, които се стремят не само на собствената им трапеза, но и на тази на гостите им, да има винаги храна, адекватна на сезона. Това е основна концепция в столичния ресторант \"Багри\", където не може да очаквате в менюто шопска салата през януари. Но пък може да се открие нещо, което не е в сезона си, но е претърпяло ферментация, преди да се появи в чинията. Казано с други думи - ястие от туршия. Думата идва от турски и означава кисело, а в най-общия смисъл - ферментация. Ресторант \"Багри\" ще участва и във фестивала на открито за качествена храна и напитки - StrEAT Fest на 30 септември. Повече за него четете  тук .  Тя е важна тема за Димитър Николов, който след пет години обучение по медицина, решава, че в съвсем друга сфера ще намери удовлетворение в живота си. Заема се с фамилния бизнес, който включва още - лозов масив и овчарник в района на парк \"Персин\", а отскоро и мандра, чиито продукти предстои да излязат на пазара. Медицината всъщност доста му помага да навлезе в дебрите на ферментацията, при която се произвеждат бактерии, полезни за хората. Но ако сте гледали бабите си как щедро сипват оцет и дори поставят по някой аспирин в бурканите със зимнина, то тук нещата са съвсем различни. Използват се само сол и подправки. Именно подправките са тези, които могат да превърнат моркова в ястие, чиито вкус е характерен за различен от България регион на света. Ферментацията протича в специално помещение към ресторанта. То е пълно с различни по размер и вид съдове, пълни с джанки, левурда, зелени кайсии, риба, месо, яйца ... \"Започнахме като пълни лаици в този бранш, искахме да предложим нещо, което не е правено. Две години по-късно продължаваме да вдигаме качеството и да надскачаме себе си\", казва Димитър за опита си в ресторантския бизнес. Тук сериозен принос има съпругата му, която е с опит в кухнята и извън нейната лична. Ферментацията е нещо, без което животът в Европа не може да съществува, подчертава Димитър. Обяснява, че тя е начин продуктите да се пренасят отвъд техния естествен сезон, а освен това ги прави годни и за последваща обработка преди да стигнат до чиниите. \"Суровите туршии може да се разглеждат като сурови продукти, които подлежат на преработка - печене, превръщането им в сос, в гел, в извлек. После вече готвачът е на ход. Дали използва рецептите на баба си? Димитър е далеч отвъд тези семейни знания. \"Аз се стремя постоянно да се развивам в тази посока, чета много книги, търся професионално литература, черпя опит от други хора, които са по-напред в този процес\". За хората, които искат да се занимават с това, казва, че двата ключови момента са изключителната хигиена - продуктите много хубаво да се измиват преди употреба и да се следят докато ферментират. Ако, например, се стигне дотам да омекнат - това не ги прави негодни или вредни, но текстурата им няма да е много приятна и освен това ще са с натрапчив кисел вкус. При обработката на месо пък осоляването играе ключова роля, а тук хигиената и следенето са още по-ангажиращи. Оцетът е продукт на крайна ферментация на алкохола. Това означава, че той може да бъде използван като консервант, в малки дози може да бъде балансьор на киселинността на средата и така да се подпомогне развитието на лактобацилите. Така Димитър отговаря дали ползва оцет при приготвянето на бурканите. Продуктите, с които работи, са от български фермери, които лично познава и знае, че ги отглеждат без да ползват химикали, а цитрусите получава от Гърция - в сезона на обирането им от фермери, които ги отглеждат биологично. За читателите на \"Дневник\" Димитър сподели две свои рецепти, които могат сравнително лесно да се приготвят у дома и са извън списъка на традиционно приготвяните консерви. Ферментирало прасковено масло Обезкостяваме прасковите и ги поставяме на нисък градус във фурната (до 60 градуса) или в дехидрататор за период между 4 и 8 часа, според влажността на продукта. Търсим продукт с около 20% остатъчна влажност. Нарязваме прасковите на ситно и след това смачкваме с вилица. Поставяме ги в блендер и добавяме около 1/15 от обема на сухия продукт мед и започваме да блиндираме като едновременно добавяме цвик (водата от цедено кисело мляко). Блиндираме до желаната консистенция, като търсим да се доближим близко до тази на мармалад. Получената смес изсипваме в буркан като се стремим бурканът да е напълнен максимално близко до ръба му. Оставяме 1-2 дни на тъмно на стайна температура, като следим развитието му (да няма миризма на алкохолни пари, да няма мехури) и го поставяме в хладилника. Препоръчително е да изчакаме около 1 месец преди да консумираме готовото прасковено масло. Ферментирал зелен лук Измиваме добре зеления лук, почистваме горната ципа и изрязваме мустаците и перата (от перата на лука, може да приготвите песто). Готовите главички осоляваме добре като втриваме солта плътно с ръце, така че да започне да отпуска сок. Натъпкваме хубаво в буркан и притискаме силно с ръце (като целта ни е консистенцията да стигне до ръба на буркана). Оставяме на стайна темпeратура за 1-2 дни на тъмно като ежедневно отваряме буркана и допълнително притискаме лука. Целта е лукът да се покрие изцяло със собствения си сос. След това поставяме в хладилник и отново изчакваме около 1 месец преди да консумираме. Очаквайте в следващ материал снимки от бурканите с ферментиращи продукти на \"Багри\".", "date": "2017.09.16", "title": "Да затвориш сезоните в буркан"}
{"url": "http://www.dnevnik.bg/bulgaria/2017/09/16/3042899_boiko_borisov_ot_nachaloto_na_godinata_imame_11/", "text": "От началото на годината имаме 11% повишение на доходите в страната, каза министър-председателят Бойко Борисов в Девин, където е на откриването на реконструирания топлопровод от Беденски бани до града. Видеозапис от събитието той е публикувал в профила си във \"Фейсбук\". \"Надявам се в Девин да надминат 30%, защото хората го заслужават. Надявам се работодателите в района да направят така че хората да остават тук с по-високи заплати и по-добри доходи. Факт е, че се увеличава туристическият поток, трябва и обслужване, което да отговаря на високите задачи, които си поставяме\", обясни той пред присъстващите жители на Девин и добави: \"На 25 септември завършва процедурата на трите лота - Михалково, Кричим... да ви оправиме пътя\". Борисов първо се обърна към присъстващите на церемонията епископ и мюфтия и им благодари за присъствието, \"за да благословите всеки по своему това начинание\". \"Защото този регион е видял през вековете такива неща, каквито сигурно ние не ги бихме възприели момента. Господ така е отредил да живеем заедно, двете религии да добруваме и се надявам така да продължи за векове\", започна премиерът словото си. \"Ако се върнете в годините назад, кога са давани такива целеви пари за образование, за инфраструктура, мога да споря много с вас. Мога да ви напомня за учителската стачка, когато двама министри казаха кога ще приключи тая седянка, но няма да се заяждаме\", разказа премиерът. По повод протестите на служители в МВР Борисов каза, че за следващата година ще бъде прегледан бюджетът и ще се търсят възможности. А на пожарникарите не пропусна да напомни, че 5 години сам той е гасил пожари \"само с брезентова мушама и пластмасова каска\", а през гумените ботуши, които в днешно време носят градинарите, 12 пъти го е убождал пирон. \"Сега какви коли карат, а ние сме карали зилове. 3000 милиона само за пожарните отиват! Ми, кажете едно мерси поне за колите!\", скара им се Борисов. По късно премиерът разгледа санираните блокове в града.", "date": "2017.09.16", "title": "Бойко Борисов: От началото на годината имаме 11% повишение на доходите"}
{"url": "http://www.dnevnik.bg/sviat/2017/09/16/3042895_severna_koreia_obiavi_che_celi_ravnovesie_na_voenna/", "text": "Северна Корея обяви в събота, че цели да постигне \"равновесие\" на военна сила със Съединените щати, , съобщава агенция \"Ройтерс\" като се позовава на изявление на лидера, цитиран от севернокорейската държавна информационна агенция KCNA. Само преди ден САЩ предупредиха, че търпението им за дипломация се изчерпва бързо след като Пхенян изстреля ракета над Япония за втори път в рамките на един месец. \"Нашата крайна цел е да се установим равновесие на реална сила със САЩ и да накараме американските управници да не се осмеляват да говорят за военно разрешение на конфликта\", каза лидерът на Северна Корея Ким Чен Ун. Ким беше показан – заобиколен от няколко служители, докато наблюдават как ракетата излита. Снимките разпространи отново държавната агенция. \"Бойната ефективност и надеждността на ракетата Hwasong-12 бяха напълно проверени\", каза още държавния глава, цитиран от KCNA. Ким добави, че целта на Северна Корея да постигне ядрената си програма е \"почти постигната\". През години Северна Корея изстреля десетки ракети под ръководството на Ким. Така страната ускорява оръжейната си програма, която цел е да позволи на Северна Корея да достигне територията на Съединените щати с мощна ядрена ракета. След последното изстрелване на ракети в петък съветникът по националната сигурност на Белия дом Х.Р. Макмастър заяви, че Съединените щати бързо губят търпение заради програмите на Северна Корея за противоракетна и ядрена програма. \"За тези, които коментират липсата на военна опция, има военен вариант\", каза той, като добави, че предпочитаният избор на администрацията на Тръмп не е този. Също в петък Съветът за сигурност на САЩ осъди \"силно провокативното\" изстрелване на ракети от Северна Корея. Щатите вече затегнаха санкциите срещу Северна Корея в отговор на теста за ядрена бомба на 3 септември, налагайки забрана на износа на текстил в Северна Корея и ограничаване на вноса на суров нефт.", "date": "2017.09.16", "title": "Северна Корея обяви, че цели \"равновесие\" на военна сила със САЩ"}
{"url": "http://www.dnevnik.bg/sport/2017/09/16/3042901_shtangite_mogat_da_izpadnat_ot_olimpiiskite_igri_prez/", "text": "Бъдещето на вдигането на тежести в олимпийското семейство е поставено под голяма заплаха. Спортът ще трябва да премине през няколко препятствия, за да докаже, че е чист от допинг, или в противен случай ще загуби мястото си за Париж 2024, това съобщи  Международният олимпийски комитет по време на сесията си в Лима . МОК заяви през юли, че Международната федерация по вдигане на тежести (IWF) трябва да представи до декември удовлетворителен доклад за това как планира да се справи с проблема с допинга. От мониторинга на МОК и Световната антидопингова агенция (WADA), който влезе в сила от края на 2016 г. обаче резултати няма. Двете организации не са доволни от направените промени. \"Ако вдигането на тежести остане съвместимо с правилата на WADA, тогава ние ще продължим със сегашната формула и за  Париж 2024 . В противен случай ситуацията ще е различна и може да не ги включим\", каза президентът на МОК Томас Бах. Половината от 106-те положителни проби, дошли след повторни тестове са на състезатели по вдигане на тежести. Става въпрос за проби от игрите през 2008 и 2012 г. в Пекин и Лондон. Според члена на МОК Денис Осуалд 80% от положителните проби са на  тежкоатлети  и лекоатлети. \"Общо 75 медала са отнети на състезатели в най-различни спортове през 2008 и 2012 г. В един от случаите осемте с най-добрите резултати са с положителни проби\", каза Осуалд без да уточни за кой спорт става въпрос. Вицепрезидентът на МОК Джоун Коутс увери, че мониторингът на Световната федерация по вдигане на тежести ще бъде много сериозен и ще се осъщестява в партньорство с WADA: \"Трябва да сме сигурни, че наблюдаваме изпълнението на всички действия, за да не допускаме нови случаи на положителни проби\". В момента IWF се ръководи от 78-годишния  Тамаш Аян . Унгарецът кара своя пети мандат начело на щангите, но прогрес в борбата с допинга няма. Той увери МОК, че неговата федерация вече е предприела мерки. По време на олимпийските игри в Рио де Жанейро преди година IWF изключи руските щанги от участие заради \"поставяне на репутацията на вдигането на тежести под голямо съмнение\".  Редица други страни, сред които Китай, Азербайджан и Казахстан , също са поставени под потенциално изхвърляне от щангите.", "date": "2017.09.16", "title": "Щангите могат да изпаднат от олимпийските игри през 2024, предупреди Томас Бах"}
{"url": "http://www.dnevnik.bg/sport/2017/09/16/3042940_mourinyo_ruuni_zaslujava_da_bude_dobre_priet_v/", "text": "Мениджърът на  \"Манчестър юнайтед\"  Жозе Моуриньо трябваше да говори много за бившив футболист на тима Уейн Рууни преди двубоя на \"червените дяволи\" с \"Евертън\" утре. \"Карамелите\" гостуват в Манчестър в неделя от 18 ч., а това ще бъде първо завръщане на нападателя на \"Олд Трафорд\", откакто напусна през лятото. \"Смятам, че той ще бъде приет така, както заслужава. Понякога се става легенда прекалено лесно, той е истинска легенда за \"Юнайтед\". Мачовете, головете, трофеите и всичко останало говорят сами за него. Уейн заслужава много голямо уважение на \"Олд Трафорд\", каза Моуриньо на официалната си пресконференция. Рууни е №1 по голове в историята на \"Манчестър юнайтед\", като има 253 попадения, с пет повече от сър Боби Чарлтън. Нападателят е шести по мачове с 559 във всички турнири. С \"червените дяволи\" Рууни спечели Висшата лига пет пъти, веднъж триумфира за ФА къп, три пъти за Купата на лига, четири - \"Къмюнити шийлд\". Освен това нападателят спечели Шампионската лига, Лига Европа и световното клубно първенство. Рууни започна добре и повтория си  престой в \"Евертън\" , завръщайки се в родния си клуб след 13 години. Нападателят вкара два гола в първите си два мача, но след това беше  заловен да кара употребил алкохол , което му донесе сериозни проблеми. \"Червените дяволи\" имат 10 точки след първите четири кръга от новия сезон. От мача утре отпада Пол Погба, който е контузен.", "date": "2017.09.16", "title": "Моуриньо: Рууни заслужава да бъде добре приет в Манчестър"}
{"url": "http://www.dnevnik.bg/v_pamet/2017/09/16/3042939_amerikanskiiat_aktyor_hari_diin_stantun_pochina_na_91/", "text": "Хари Дийн Стантън – легендарният американски актьор, известен със запомнящите си роли в много независими и култови филми – почина на 91 годишна възраст. Новината съобщават световни медии и агенции. Актьорът е починал от естествена смърт в петък (15 септември 2017 г.) следобед в болница в Лос Анджелис. През дългата си кариера, която преминава през шест десетилетия, Стантън играе във филми като \"Париж, щата Тексас\", \"Последното изкушение на Христос\", \"Пришълецът\", \"Хладнокръвният Люк\", \"Диво сърце\", \"Бягство от Ню Йорк\" , \"Момиче в розово\", \"Инланд Емпайър\". Режисьори, работили с него в киното, са големи имена като Дейвид Линч, Сам Пекинпа, Ридли Скот, Алекс Кокс и Вим Вендерс, но до последно Стантън никога не е бил номиниран за Оскар или за друга голяма награда. Излезлият през лятото нов сезон на \"Туин Пийкс\" е последната продукция, в която актьорът участва. Стантън е роден през 1926 г. в Кентъки, син е на тютюнопроизводител. След като служи във Военноморската флота в Тихия океан по време на Втората световна война, той учи журналистика в колеж, преди да се включи в класове по актьорско майсторство в \"Пасадена Плейхаус\" през 1949 г. Стантън има интереси и към писане и музика, но както сам казва пред \" Обзървър\" през 2013 г., се \"предал\" на актьорството.", "date": "2017.09.16", "title": "Американският актьор Хари Дийн Стантън почина на 91 години"}
{"url": "http://www.dnevnik.bg/bulgaria/2017/09/16/3042956_rumen_radev_lobistite_sa_na_put_da_prizemiat_boinata/", "text": "\"Лобистите постигнаха своето и конкурсът се връща в началото, което застрашава да приземи окончателно стогодишната ни авиация\". Това заяви днес президентът Румен Радев пред журналисти, помолен да коментира изпълнението на процедурата по избор на нов тип боен самолет, съобщиха от прессекретариата на държавния глава. През седмицата временната парламентарна комисия, която проучва конкурса заяви, че офертата на САЩ и Португалия е била дисквалифицирана неправомерно, затова трябва  процедурата да се върне на ниво подаване на оферти , а след това да се проведе ново гласуване. Радев заяви, че е задраскан трудът на военните експерти, както и очакванията на военните летци и инженери за навременно решаване на този проблем. Президентът каза, че \"очевидно целта на създадената парламентарна комисия, е да бъде използвана за трибунал за политически цели\". Попитан дали всичко по процедурата се връща в изходна точка, президентът коментира, че няма никаква яснота кога и как тя ще продължи. \"Ако си решил да не инвестираш в сигурност, намираш начин и поводи да протакаш\", посочи той. Президентът коментира още и избирането на председател на Върховния административен съд като заяви, че е най-логично той да се избира от новия състав на Висшия съдебен съвет, но отказа да отговори дали ще подпише указ за назначаването му. \"Старият състав вече излъчи своя кандидат. Ако му дадем шанс да бъде потвърден и от новия състав на ВСС, то неговият авторитет ще бъде още по-голям\", каза държавният глава. Георги Чолаков беше избран в понеделник с мнозинство от 20 гласа от Висшия съдебен съвет.  В сряда държавният глава заяви , че проучва дали да не спре назначението. Мотивът му е, че \"председателят на Върховният административен съд (ВАС) трябваше да се избере от новия състав на ВСС, той ще работи с него\". В  петъчния брой  на Държавен вестник липсва указ на Радев за назначаването на Чолаков. Във връзка с противоречията между БСП и ГЕРБ за антикорупционния закон, държавният глава коментира, че единственият консенсус, който може да бъде постигнат, е да се отговори на очакванията на българския народ. \"Очакванията са да има безкомпромисно отношение към корупцията по най-високите етажи на властта. За мен това означава, когато имаме сигнал за корупция в крупна обществена поръчка, там вече да има орган, който проактивно да събира и проучва информация, да анализира фазата на подготовка на самата поръчка\", посочи Радев. Той подкрепи кампанията \"Да изчистим България заедно\". Заедно със служители от президентската администрация държавният глава се включи в почистването на Борисовата градина в столицата.", "date": "2017.09.16", "title": "Румен Радев: Лобистите са на път да приземят бойната авиация"}
{"url": "http://www.dnevnik.bg/sviat/2017/09/16/3042622_angela_merkel_si_prizna_griah_ot_mladostta/", "text": "Германският канцлер Ангела Меркел, която рядко допуска медиите до личния си живот, все пак открехна вратата по време на тазгодишната предизборна кампания. След като преди няколко седмици сподели рецептата си за  картофено пюре и че мъжете с хубави очи  са ѝ слабост, сега канцлерът разкри и отдавнашен свой грях. \"Изпуших една цигара като малка и не казах на родителите си. Малък грях, бих казала\", отвърна Меркел на въпрос на телевизия NDR. Преди това основният ѝ опонент  Мартин Шулц  си призна, че по време на лудо парти е хвърлил пакет прах за пране в обществен басейн. Социологическите проучвания предвиждат, че Меркел ще спечели четвърти мандат начело на Германия. Тя има двуцифрена преднина пред социалдемократите, а  младите хора са важна част  от електората ѝ. Тя заложи на кампании в интернет, за да достигне до 3-те милиона младежите, които ще гласуват за пръв път – появи се в клипове в Youtube и на най-голямата конвенция за компютърни игри в Европа. 57% от хората между 18 и 21 години я подкрепят, докато Шулц печели едва 21% от тях.", "date": "2017.09.16", "title": "Ангела Меркел си призна грях от младостта"}
{"url": "http://www.dnevnik.bg/photos/2017/09/16/3042964_fotogaleriia_srednovekovieto_e_v_sofiia/", "text": "Средновековен турнир, стреляне с лък и автентична музика предлага  , който се провежда днес и утре в парка на Военната академия \"Г. С. Раковски\" в София.", "date": "2017.09.16", "title": "Фотогалерия: Средновековието е в София"}
{"url": "http://www.dnevnik.bg/sport/2017/09/16/3043064_ferari_i_mercedes_se_doblijiha_do_red_bul_sled/", "text": "Само 0.142 от секундата разделиха тримата водещи пилоти в третата тренировка за Гран при на Сингапур. Последният час за подготовка преди квалификацията се оказа много интересен, като отново \"Ред Бул\" зае първото място. След като  Даниел Рикардо диктуваше темпото в петъчния ден , сега съотборникът му Макс Верстапен даде най-доброто време – 1:42.829. Холандският тийнейджър изпревари само с 0.072 сек Себастиан Фетел. От \"Ферари\" направиха голяма стъпка напред в развитието си, след като в петък имаха големи проблеми и не намериха нужното темпо, изоставайки на повече от шест десети от секундата. По-късно се оказа, че Фетел е сгрешил и с настройките на болида си. Трети се класира  Люис Хамилтън , който също записа обиколка под 1:42 минути – 1:41.971. Трикратният световен шампион и лидер в световния шампионат имаше малко проблеми в първите 30 минути и изостана на повече от секунда зад Фетел. След това обаче драстично подобри темпото си при симулацията на квалификационни опити. Малките разлики между първите трима обещават да има голяма битка за полпозишъна в квалификацията. Битката за стартовите места на уличното трасе в Сингапур е от 16 ч. българско време. Сензационно четвърто място даде Фернандо Алонсо, който изостана само на 0.554 секунди от Верстапен. Пилотът на  \"Макларън\"  доказа, че знае как да компенсира липсата на мощност от двигателя си \"Хонда\" на подобни улични писти. Пети се нареди съотборникът на Алонсо Щофел Вандорн. Рикардо, който беше много бърз в петъчния ден и даде заявка за доминация на \"Ред Бул\" се класира едва шести на 0.688 секунди зад съотборника си. Квалификационният опит на австралиеца обаче беше компрометиран заради контакт с бетонната стена преди 13-и завой. Рикардо се движеше добре и даде най-добро персонално време в първи сектор, но ударът го спря от опит. По-рано в тренировката подобни проблеми имаха Фетел и Кими Райконен, но и двамата се отърваха леко. Финландецът не беше на висота и се класира едва девети, зад сънародника си Валтери Ботас.", "date": "2017.09.16", "title": "\"Ферари\" и \"Мерцедес\" се доближиха до \"Ред Бул\" след последната тренировка в Сингапур"}
{"url": "http://www.dnevnik.bg/sviat/2017/09/16/3043066_arestuvan_e_mladej_vuv_vruzka_s_atentata_v_metroto_v/", "text": "Британската полиция задържа 18-годишен младеж, за когото се предполага, че е свързан с  атентата в лондонското метро  вчера, съобщи \"Ройтерс\". Мъжът е бил арестуван в района на град Дувър край Ламанша, съобщи Нийл Басу, висш национален координатор на контратерористичната дейност. \"Въпреки че сме доволни от постигнатия напредък, разследването продължава и равнището на заплаха остава \"критично\", подчерта той. Мъжът е бил задържан за разпит, не са му предявени официални обвинения и самоличността му не се разкрива. Лондонската транспортна администрация съобщи, че е отворила отново метростанцията, където вчера частично експлодирала бомба рани 29 души, съобщи БТА, като цитира \"Асошиейтед прес\". Част от пострадалите бяха ранени от експлозията, а други - при последвалата блъсканица сред пътниците в пиковия час. Никой от ранените не е с опасност за живота. Станцията \"Парсънс Грийн\" заработи отново в 1:30 часа тази нощ, повече от 17 часа след експлозията. Великобритания  повиши до максималното - \"критично\"  - равнището за терористична заплаха след бомбения взрив във влак на лондонското метро. Това означава непосредствена опасност от атентат. Засега няма арестувани във връзка с нападението. Издирват се заподозрени. На обществени места в цялата страна са разположени войници, които да помагат на полицията да предотвратява нападения. Решението за разполагане на войници е рядка стъпка за Великобритания, отбелязва Ройтерс. Тереза Мей каза по телевизията, че то ще осигури допълнителна защита по време на разследването. Самоделната бомба, която, изглежда, не е избухнала докрай, беше петото голямо терористично нападение във Великобритания тази година. Отговорност пое Ислямска държава. Екстремистите поеха и отговорността за други нападения, извършени тази година във Великобритания, включително две в Лондон и едно на поп-концерт в Манчестър, припомня \"Ройтерс\". Най-високопоставеният британски полицай за борба с тероризма - Марк Роули, заяви късно снощи, че разследването върви добре. \"Преследваме заподозрени\", заяви той и увери, че \"стотици полицаи проследяват множество варианти, като преглеждат стотици часове записи от охранителни камери и говорят със свидетели\".", "date": "2017.09.16", "title": "Арестуван е младеж във връзка с атентата в метрото в Лондон"}
{"url": "http://www.dnevnik.bg/sport/2017/09/16/3043138_baiern_se_razpravi_s_mainc_v_istoricheski_mach_za/", "text": "Седмица след  загубата от \"Хофенхайм\"  и слабото представяне срещу \"Андерлехт\" в Шампионската лига \"Байерн\" (Мюнхен) отговори на критиките с разгромна победа с 4:0 над \"Майнц\". Германският шампион направи много силен мач и ако беше реализирал всичките си положения трябваше да спечели с двуцифрен резултат. Два гола отбеляза Роберт Левандовски, а по веднъж се разписаха Ариен Робен и Томас Мюлер. Освен голмайсторите много силно игра Кимих, който се отличи три асистенции за баварците. Срещата ознаменува и началото на Октобертфест, като \"Майнц\" се надяваше да повтори подвига си от 2010 г. Червените спечелиха като гост на \"Байерн\" по време на Октобертфест преди седем години, но не успяха да станат първия отбор в Германия, който печели два пъти в Мюнхен в този период от годината. В 11-ата минута \"Байерн\" откри чрез Томас Мюлер, който стреля мощно от няколко метра след подаване на Йошуа Кимих. Шутът на Мюлер закачи Ариен Робен, но понеже не промени траекторията си драстично, голът беше записан на германеца. Статистиците на стадиона припомниха, че \"Байерн\" не е губил нито един от 75-те си мача в Бундеслигата, в които Мюлер се е разписал поне веднъж и това се сбъдна. Последваха още по-силни минути за баварците, които до голяма степен се дългаха на настоятелността на Кимих и Рафиня по двата фланга, които бяха много активни. Вторият гол се печеше и той стана факт в 23-ата минута. Кимих намери Робен в наказателното поле, а холандецът се разписа с десния крак. През втората част  Карло Анчелоти , който беше поставен под сериозно напрежение в последните дни можеше да действа по-спокойно, а неговите футболисти свалиха оборотите. Той пусна на терена Никлас Зюле и Франк Рибери, които се включиха много активно. След почивката дойдоха минутите на Роберт Левандовски. Полякът ознаменува по най-добрия начин своя мач №100 за \"Байерн\" в Бундеслигата, като се разписа на два пъти. В 50-ата минута той завърши подаване на Томас Мюлер, а 13 минути преди края засече с глава центриране на Кимих. Левандовски се извиси хубаво във въздуха и насочи топката в далечния ъгъл, без да остави шансове на Адлер. В 100-те си мача в Бундеслигата с екипа на баварците полякът вече има 82 гола.", "date": "2017.09.16", "title": "\"Байерн\" се разправи с \"Майнц\" в исторически мач за Левандовски"}
{"url": "http://www.dnevnik.bg/sport/2017/09/16/3043147_livurpul_ne_moja_da_pobedi_burnli_sled_34_udara_i_kup/", "text": "В рамките на седмица \"Ливърпул\" не успя да победи в трети пореден мач. След като през миналия уикенд мърсисайдци бяха  разгромени с 0:5 от \"Манчестър сити\" , а след това направиха  2:2 със \"Севиля\"  в Шампионската лига, сега \"Анфийлд\" отново не видя успех. \"Ливърпул\" стигна само до 1:1 срещу \"Бърнли\", като дори изоставаше в резултата. До момента мърсисайдци имаха пет победи от шест мача срещу \"Бърнли\" (само една загуба – бел. ред.), при това бяха спечелили и трите срещи на \"Анфийлд\". Виненочервените от Ланкашър поведоха в 27-ата минута чрез Скот Арфийлд, който се разписа след подаване на Роби Брейди. Домакините обаче успяха да изравнят само три минути по-късно, когато точен беше Мохамед Салах. Египтянинът беше точен след подаване на Емре Джан. С изключение на този момент от мача обаче \"Ливърпул\" така и не намери рецептата как да превземе вратата на Ник Поуп. Червените отправиха обшо 34 удара и владееха топката в 71% от времето, но въпреки това не успяха да отбележат още един гол. В заключителните 10 минути беше интересно и пред двете врати, като по-чистите положения изненадващо бяха на сметката на гостите. При абсолютно идентични ситуации Бен Мий беше близо до гол за \"Бърнли\". Централният защитник беше изпуснат на два пъти след корнери, но първо Матип изби от голлинията, а след това Миньоле се намеси. Малко по-късно нещата се обърнаха и \"Ливърпул\" се настани пред вратата на виненочервените. Първо шут на Трент-Александър Арнолд беше уловен от вратаря Ник Поуп, а в 86-ата минута резервата Доминик Соланке удари гредата след центриране именно на десния защитник. Съставът на \"Бърнли\" затвърди отличното си представяне като гост във Висшата лига през този сезон. След като победиха  шампиона \"Челси\" с 3:2 на \"Стамфорд бридж\"  на старта на кампанията, а после взеха точка от \"Тотнъм\" на \"Уембли\" (1:1), сега виненочервените спряха още един от претендентите.", "date": "2017.09.16", "title": "\"Ливърпул\" не можа да победи \"Бърнли\" след 34 удара и куп пропуски"}
{"url": "http://www.dnevnik.bg/sport/2017/09/16/3043149_neochakvani_geroi_zapaziha_perfektnite_pokazateli_na/", "text": "\"Барселона\" победи \"Хетафе\" като гост с 2:1 и записа четвърти пореден успех в Ла Лига от началото на сезона. Двубоят на \"Алфонсо Перес\" не мина по плановете на Ернесто Валверде, като до 62-ата минута тимът му изоставаше в резултата. Шибасаки откри в 39-ата минута, а победата на каталунците изковаха две от резервите. Денис Суарес се разписа в 62-ата, а  Паулиньо  донесе трите точки шест минути преди края. Успехът не позволи на \"Барселона\" да запише най-добрия старт в историята си, след като се нуждаеше да отбележи поне три гола. Още от началото на мача в действията на каталунците си личеше липсата на свежест и агресия. Въпреки че Валверде заложи на всичко най-добро, включително Меси, Суарес и  Дембеле  в нападение, \"Барселона\" действаше мудно. В първите минути \"Хетафе\" предложи много затворена игра, но показа, че може да бъде опасен на контраатака, като преливаше много бързп по терена. При една такава ситуация Молина пробва рефлекса на Тер Щеген. В 10-ата минута отново нападателят се подигра с Пике, но беше фаулиран на границата на наказателното поле. За капак в 26-ата минута Дембеле напусна терена след мускулна травма и беше заменен от Деулофеу. Първата по-сериозна атака за \"Барселона\" дойде едва в 32-ата минута, но Юмтити не успя да уцели вратата след корнер. Седем минути по-късно домакините заслужено откриха резултата. Гаку Шибасаки беше в прегръдките на своите съотборници, след като с много силен и добре насочен удар прати топката в горния ъгъл на Тер Щеген – 1:0. В добавеното време Меси имаше отлична възможност след свободен удар, но врататят на \"Хетафе\" Висенте Гуаита успя да чукне топката в последния момент. След почивката \"Барселона\" вдигна оборотите, а на терена се появи и Денис Суарес. Той замени капитанът Иниеста и разликата веднага се усети. На няколко пъти Денис, Луис Суарес, Меси и Деулофеу създадоха опасности пред вратата на домакините, но защитата се справяше. В 62-ата минута усилията на каталунците най-накрая се увенчаха с успех. Сержи Роберто хитро открадна топката до страничната линия, напредна и намери Денис Суарес около точката на дузпата, а за халфът не беше трудно да изравни резултата. \"Барселона\" натисна още по-сериозно, а това от своя страна доведе до няколко добри възможности за \"Хетафе\" от контраатаки. Те не се увенчаха с успех и каталунците нанесоха своя удар. Той дойде от най-малко очаквания футболист на терена. В 84-ата минута Паулиньо се разписа само седем минути, след като се появи на терена на мястото на Иван Ракитич. Той се включи отлично в наказателното поле, спечели битката със съперник и с мощен удар по диагонала донесе победата на каталунците.", "date": "2017.09.16", "title": "Неочаквани герои запазиха перфектните показатели на \"Барселона\" в Ла Лига"}
{"url": "http://www.dnevnik.bg/sviat/2017/09/16/3043150_kosovo_shte_ima_svoia_armiia_do_kraia_na_godinata/", "text": "До края на годината Косово ще има своя армия в партньорство със САЩ, НАТО и ЕС. Това обяви косовският президент Хашим Тачи по телевизия РТК, цитиран от БГНЕС. \"Определено се очаква армията да бъде формирана до края на годината. Може да направим промени в Конституцията и силно ги подкрепяме. Ще изградим модерна, многонационална и професионална армия и ще създадем перспектива за членство в НАТО\", посочи президентът. По думите на Хашим Тачи целият този процес ще протича в партньорство със САЩ, НАТО и ЕС.", "date": "2017.09.16", "title": "Косово ще има своя армия до края на годината"}
{"url": "http://www.dnevnik.bg/photos/2017/09/16/3043060_fotogaleriia_jivotut_na_nelegalnite_minyori_za_zlato_v/", "text": "Нелегалната минна дейност в Бразилия се разглежда от мнозина като бич, замърсяващ тропическите гори на Амазония. За други това е начин на живот. Бразилските ‘'гаримпос'' или нелегалните мини за злато се експлоатират от малки групи от хора наричани ''черните котки’’. На снимката: Златотърсач или гаримпос държи злато, преди да го продаде в село близо до Крепуризао, в община Итаитуба, Бразилия.", "date": "2017.09.16", "title": "Фотогалерия: Животът на нелегалните миньори за злато в Бразилия"}
{"url": "http://www.dnevnik.bg/sport/2017/09/16/3043174_razgrom_nad_uotford_izkachi_manchestur_siti_na_vurha/", "text": "\"Манчестър сити\" най-накрая започва да прилича на отбор, воден от Хосеп Гуардиола, след като постигна втори пореден разгром във  Висшата лига . \"Гражданите\" разбиха \"Уотфорд\" с 6:0 като гост и вече имат 13 точки. Поне до утрешния мач на \"Манчестър юнайтед\" с \"Евертън\", футболистите на Гуардиола ще са начело в класирането. Седмица, след като разгромиха \"Ливърпул\" с 5:0 у дома \"гражданите\" продължиха да вкарват много голове, а над всички беше Серхио Агуеро. Аржентинецът отбеляза хеттрик, който е шести за него само във Висшата лига, откакто е в \"Сити\" и общо 10-и. Единствено Алън Шиърър (11), Роби Фаулър (9), Майкъл Оуен и Тиери Анри (по 8) имат повече от Агуеро. Освен това \"Сити\" стана едва четвъртия отбор във Висшата лига, който успява да победи с разика от пет гола или повече един и същи съперник в две поредни визити. В края на миналия сезон \"гражданите\" победиха \"Уотфорд\" с 5:0 на неговия \"Викъридж роуд\". \"Невероятна победа за нас на много труден стадион, още повече, че вкарахме шест гола. Да не забравяме, че миналия сезон \"Манчестър юнайтед\" и  \"Арсенал\"  загубиха тук, а \"Ливърпул\" също не можа да спечели този сезон\", каза Хосеп Гуардиола след мача. \"Гражданите\" започнаха със самочувствие и типичното продължително владение на топката, но първата по-сериозна опасност беше на сметката на домакините. Тя дойде след статично положение в 23-ата минута, след като Ричарлисон засече центриране, но топката мина на няколко сантиметра от левия страничен стълб на Едерсон. Само четири минути по-късно \"Сити\" беше напред в резултата. Де Бройне центрира от своободен удар, а един от най-ниските на терена Агуеро засече с глава. В ситуацията обаче останаха сериозни съмнения за засада на аржентинеца. В 31-ата минута отново Агуеро се разписа и удвои аванса на \"гражданите\". Той получи от Давид Силва успоредно на голлинията и нямаше никакъв проблем да вкара втория си гол. Аржентинецът показа, че може не само да бележи, но и да създава положения и в 37-ата минута асистира на Габриел Жезус. Агуеро пусна топката между няколко защитника, а бразилецът с удар по диагонала не остави шансове на Гомеш – 3:0. През второто полувреме \"Уотфорд\" опита да изнесе играта в по-предни позиции и да задържи топката, но наказателната акция от страна на \"гражданите\" продължи. В 63-ата минута центриране на Давид Силва намери Отаменди и той с глава отбеляза четвъртия гол. В заключителните 10 минути от срещата \"гражданите\" не се отказаха да преследват още по-убедителна победа. В 81-ата минтуа Агуеро оформи своя хеттрик след гениално отиграване. Нападателят се разходи между четирима защитници в жълто и прокара топката край плонжа на Гомеш. Минута преди края на редовното време Рахийм Стърлинг спечели дузпа след съприкосновени с Кристиан Кабаселе. Агуеро му отстъпи изпълнението и англичанинът не сбърка от 11-те метра.", "date": "2017.09.16", "title": "Разгром над \"Уотфорд\" изкачи \"Манчестър сити\" на върха във Висшата лига"}
{"url": "http://www.dnevnik.bg/bulgaria/2017/09/16/3043176_dete_e_zaginalo_pri_pojar_v_sofiia/", "text": "Дете е загинало при пожар в столичния квартал \"Симеоново\", съобщиха от МВР. Четири противопожарни екипа и линейка на столичната пожарна са се отзовали на сигнал, постъпил към 18.40 часа, за пожар, възникнал в къща в кв. \"Симеоново\". Още при пристигане на място пожарникари извели от постройката 2-годишно момченце. То е откарано в болница, но по-късно е починало. Според първоначалната информация, няма данни за други пострадали. Огънят е погасен за минути. На място се извършва оглед, изясняват се причините за пожара. По-рано днес противопожарни екипи са погасили горящи стърнища край магистрала \"Струма\" в района на Дупница. Не е имало задимяване на магистралата, движението не е спирано. Вече е възстановено електрозахранването на преминаващата в близост железопътна линия, уточняват от полицията.", "date": "2017.09.16", "title": "Дете е загинало при пожар в София"}
{"url": "http://www.dnevnik.bg/istorii_na_denia/2017/09/16/3043180_nai-chetenoto_v_dnevnik_vzriv_v_london_noviiat_aifon/", "text": "1.  Взрив избухна в метрото в Лондон, има пострадали  - 22 207 прочитания. 2.  iPhone X ще се отключва с... лице  - 21 068 прочитания. 3.  Отвлеченият Адриан Златков е пуснат ден след като баща му е платил откуп  - 19 176 прочитания. 4.  С цена от 1000 долара новият \"Айфон\" ще е тест за лоялността на потребителите  - 16 079 прочитания. 5.  \"Господари на ефира\" спечели дело срещу \"Шоуто на Слави\" след деветгодишна съдебна битка  - 15 008 прочитания. 6.  Предозиране: Вратарят Николай Михайлов основа нова фирма - \"Деспасито\" ЕООД  - 14 734 прочитания. 7.  Господари на пародията в 7/8  - 14 489 прочитания. 8.  Еврокомисията откри руска пропаганда в 8 български сайта, сред тях са \"Блиц\" и ПИК  - 14 388 прочитания. 9.  Из мемоарите на Шарапова: За перфекциониста Димитров и за това, което Уилямс няма да ѝ прости  - 14 157 прочитания. 10.  Юнкер: Трябва бързо да вкараме България и Румъния в Шенген  - 13 413 прочитания.", "date": "2017.09.16", "title": "Най-четеното в \"Дневник\": Взрив в Лондон, новият \"Айфон\""}
{"url": "http://www.dnevnik.bg/bulgaria/2017/09/16/3043184_napadateliat_na_nezriashti_hora_v_nesebur_e_pusnat_na/", "text": "Нападателят на незрящи туристи в Несебър, е пуснат срещу гаранция от 1500 лева днес, съобщава Дарик радио. Постановлението за 21-годишният Тодор Маринов е издадено от прокурор Христина Апостолова от Районната прокуратура в Несебър. Мотивът е, че е изтекъл законоустановения двумесечен срок за задържането му, коментира пред Дарик радио Веселина Василева, адвокат на Маринов. До този момент Тодор бе с мярка за неотклонение \"домашен арест\". Той бе задържан за нападението в края на юни, впоследствие бе пуснат под парична гаранция от 3000 лева, а накрая мярката му за неотклонение бе изменена в домашен арест. На 4 септември т.г. пред Окръжния съд в Бургас обвиняемият заяви, че престоят у дома не му се отразявал добре, наддал килограми, които не се отразявали добре на заболяванията му. Папка с медицинска документация, която се намира в кориците на досъдебното производство и е потвърдена от вещи лица сочи, че Маринов, страда от редица заболявания, сред които и глаукома. \"Не ми се струва много нормално да се прецени, че можеш да биеш с глаукома, а не можеш да лежиш в ареста с глаукома\", коментира главният прокурор Сотир Цацаров.", "date": "2017.09.16", "title": "Нападателят на незрящи хора в Несебър е пуснат на свобода"}
{"url": "http://www.dnevnik.bg/politika/2017/09/16/3043186_boiko_borisov_pojela_uspeh_na_slavi_trifonov_v/", "text": "Премиерът Бойко Борисов пожела успех на телевизионния водещ Слави Трифонов, който вчера обяви, че ще търси  българи, които да заменят политическата класа  в управлението на страната. \"Аз винаги пожелавам успех на всеки, който иска да направи политическа партия. Тогава става ясно колко е трудно. В ГЕРБ има 1200-1300 човека общински съветници, областни управители, министри, заместник-министри, депутати, шефове на агенции, заместник областни управители, кметове, заместник-кметове. От чужбина ли ще ги докараш? Откъде ще ги събераш? Един да те издъни, трябва да се обясняваш месеци наред. То на думи е лесно, но като видим хората, ще стане ясно. Пожелавам му успех. Това е демокрацията\", коментира  Борисов пред журналисти в Девин , цитиран от БНР. Решението на Слави Трифононв събра адмирации от лидера на партия \"Воля\" Веселин Марешки. \"Разбрах, че Слави Трифонов започва да търси образовани и компетентни хора, които да популяризира като алтернатива на статуквото. Ние от \"Воля\" не само го правим, но и с делата си неведнъж, вече като парламентарна партия, сме доказали, че няма да дадем спокойствие на досегашната управленска система и нейните представители. За да променим страната, трябва да се обединим всички, които не искаме България да затъва, заради корупция и некадърни политици. Дела трябват, не само намерения!\", написа Марешки в страницата си в социалната мрежа \"Фейсбук\" по-рано днес. \"Няма причина за предсрочни избори, при положение, че вървим към 4% ръст на икономиката, безработицата падна под 5%, бюджетът ни е с 2 млрд. лева излишък и е дадено началото на сериозна административна реформа, коментира Борисов искането на Марешки. По думите му \"всеки лидер, особено когато е искал да стане някой, а не е, става злобен\". \"Идваше в централата да говорим, защото искаше да става вицепремиер. Тогава нищо не му пречеше, така че като не им се получи нещо, започват да стават злобни. Това е нормално, но при положение, че ние вървим към 4% ръст на икономиката, че безработицата падна под 5%, че бюджетът ни е на 2 милиарда излишък. Кое да предизвика тези избори, като знаем какво ни чака зад нас? Напротив – административната реформа върви много добре. В скоро време ще имаме и по-добри резултати\", обобщи премиерът.", "date": "2017.09.16", "title": "Бойко Борисов пожела успех на Слави Трифонов в създаването на политически проект"}
{"url": "http://www.dnevnik.bg/sviat/2017/09/16/3043201_sblusuci_v_seint_luis_posledvaha_sled_reshenie_na_suda/", "text": "Масови протести избухнаха в американският щат Сейнт Луис, щата Мисури в навечерието на уикенда след като съдът оправда бившия полицай Джейсън Стокли, който през 2011 г. застреля чернокожия Антъни Ламар Смит, съобщиха агенциите \"Асошиейтед прес\" и \"Ройтерс\". Полицията е използва лютив спрей срещу участниците. Ирландската рокгрупа Ю Ту отмени планирания си за тази вечер концерт в Сейнт Луис, 10 часа преди започването му заради опасения, че не може да гарантира сигурността на публиката. Тринадесет души са били задържани, тъй като са замеряли органите на реда с бутилки и други предмети и хвърляли камъни срещу полицейските коли. Четирима полицаи са ранени. Някои от протестиращите носят оръжия, което е законно в Мисури, посочва АП. Засега няма съобщения някой да е стрелял. \"Протестите са мирни като цяло, само на моменти се стигна до напрежение,\" съобщи полицията в Туитър. Инцидентът, заради който чернокожите в Сейнт Луис излязоха на улиците, стана през декември 2011 г. Стокли и партньорът му заподозрели Смит за разпространение на наркотици и се опитали да го задържат. След гонитба с коли Стокли прострелял пет пъти Смит. Пред съда бившият полицай обясни, че заподозреният е държал пистолет преди гонитбата и той се е почувствал в опасност, поради което е стрелял. Обвинението твърдеше, че Стокли е подхвърлил оръжието в колата на Смит, но съдията заяви, че не са представени убедителни доказателства в подкрепа на това твърдение.", "date": "2017.09.16", "title": "Сблъсъци в Сейнт Луис последваха след решение на съда да оправдае полицай, застрелял чернокож"}
{"url": "http://www.dnevnik.bg/sport/2017/09/16/3043207_cska_vze_sedma_poredna_pobeda_sled_dramatichen_mach_s/", "text": "ЦСКА записа седма поредна победа в Първа лига, надигравайки с 1:0 \"Черно море\" при гостуването си на \"Тича\". Червените не стигнаха никак лесно до успеха, като победното попадение падна дълбоко в добавеното време след точен изстрел на Фернандо Каранга. Червените имаха тотално надмощие в двубоя, който в голяма част се играе пред вратата на варненци, но домакините показаха отлични действия в защита. Успехът оставя ЦСКА начело в класирането с 22 точки, на четири пред  \"Лудогорец\" , който е с мач по-малко и на пет пред  \"Левски\" . Загубата е трета поредна за \"Черно море\". Варненци, които започнаха с четири поредни успеха вече се свлякоха до шестото място. От началото на мача \"Черно море\" се опита да бъда много агресивен и да наложи домакински натиск. Варненци пробваха да изнесат играта в предни позиции, но това се оказа много опасно, след като в първите 15 минути на няколко пъти играчи на ЦСКА изскочиха зад гърба на защитата. При една от тези ситуации Станислав Манолев беше повален в наказателното поле от вратаря на \"моряците\" Евгени Боровик. Халфът стигна първи до топката, след като стражът се вряза в него, без да играе с кълбото. Съдията Стефан Апостолов прецени, че става въпрос за игрови инцидент и не посочи бялата точка. \"Черно море\" потърси ново изостряне на играта, но срещаше големи проблеми с организацията на атаките си. Георги Илиев не играеше толкова често с топката, а се търсеше повече изритването ѝ към полето на червените. Все пак в средата на първата част домакините най-накрая стигнаха по-близо до вратаря на червените Витаутас Черниаускас, но шутът на Цветелин Чунчуков профуча встрани от целта. В 40-ата минута реферът Апостолов и помощниците му взеха ново грешно решение. След разбъркване, в което участваше Каранга, топката стигна до Тиаго на левия фланг, а той намери Манолев в наказателното поле. Последният се разписа, но реферът от близката страна Георги Дойнов вдигна флага си, сигнализирайки за засада. Повторенията ясно показаха, че Тиаго е покрит от защитник на варненци. Втората част започна с изява от агитката на ЦСКА, която спря двубоя за около 6-7 минути. От сектора със запалянковците на гостите, в който се бяха настанили близо 2500 души от София, беше изстреляна военна димка. Тя образува гъста мъгла над терена и срещата беше временно спряна. Пропуските на ЦСКА и играта на \"Черно море\" изнервиха и двата отбора, което доведе повече до грубости след почивката. Стефан Апостолов вдигна само два жълти картона, и двата за гостите, но често играта беше спирана заради спорове и опасни влизания. Най-деен в споровете беше Фернандо Каранга, който имаше жълт картон, но беше в основата на всяко по-интересно действие. В 75-ата минута бразилецът се строполи след удар в стомаха от Илиас Хасани, но съдиите не предприеха никакви действия. Няколко минути по-рано гол на нападателя с №9 беше отменен от другия асистент съдия Мирослав Иванов, но този път засада имаше. В 83-ата минута домакините останаха и с човек по-малко, след ново спорно решение на съдийския състав. В рамките на 60 секунди Цветелин Чунчуков получи два жълти картона, втория от които след като удари с ръка Чорбаджийски при отскока си. Въпреки, че бяха с човек по-малко варненци бяха много близо до това да поднесат изненадата. Георги Божилов и Орлин Старокин стреляха от дистанция, но последният прати топката над вратата. Вместо това секунди по-късно ЦСКА стигна до заветния гол в 96-ата минута. Кирил Десподов технично копна топката над плонжа на вратаря Боровик, а Фернандо Каранга се хвърли на шпагат и я засече в опразнената мрежа. След попадението \"Черно море\" се хвърли на свой ред на щурм и дори стигна до вратата на Черниаускас. След сблъсък със стража Амаду Сукуна падна в наказателното поле, но съдията не посочи точката за дузпа.", "date": "2017.09.16", "title": "ЦСКА взе седма поредна победа след драматичен мач с \"Черно море\""}
{"url": "http://www.dnevnik.bg/bulgaria/2017/09/16/3043213_sinut_na_ubitiia_vuv_vinogradec_e_zadurjan_s_narkotici/", "text": "Синът на убития във Виноградец Наско Тонкев е бил задържан като част от група от още четирима мъже, у които са открити синтетични наркотици и незаконно оръжие, съобщи Би Ти Ви. Специализираната полицейска операция е проведена миналата нощ на територията на град Септември и село Виноградец. Част от задържаните са управлявали лек автомобил под въздействие на наркотични вещества. По информация от разследващите групата е следена повече от месец. У Димитър Тонкев са открити амфетамини. Вече са е повдигнато обвинение за разпространение на наркотици. Той е задържан за 72 часа с прокурорско постановление. Според близките на арестуваните става въпрос за репресивна мярка срещу хората, които са говорили против бившия  председател на общинския съвет Лазар Влайков . Майката на убития Наско Тонкев обвини полицията, че извършва наказателна акция срещу семейството й заради показанията им срещу Влайков. По думите й в петък срещу събота през нощта въоръжени полицаи нахлуват в къщата на семейство Тонкеви във Виноградец и започват претърсване по стаите. Търсят наркотици и незаконни огнестрелни оръжия. Малко преди това Димитър Тонкев и другите трима задържани са арестувани в два автомобила в Септември. Пред Би Ти Ви бабата на Димитър Тонкев заяви, че става дума за наказателна акция заради това, че внукът й е дръзнал да говори срещу Лазар Влайков. \"Детето ни не е такова! Отвръщат, защото ние трябва да си мълчим, че са го убили\", заяви тя. Сред арестуваните е и приятелят на Деница Тонкева – дъщеря на убития Наско Тонкев. На негово име е прехвърлена собствеността на семейната къща на Тонкеви във Виноградец, а самият той е арестуван заради открити незаконни боеприпаси в къщата. Разследващите обаче уточняват, че групата е следена поне месец преди убийството, а арестът на Димитър Тонкев няма нищо общо с делото срещу Лазар Влайков.", "date": "2017.09.16", "title": "Синът на убития във Виноградец е задържан с наркотици"}
{"url": "http://www.dnevnik.bg/sport/2017/09/16/3043218_sudiite_niamat_moral_ili_ne_razbirat_ot_futbol/", "text": "Треньорът на \"Черно море\" Георги Иванов изрази претенции към съдийството на Стефан Апостолов и помощниците му в мача срещу ЦСКА.  Варненци загубиха с 0:1  на \"Тича\", а Иванов е недоволен от цялостното представяне на реферите. \"Когато загубиш в последните секунди винаги е тежо. Смятам, че и съдията повлия с изгонването на Чунчуков, съдиите започват да развалят футбола. Това е срамота, което правят. Вчера двама съдийски грешки влияят, днес също. Не искам да говоря повече за тези хора, защото или нямат морал, или не разбират изобщо от футбол и не знаят как се свири мач\", каза Гонзо. ЦСКА обаче също беше потърпевш от реферски грешки, като гол на Манолев беше отменен неправилно, а преди това халфът беше повален в наказателното поле. Иванов поздрави своя отбор за тактическата дисциплина и добрата игра в двубоя. \"Играем с ЦСКА и очаквате ние да водим играта?! Нормално тактиката ни е да ги изкачваме, мисля че се справихме добре с това. Опитваме се да използваме слабите страни на съперника\", добави треньорът. Колегата му Стамен Белчев обясни, че е доволен от победата, но не и от представянето на своя отбор, който вече е в серия от седем поредни успеха. \"Подведохме се по играта на \"Черно море\" и заради това не ни се получиха нещата. ЦСКА вдигна много високо летвата и нивото ни трябва да е по-добро. Като игра не съм доволен, ясно е, че не може всеки мач да се вкарват по три или четири гола\", каза Белчев. Той разкри, че се е притеснил в последните минути, че ЦСКА може и да не спечели, но не е предал своите емоции на отбора. \"Казаха ми на почивката, че голът ни е бил редовен, но няма нужда да коментирам съдиите. Имаше и други спорни ситуации, но аз мисля как да си върша моята работа и с това да помагам на отбора\", добави треньорът на червените.", "date": "2017.09.16", "title": "Съдиите нямат морал или не разбират от футбол, недоволства Георги Иванов"}
