{"url": "https://www.dnevnik.bg/sport/2018/08/23/3300778_grigor_dimitrov_zapochva_sreshtu_vavrinka_na_us_open/", "text": "Във втори пореден турнир от Големия шлем Григор Димитров ще играе срещу Стан Вавринка в първия кръг. Българският тенисист изтегли швейцареца на жребия за основната схема на US Open, където е поставен под №8. Двамата играха и на \"Уимбълдън\" в началото на юли, когато  Димитров спечели убедително първия сет, но след това допусна обрат . Димитров попадна във втората четвъртина, а победителят от мача му с Вавринка ще срещне квалификант във втория кръг. Дотук в съперничеството си с швейцареца българският тенисист има четири победи и три поражения. Преди да загуби на \"Уимбълдън\" Димитров беше в серия от четири поредни успеха над Вавринка. На твърди кортове двамата имат по една победа. Ако премине през първите две препятствия Димитров може да срещне Милош Раонич в трети кръг и евентуално Джон Иснър в четвърти. В кариерата си българският тенисист никога не е преминавал четвъртия кръг на US Open. През миналата година той отпадна след  загуба във втори кръг от руснака Андрей Рубльов в три сета . В четвъртината на Димитров са още третият поставен Хуан Мартин дел Потро, както и шампионът от 2012 г. Анди Мъри. След \"Уимбълдън\" Димитров си взе по-дълга почивка и се върна за сезона на твърди кортове. Той взе участие в двата турнира от сериите \"Мастърс\" в Торонто и Синсинати. В Канада българинът стигна четвъртфинал, където загуби от Кевин Андерсън. В Синсинати, където защитаваше титлата си от 2017 г.,  Димитров отстъпи на Новак Джокович  в третия кръг. По-късно сърбинът стигна до титлата след успех над Роджър Федерер. Пред US Open  българинът падна до №8 в световната ранглиста . Той заяви, че е уверен във възможностите си, но малките неща го спират. \"Винаги съм близо, усещам, че съм на това ниво, но винаги са тези малки неща, които ми убягват. Да, не ме е страх да го кажа. Винаги е било така\", заяви Димитров в дните преди US Open. Евентуален четвъртфинал между Джокович и Федерер Световният №1 Рафаел Надал започва защитата на титлата в Ню Йорк в испански сблъсък срещу Давид Ферер. Във втори кръг победителят ще срещне канадеца Поспишил или Лукаш Лацко от Словакия. В потока на Надал попадат още Доминик Тийм и Кевин Андерсън. В последната четвърт от схемата при мъжете попаднаха носителите на общо седем титли в Ню Йорк Роджър Федерер (пет между– 2004-08) и Новак Джокович (две – 2011 и 2015).  Среща между двамата  е възможна още на четвъртфинал. Федерер започва срещу японеца Нишиока, а в трети кръг може да срещне Ник Кириос. Джокович стартира срещу Мартин Фучович от Унгария, а след това го чака сънародника му Виктор Троицки или Тенис Сандгрен. По-лесен жребий има четвъртия поставен в Ню Йорк –  Александър Зверев . Германецът започва с квалификант, а след това може да срещне Иржи Весели или французина Муте. US Open започва на 27 август. Програмата за първия кръг ще бъде обявена допълнително след изиграване на квалификационните срещи. В надпреварата при дамите сред най-интересните сблъсъци в първи кръг са Каролине Вознячки срещу Саманта Стосър, Винъс Уилямс срещу Светлана Кузнецова, Каролин Гарсия срещу Джоана Конта и Андра Петкович срещу Йелена Остапенко. Световната №1 Симона Халеп започва срещу естонката Кая Канепи, а шесткратната шампионка  Серена Уилямс  срещу представителката на Полша Магда Линет. Мария Шарапова, която е шампион от 2006 г. започва с квалификантка, докато бившата №1 Гарбине Мугуруса среща китайката Жанг. Миналогодишната победителка Слоун Стивънс се изправя срещу рускинята Евгения Родина, а шампионката от 2016 г. Анжелик Кербер срещу друга представителка на Русия – Маргарита Гаспарян.", "date": "2018.08.23", "title": "Григор Димитров започва срещу Вавринка на US Open"}
{"url": "https://www.dnevnik.bg/zelen/2018/08/23/3300672_kmetut_na_carevo_predlaga_stroeji_v_silistar/", "text": "Общинският съвет в Царево ще обсъжда утре дали да разреши застрояване на имот в местността Силистар, съобщи сайтът \"Бивол\". Докладната е на кмета Георги Лапчев и е вписана като последна 24-та точка в дневния ред на утрешното заседание на съветниците, се вижда от сайта на община Царево. Кметът предлага местната власт да даде \"разрешение за изработване на проект на подробен устройствен план - план за застрояване за поземлен имот № 62459.59.5 по кадастралната карта на село Резово, местност \"Силистар\". Докладната на кмета е с дата 17 август. По информация на \"Бивол\" идеята на собственика на парцела \"Ню Билдинг Естейтс\" ЕООД е имотът да бъде застроен с вилни сгради. В публикацията се казва че компанията е купила парцела от 22 169 кв. м на 30 юли от Сибанк/ОББ за 435 172 лв., тоест близо 10 евро на кв.м. \"Бивол\" припомня, че в миналото на същия терен се е разполагал свинарник на бившето ТКЗС, от който сега са останали само руини. Той не е на първа линия, като непосредствено пред него са имоти придобити от лица и фирми, свързани пряко или косвено с Йордан Цонев и арх. Калин Тихолов, сочи разследване на \"Бивол\".  Тома Белев от Асоциацията на парковете в България, коментира пред \"Дневник\", че евентуално утрешно положително решение на общинския съвет в Царево, противоречи на Закона за черноморското крайбрежие. Причината е, че законът обвързва устройството на територията в природния парк \"Странджа\", в който попада парцелът, с общ устройствен план, какъвто община Царево няма от много години. Без общ устройствен план имотите не могат да имат одобрен подробен устройствен план (каквото предлага кметът), а без него не може да има строителство. Според Белев всяко инвестиционно решение в този терен трябва да бъде придружено или с оценка на въздействието върху околната среда, или с оценка за съвместимост, каквито до тази сутрин не са издадени. Затова, по думите му, процедурата е опорочена.", "date": "2018.08.23", "title": "Кметът на Царево предлага строежи в Силистар"}
{"url": "https://www.dnevnik.bg/sviat/2018/08/23/3300670_albanskata_nacionalna_aviokompaniia_se_gotvi_za/", "text": "Албанският национален авиопревозвач \"Ер Албания\" ще извърши първия си полет в началото на септември, предаде агенция МИА, цитирана от БТА.  Това съобщи в социалните мрежи премиерът Еди Рама, който  качи и снимки и видеозапис  на последните подготовки за започване на работата на компанията.  Първият пробен полет ще бъде на 31 август, когато самолет \"Еърбъс 319\" ще лети от Тирана до Истанбул и обратно. По-късно ще бъдат пуснати в експлоатация и два самолета \"Еърбъс А320\", което ще позволи подобряване на стандарта на полетите и намаляване на цените на самолетните билети. Албанската авиокомпания \"Ер Албания\" беше формирана през ноември миналата година с помощта на \"Търкиш еърлайнс\", която притежава 49 процента от акциите. Тогава Рама, който беше включен лично във формирането на авиокомпанията, каза, че \"Ер Албания\" ще извършва полети от Тирана до Скопие, Подгорица, Прищина, Сараево и Загреб (по-късно бе добавен и Истанбул), и изрази голяма благодарност на турския президент и на изпълнителния директор на \"Търкиш еърлайнс за \"скъпоценната помощ\". Плановете са по-късно да има полети и до други места в Европа, както и до Съединените щати. Албания нямаше авиокомпания дори подобна на национален превозвач от 20 години, когато Albanian Airlines, наследник на използвания от комунистическата партия по времето на Енвер Ходжа превозвач, извършваше полети в продължение на 2 години (1995 - 1997 г.) като смесено дружество на държавата с Тиролските авиолинии. ", "date": "2018.08.23", "title": "Албанската национална авиокомпания се готви за първия си полет през септември"}
{"url": "https://www.dnevnik.bg/zdrave/2018/08/23/3300517_kashlicata_da_se_lekuva_s_med_a_ne_s_antibiotici/", "text": "Мед и медикаменти без лекарско предписание трябва да се използват като първо средство за лечение на кашлица при повечето хора, се препоръчва в нови насоки, пише Би Би Си. Лекарите трябва да избягват изписването на антибиотици за кашлица, защото в повечето случаи те не помагат за подобрение на симптомите, а кашлицата ще отмине сама в рамките на две до три седмици, заявиха здравни служители. Новите препоръки за лекарите са насочени към решаване на проблема с антибиотичната резистентност. Прекаленият прием на антибиотици прави инфекциите по-трудни за лечение. Топла напитка с мед, а може също с лимон и джинджифил, е добре познато домашно средство за лечение на кашлица и болки в гърлото, което според предложените насоки на британския Национален институт за здраве и грижа (NICE) и Public Health England (PHE) може да помогне за подобрение на симптомите. Лекарства, съдържащи пеларгониум, гуаифенезин и декстрометорфан, също може да са от полза. Пациентите се съветват да използват тези средства за лечение и да изчакат симптомите сами да се подобрят, преди да отидат на лекар. В повечето случаи кашлицата е причинена от вируси, които не може да се лекуват с антибиотици. Въпреки това проучване показа, че 48% от британските общопрактикуващи лекари изписват антибиотици при кашлица или бронхит. Доктор Съзан Хопкинс, зам.-директор на PHE, коментира: \"Антибиотичната резистентност е огромен проблем и ние трябва да предприемем мерки, за да намалим използването на антибиотици... Тези нови препоръки ще подкрепят общопрактикуващите лекари да намалят изписването на антибиотици.\" Според насоките антибиотиците все пак може да са необходими за кашлица, когато тя е част от по-сериозна болест или когато има риск от усложнения, а медът не се препоръчва за деца под една година, защото може да доведе до ботулизъм. Проектът на препоръките е част от нови насоки за изписването на антибиотици, които се разработват от PHE и NICE. Консултацията по тях приключва на 20 септември.", "date": "2018.08.23", "title": "Кашлицата да се лекува с мед, а не с антибиотици, съветват британски специалисти"}
{"url": "https://www.dnevnik.bg/sviat/2018/08/23/3300439_silicievata_dolina_e_bezsilna_pred_dezinformaciiata/", "text": "Усилията на \"Фейсбук\", \"Туитър\" и \"Майкрософт\" срещу опитите да се манипулира общественото мнение, подети в Русия и в Иран, изглежда, няма да предотвратят нови кампании с наближаването на ноемврийските междинни избори за Конгрес на САЩ. \"Фейсбук\" съобщи във вторник, че е затворил стотици  \"неавтентични\"  страници, групи и акаунти, администрирани от териториите на Иран и Русия. В края на юли социалната мрежа информира, че е премахнала  32 съмнителни страници и акаунти , издаващи според нея \"координирана акция\" в навечерието на ноемврийския вот. Успоредно с това \"Туитър\" изтри 284 акаунта, задействани в \"координирана манипулация\", много от които \"очевидно с ирански произход\". А  \"Майкрософт\" обвини  в понеделник руски информационни пирати, работещи за Кремъл, че са атакували сайтове на американски аналитични центрове с консервативна насоченост. Всички тези дружества уверяват, че сътрудничат с компетентните власти. Според  Алекс Стамос , оглавявал до неотдавна службата за сигурност на \"Фейсбук\", за нещастие вече е \"твърде късно да защитим изборите през 2018 г.\". Последните разкрития \"доказват, че Русия не е била разколебана и че Иран следва стъпките ѝ\", написа той в сряда в блога Lawfare. \"В известен смисъл САЩ отправиха към целия свят сигнал, че не вземат сериозно проблемите от този род и всеки съчинител на дезинформация рискува най-много да го пернат през пръстите\", казва със съжаление той и приканва властите, бизнеса и гражданите да се опомнят преди парламентарните и президентските избори през 2020 г. Армия от хакери Суровите мерки навярно не са достатъчни да обуздаят злонамерените интернет потребители, смята Олга Полишчук - изследовател и сътрудник на специализираното дружество за информационна сигурност \"ЛукингГлас\". Русия използва \"армия от хакери\", които са много наясно с американската култура, а и добре финансирани, подчертава тя. \"Тези групи работят денонощно. Използват твърде рафинирани методи, за да разпространяват невярна или неточна информация\", добавя анализаторката. Мерките, предприемани от социалните мрежи, за да ограничат разпространението на \"фалшиви новини\" или да проверяват потребители от Русия, заподозрени в информационно пиратство, според нея са безполезни. \"Те са изпълнени с решимост да подкрепят каузата на страната си\", уверява Полишчук. Социалните мрежи от Силициевата долина редовно стават обект на критики, защото не реагират при дезинформационни кампании в навечерието на важни гласувания, например в кампанията преди изборите за президент през 2016 г. в САЩ. Американските разузнавателни служби разкриха, че руски оператори са използвали включително и \"Фейсбук\" в опит да повлияят на изборите, отвели Доналд Тръмп в Белия дом. Москва неизменно отхвърля тези обвинения. \"Все още смятам, че те не отделят достатъчно ресурси за тази сфера\", твърди Дженифър Гриджъл, преподавател по социални медии в Syracuse University. Според нея, разраствайки се, групи от рода на \"Фейсбук\" и \"Туитър\" не са обмислили в достатъчна степен риска да бъдат манипулирани. \"Икономическият им модел поначало е порочен - обяснява тя. Те не разполагат с необходимата инфраструктура, за да осигурят адекватна модерация на съдържанието, и това вреди и на обществото, и на демокрацията.\"/ БТА", "date": "2018.08.23", "title": "Силициевата долина е безсилна пред дезинформацията"}
{"url": "https://www.dnevnik.bg/politika/2018/08/23/3300687_gerb_i_bsp_si_razmeniha_napadki_zaradi_chumata_po/", "text": "Чумата по дребните преживни животни стана повод за три извънредни брифинга днес, на които БСП и ГЕРБ си размениха нападки, а министърът на земеделието Румен Порожанов и шефът на агенцията за безопасност на храните Дамян Илиев обясниха, че отрицателните проби показват, че няма разпространение на чумата по дребните преживни животни.  Нинова: Прокурор да погали Борисов по главата Лидерът на БСП Корнелия Нинова поиска оставките на министъра на земеделието Румен Порожанов и на министъра на вътрешните работи Валентин Радев заради проблема с чумата по дребните преживни животни. На брифинг в централата на партията Нинова посочи, че вече има официална информация от френска лаборатория, че в 3-километровата зона няма чума. \"Два месеца след началото на проблема няма умряло животно от чума, единствените умрели са убитите животни от правителството \"Борисов\", коментира Нинова. Според нея отговорност за това, че животните са били избити без причина, трябва да поеме и министър-председателят Бойко Борисов. \"Нашият премиер са го галили папи по главата, надявам се някой ден някой прокурор да го погали по главата\", каза Нинова, цитирана от БТА. \"За Търговския регистър отговорност пое председателят на Агенцията по вписванията, министър Цецка Цачева си стои, за фалиралата застрахователна компания отговорност пое зам.-председателят на КФН, председателят на комисията си стои, днес министър Порожанов се опита да прехвърли всичко върху директора на БАБХ. Стига вече с тези номера. Горят, горят бушони, но те стигат и до най-главния\", заяви Нинова.  В телевизионно интервю тази сутрин  министърът на земеделието Румен Порожанов каза , че ще разговаря с премиера Бойко Борисов, преди да реши дали да уволни, или да поиска оставката на изпълнителния директор на агенцията по храните. В интервю за Би Ти Ви министърът посочи, че смята Дамян Илиев за отговорен за  скандалната поръчка  за препарати за диагностициране на чума, която беше спряна от премиера. От БСП искат прокуратурата да провери дали има извършени длъжностни престъпления по казуса с чумата и от кого. Нинова обяви, че в следващите дни от партията й ще посетят Ямболско и Странджа, ще се срещнат с хората и ще подпомогнат всички, които искат да подадат искове в български и европейски институции за претърпени щети. \"Настояваме за лична отговорност, а не режимът \"Борисов\" да съсипва държавата, а данъкоплатците да им плащат престъпленията\", коментира Нинова. Тя поиска институциите да проверят неофициална информация, че с действията по казуса с чумата управляващите са искали да прикрият получени субсидии от фиктивни земеделски стопани за фиктивни животни, избивайки реални животни. БСП иска още да се проверят по дати действията на министър Порожанов и дали те всъщност не са били подготвена акция за източване на средства от държавния и европейския бюджет. Кристиан Вигенин допълни, че 20 дни преди да са ясни първите проби за чумата, министърът променя заповед, свързана с диагностика на болестта. БСП иска прокуратурата да направи цялостна проверка на БАБХ. Порожанов: Оставки няма да има Оставки няма да има, каза министърът на земеделието, храните и горите Румен Порожанов на извънредна пресконференция, дадена в отговор на тази на БСП. \"Ако си дам оставката, ще излезе, че не съм си свършил работата, а това не е така\", заяви изпълнителният директор на Българската агенция по безопасност на храните (БАБХ) Дамян Илиев.  Според министър Порожанов темата се политизира. По думите му има двойно тълкуване на термина \"втора проба\" на животните в засегнатите райони. Той уточни, ча става въпрос за пробите в 20-километровата зона в пет населени места, за да се потвърди наличието на заболяването.  Министърът информира още, че от вчера е започнало изследване на повторните 8000 проби, взети по-рано. Очаква се резултатът да бъде готов до една седмица. Ако има нови положителни проби, това ще е много лошо, защото ще означава, че не сме си свършили работата, коментира Илиев. Ще бъде удар по имиджа на страната, което ще се отрази на икономиката. Нови положителни проби означава удължаване автоматично на решението на ЕС за рестрикции, забраняващи продажбите на млечни продукти, уточни той. Помолен да коментира твърдението на Корнелия Нинова, че има доклад от френска лаборатория, която отрича наличието на чума у нас, министър Порожанов каза, че подобен доклад не е получавал. \"Сигурен съм, че няма такъв доклад, защото щях да знам за него\", коментира и Дамян Илиев.  Биков: Нинова е провокация срещу националната сигурност Така наречените втори проби показват, че институциите са реагирали адекватно и заразата от чума по дребните преживни животни е била предотвратена. Това заяви депутатът от ГЕРБ Тома Биков на пресконференция в централата на партията и в коментар на твърденията на БСП, че чума в страната не е имало и животните са били умъртвени без причина, съобщи БТА. \"Действията на БСП и безотговорното поведение на Корнелия Нинова по време на тази криза все още са провокация срещу националната сигурност и се надяваме компетентните органи да проверят това\", допълни Биков. Той заяви, че от ГЕРБ са очаквали Нинова да каже кой носи отговорност за случая с Бенчо Бенчев. Ще настояваме компетентните органи да разследват дали БСП има черни каси, посочи Биков и попита дали президентът Румен Радев знае, че БСП е използвала помощта на Бенчев по време на неговата кампания. БСП трябва да каже в какво се е изразявала помощта на Бенчев за тази кампания, заяви депутатът. Колегата му Александър Ненков заяви, че е налице координирана атака между президента и БСП. БСП заблуждава обществото, че благодарение на лошото управление на кметове на ГЕРБ били спрени еврофондовете, заяви Ненков. Той посочи, че фондовете се спират не заради общините, а заради управляващите органи. Кога БСП са поели отговорност за каквото и да било, попита Ненков. Подаде ли си оставка депутат, че има повдигнато обвинение за купуване на гласове, поеха ли отговорността, че бяха спрени европейските фондове по време на тяхното управление, допълни той.", "date": "2018.08.23", "title": "ГЕРБ и БСП си размениха нападки заради чумата по овцете и козите"}
{"url": "https://www.dnevnik.bg/bulgaria/2018/08/23/3300676_demokratichna_bulgariia_nastoiava_brjuksel_da_proveri/", "text": "От изключително значение възможно най-бързо да бъде възстановено функционирането на Търговския регистър, като същевременно бъде установено по обективен, прозрачен и не будещ никакво съмнение начин, какви са причините за възникналата безпрецедентна ситуация и дали сривът на регистъра е в резултат на умишлени действия. Необходимо е също да бъде проверено, доколко възникналият проблем не е довел до загуба или манипулиране на данни относно обстоятелства, вписани в Търговския регистър.\" Това искане отправя \"Демократична България\" в писмо до Европейската комисия, след като двукратно бе отлагано възстановяването на цялостното функциониране на Търговския регистър. ДБ напомня, че вече две седмици и какви конкретни действия се предприемат. Не дава и обосновани гаранции, че информацията ще бъде възстановена в пълнота и че всякакви манипулации ще бъдат изключени, нито се прави оценка на щетите. Единствената форма на понасяне на отговорност беше подадената под обществен натиск оставка на изпълнителната директорка на Агенция по вписванията, припомня ДБ. И оценява като изключително тревожно, че на нейно място е назначена \"партийна креатура, която не разполага с никаква компетентност за мениджмънт на подобна агенция или в областта на електронното управление\". Като обезпокоително обстоятелство ДБ посочва и това, че сезираните разследващи органи не са оповестили свои конкретни действия, с които да се гарантира, че че информацията ще бъде възстановена и опазена в пълнота, и евентуалните умишлени действия биха били разкрити, а виновните идентифицирани и наказани. Органите на прокуратурата и МВР не се ползват с необходимото доверие, за да се гарантира, че единствено чрез техните действия може да бъде извършено обективното, компетентно и безпристрастно изясняване на причините за и последиците от срива на Търговския регистър, заявява ДБ. Сривът на Търговския регистър и невъзможността той да бъде възстановен при гаранции за сигурността на информацията и ерозира доверието в страната ни като подходящо място за инвестиции и развитие на бизнес в рамките на общия европейски пазар, се казва в писмото. Сривът е разгледан и в контекста на заявеното от правителството намерение за присъединяване към Еврозоната, за което бяха поети ангажименти за институционални реформи и оздравяване на финансовия сектор. За целта се планира провеждането на нови стрес-тестове на редица банкови и небанкови финансови институции, припомня още ДБ и предупреждава: . Не е ясно как всички тези ангажименти биха могли да бъдат изпълнени без гарантирана сигурност на информацията в Търговския регистър и да бъдат елиминирани всички съмнения във възможността тя да е била манипулирана. С оглед на всичко това - за това настоява Демократична България, като исканите гаранции са за прозрачност и независимост. Според ДБ в подобен формат на проверка трябва да бъдат привлечени независими експерти от авторитетни и доказани компании в ITсектораот страна на Европейската комисия, както и експерти от научно-изследователски институции със съответната експертиза, които обстойно и обосновано да посочат техническите причини, довели до срива на регистъра и невъзможността той да функционира дни наред. Считаме, че прилагането на подобен подход се налага и с оглед на това, че функционирането на Търговски регистър в електронен формат е Външна проверка според ДБ е наложителна и поради това, че значителна част търговски дружества са собственост или в тях имат участие граждани и правни субекти от държави от ЕС, а от друга страна, много български компании работят активно с дружества в други държави от общия европейски пазар.", "date": "2018.08.23", "title": "\"Демократична България\" настоява Брюксел да провери кризата с Търговския регистър"}
{"url": "https://www.dnevnik.bg/sviat/2018/08/23/3300684_avstraliia_zabrani_na_huauei_da_izgradi_5g_mrejata/", "text": "Китайският телекомуникационен гигант \"Хуауей\" не получи разрешение да изгради 5 Джи мрежата (5G) на Австралия от съображения за сигурност, предаде \"Асошиейтед прес\". Днес правителството в Канбера обяви, че участието в проекта на компания, която \"вероятно получава указания от чужда държава извън обсега на правосъдието\", представлява прекалено голям риск. Няколко правителства започнаха да наблюдават под лупа дейността на \"Хуауей\" заради връзките ѝ с китайското правителство. Частната китайска компания е основана от бивш майор от Народноосвободителната армия през 1987 г. През 2012 г. тя претърпя неуспех на американския пазар след доклад на Конгреса, в който се посочваше, че представлява риск за сигурността, и бе отправено предупреждение към телекомуникационните оператори да не купуват оборудването й. \"Хуауей\" заяви, че никога не би предала данни за австралийски клиенти на китайските разузнавателни служби. В съобщението на правителството в Канбера обаче беше казано, че не съществуват достатъчно контролни механизми за ефективно овладяване на този риск. Изпълняващият длъжността министър на вътрешните работи на Австралия Скот Морисън заяви, че правителството е ангажирано със  защитата на 5G мрежите . Решението засяга  и корпорацията Зет Ти И , китайски производител на мобилни устройства. През 2011 г. компанията от китайския град Шънчжън \"Хуауей\", най-големият доставчик на телекомуникационна техника в света, получи забрана да участва в търговете за поръчки за изграждане на широколентова мрежа на Австралия. Съмнителни връзки Телекомуникационните  мрежи от пето поколение (5G)  ще заработят в Австралия догодина. \"Хуауей\" изрази в \"Туитър\" силно разочарование от решението. През юни президентът на австралийския филиал на компанията Джон Лорд заяви, че отхвърлянето на един от водещите доставчици на 5G технологии може да се отрази на икономическия растеж на Австралия и на нейната производителност за десетилетия напред. Комисията по разузнаването на Камарата на представителите на САЩ беше констатирала, че \"Хуауей\" и ZTE, част от която е държавна собственост, са свързани с китайското правителство и че тези компании не са предоставили очакваните подробни отговори за отношенията и дейността си на американска територия. \"Хуауей\" отрече да е получавала финансиране, за да извършва научна и изследователска дейност в полза на китайската армия. Комисията обаче заяви, че се е сдобила с вътрешни документи на \"Хуауей\", според които компанията предоставяла специални мрежови услуги на юридическо лице, за което се твърди, че e елитно подразделение за кибервойна на Народноосвободителната армия. По онова време Лорд призова Австралия да не се оставя да ѝ влияе американският доклад и заяви, че в него става дума повече за протекционизъм, отколкото за сигурност. /БТА", "date": "2018.08.23", "title": "Австралия забрани на \"Хуауей\" да изгради 5G мрежата ѝ"}
{"url": "https://www.dnevnik.bg/sport/2018/08/23/3300702_federalen_sud_otnovo_spria_pravata_na_kapitana_na/", "text": "Капитанът на националния отбор на Перу Хосе Паоло Гереро е с подновено наказание и не може да участва в мачове на клубния си тим \"Интернационал\". Нападателят даде положителна проба за кокаин през 2017 г., но след множество обжалвания получи прави да играе на световното първенство в Русия. Върховният съд в Швейцария отмени санкцията на футболиста и той водеше родината си на световното. В крайна сметка Федералният съд прекрати замразяването на 14-месечното наказание и отново отне правата на Гереро. Това обаче не е окончателно решение,след като скоро ще има ново заседание. Правата на Гереро бяха спрени  в началото на ноември, когато стана ясно, че се е провалил при допинг проверка след световната квалификация с Аржентина на 5 октомври. Рекордьорът по голове за Перу беше хванат с кокаин, а според информацията той е приел веществото чрез чаша чай. За да бъде оневинен Гереро, защитата му използва научни доклади, както и открития на учени на  \"замръзнали мумии\" през 1999 г. , които доказаха правотата на Гереро.", "date": "2018.08.23", "title": "Федерален съд отново спря правата на капитана на националния отбор на Перу"}
{"url": "https://www.dnevnik.bg/citat_na_deniia/2018/08/23/3300674_citat_na_denia_otstranete_me_i_pazarite_shte_se_srinat/", "text": "Така коментира американският президент Доналд Тръмп появилия се в медиите дебат дали ще се стигне до процедура за импийчмънт след събитията около бившия му адвокат Майкъл Коен. Той помогна  да се затегне примката около президента , след като заяви под клетва, че по настояване на Тръмп е купил мълчанието на две предполагаеми негови любовници, \"за да повлияе на изборите\" през 2016 г. Коен, обвинен в нарушаване на закона за финансиране на изборите, сключи с властите споразумение да се признае за виновен, което може да го принуди да сътрудничи на специалния прокурор Робърт Мюлър, разследващ дали е имало руска намеса в американските президентски избори. Тръмп обаче настоя, че плащанията не са нарушили правилата за финансиране на кампанията, а са дошли лично от него, макар да разбрал за тях едва по-късно. Това стана, след като миналия месец Федералното бюро за разследване откри касета, на която според американски медии има запис на едно от плащанията преди избори. В същото интервю за \"Фокс нюз\", заснето вчера, но излъчено днес, президентът изрази съчувствие към бившия ръководител на предизборната си кампания Пол Манафорт и каза, че ще продължи \"да не се ангажира\", посочва \"Ройтерс\", цитирана от БТА. Според американското законодателство импийчмънт е повдигане на обвинения, аналогично на процес със съдебни заседатели. Подложеният на импийчмънт държавен служител остава на поста си до провеждането на процес и евентуалното му отстраняване, като и двете процедури се провеждат от Сената. Повече за това дали може да се стигне до импийчмънт  четете тук . ", "date": "2018.08.23", "title": "Цитат на деня: Отстранете ме и пазарите ще се сринат"}
{"url": "https://www.dnevnik.bg/sport/2018/08/23/3300163_ludogorec_shte_privleche_brazilski_napadatel/", "text": "Лудогорец\" е на крачка от привличането на бразилски нападател, съобщава ESPN. Според информацията Жуниор Брандао ще дойде в българския шампион. Футболистът е бил желан от \"Сантош\", но преговорите са пропаднали. След това се е стигнало до сделка между \"Атлетико гойаниенсе\" и \"Лудогорец\". Бразилският клуб първоначално е искал да продаде 23-годишния играч за 6 млн. реала (1.3 млн. евро), но ръководството на българския първенец е успяло да свали цената. Не се съобщава стойността на сделката. За втородивизионния отбор Брандао е вкарал девет гола в 18 мача. Преди ден \"Лудогорец\" продължи селекцията си с  привличането на южноафриканския дефанзивен полузащитник Мей Махлангу , който идва от \"Динамо\" (Букурещ). Дотук през лятото тимът привлече Антон Недялков (\"Далас\"), Димо Бакалов (\"Локомотив\" - Пловдив) и Драгош Григоре (\"Ал Салия\"). В четвъртък българският отбор гостува на \"Торпедо\" (Кутаиси) в първия мач от плейофа за влизане в групите на Лига Европа.", "date": "2018.08.23", "title": "\"Лудогорец\" ще привлече бразилски нападател"}
{"url": "https://www.dnevnik.bg/sviat/2018/08/23/3296967_idlib_-_smetishteto_za_buntovnici_kudeto_asad_moje_da/", "text": "Сирийската държава няма да приеме окупацията в Александрета да продължи,\" написа сирийски проправителствен журналист в държавния в. \"Тишрийн\". Само че \"Александрета\" е турската югозападна провинция Хатай, отделена с референдум от Сирия през 1939 г., по време на френското управление на тази част от Османската империя след разпадането ѝ преди 100 години. Посланието не остана незабелязано от турските медии, но не заради непосредствена заплаха от президента Башар ал Асад. Сили на режима действително се струпват край град Жиср аш Шугур, на десетки километри от Хатай, но гледат към друга територия, където имат присъствие и Турция, и сирийските бунтовници. Това е граничещата с Хатай сирийска провинция Идлиб, за която се очертава последната голяма битка в Сирия. С нея войната няма да приключи (Съединените щати и Турция контролират и други територии на север), но никъде сместа, забъркана за седем и половина години война, не е била толкова взривоопасна. В Идлиб в момента има джихадисти (включително клетки на \"Ислямска държава\"), умерена опозиция - протурски и други бунтовници, напредващи в периферията сили на Асад и - не на последно място, вътрешно разселени сирийци, които са почти 10% от сегашното население на Сирия. Не е напълно изключено политиците в Европа неочаквано да си припомнят и кризата, който всъщност доведе бежанците на Стария континент. Взривоопасна смес  Не сирийската \"столица\" на \"Ислямска държава\" Ракка, а Идлиб ще е решаващият разлом във войната в Сирия, написа за \"Ал Монитор\"  Амберин Заман  още в края на март 2017 г., далеч преди Ракка да бъде \"отвоювана\". Година по-късно за Идлиб се обезпокои ООН заради риска от хуманитарна катастрофа, докато (предимно) радикални групировки се сражаваха помежду си за контрол. Стотици хиляди души напуснаха домовете си в самата провинция, но и стотици хиляди пристигнаха в нея. На голяма част от тях бе дадена възможност да се \"евакуират\" там от други територии, които режимът на Асад отвоюва от бунтовници. Идлиб е и стратегически по-важен район за Асад. На запад е Латакия - един от бастионите на режима, както откъм подкрепа, така и заради факта, че там е най-голямата руска военновъздушна база \"Хмеймим\". Тук минава и най-прекият път между Турция и Йордания, поради което районът е важен търговски коридор. До 2015 г. проправителствени сили контролираха Идлиб, докато градът и голяма част от провинцията не се озоваха в ръцете на обединението \"Хайят Тахрир аш Шам\" (ХТШ), предвождано от бившето сирийско разклонение на \"Ал Кайда\" (\"Джабхат ан Нусра\"). С времето ислямистките и откровено джихадистки групировки като ХТШ засилиха влиянието си за сметка на умерените; увеличиха се и бомбардировките на режима, а през април 2017 г.  химически атаки в бунтовнически райони  причиниха десетки жертви и ответни  въздушни удари на САЩ . Атаките трябваше да спрат, след като миналата година Русия, Турция и Иран договориха споразумения за \"деескалация\" и прекратяване на огъня в няколко зони, между които и Идлиб. Русия обаче настоява, че договореностите не обхващат ХТШ, защото са \"терористи\", и това оправдава продължаващите бомбардировки на Асад. Действията на режима станаха причина турски представители  да подходят с резерви  към съорганизирания от тях  народен конгрес в Сочи . В провинцията със 100 км граница с Турция (в светлосиньо на картата вляво) към момента има около 70 хил. опозиционни бойци - най-голямото съсредоточаване от началото на конфликта - които скоро трябва да се изправят срещу желанието на Асад да отвоюва всяка педя от територията си.  Според турския анализатор  Соли Йозел от университета \"Кадир Хас\" в Истанбул те може да са повече и дори да става въпрос за \"до 130 хиляди джихадисти\". Ако това е вярно, общият брой на опозиционнитте бойци е още по-голям. Но дори да не е, определението на катарската телевизия \"Ал Джазира\" за Идлиб като \"сметище за бунтовници\" изглежда сполучливо. Между чука и наковалнята В последните години  в Идлиб пристигнаха сирийци , \"евакуирани\" по силата на сделки с режима, Русия и Иран от доминирани от бунтовници територии - Алепо, Хомс  и (тази година) Източна Гута . Към момента те са над 1.5 млн. души. В района още живеят поне милион сирийци от досегашното население (1.5 млн. преди 2011 г.). Онези жители, които не подкрепят режима, са между чука и наковалнята: според свидетели на \"Гардиън\" суровите укази и данъци, с които управлява ХТШ,  се посрещнат с негодувание от местните . От бежанците мнозина до ден днешен живеят в мизерни палаткови лагери, напомня Международният комитет на червения кръст. Две години  след възхода на ХТШ  Турция (според някои анализатори подкрепяла бойците преди това) се намеси в Идлиб чрез верни милиции, за да не допусне джихадисти по границата си. По-късно като \"гарант\" на примирието в деескалационните зони (в които режимът и опозицията  трябва да прекратят огъня ) заедно с Русия и Иран, договорени в Астана, започна да управлява 12 наблюдателни пункта, разделящи силите на режима от тези на опозицията, като междувременно подкрепя групи, свързани със Свободната сирийска армия. Действията на Дамаск обаче подлагат на изпитание работата ѝ на \"гарант\". Асад започна още преди месеци да си връща периферни райони и сили, сражаващи се за режима,  се установиха край провинцията, което вбеси Турция . Оттогава заплахите от офанзива \"всеки момент\" не са рядкост, макар според Русия да не може да става дума за атака заради деликатността на ситуацията. \"Моментът\" дойде в началото на месеца с обстрел на 9 август на контролирани от бунтовниците райони на Хама и Алепо. След информацията за атаката Сирийският център за човешки права в Лондон обяви, че се подготвя сухопътна офанзива със струпване на техника, войници и муниции. Оттогава ООН призовава Русия, Турция и Иран да направят \"всичко по силите си\", за да се избегне битка в Идлиб. Опозицията също не стои със скръстени ръце. Проправителственият сайт \"Ал Масдар\" и изданието за Близкия изток \"Ал Монитор\" наскоро съобщиха, че опозиционни фракции с хиляди членове са се обединили в т.нар. Национален освободителен фронт с над 10 подкрепяни от Турция групировки, но без ХТШ. Бежанците За Турция обаче бежанският въпрос може да е и дилема. Анкара иска да създаде възможности за връщането в Сирия на приютилите се в страната, а е изправена пред точно обратния сценарий. Според изданието  The Arab Weekly  конфликтът може да отприщи нова вълна бежанци на прага на Европа. В материал, озаглавен \"Може да се задава втората сирийска мигрантска криза\", Стивън Стар определя това като проблем на фона на разделенията, подхранвани от кризата през 2015 г., превърнали популистките крайнодесни партии в установена част от политическия пейзаж на Стария континент. Завръщане  по домовете  - решението, което  Сирия и Русия предлагат  на бежанците из Европа - би било немислимо за разселените в Идлиб от други провинции. Голяма част са с недвусмислено антиправителствени възгледи и не биха приели да живеят под контрола на Дамаск. В тази ситуация и Панос Мумцис от агенцията на ООН за хуманитарни въпроси каза през юни, че съществува риск 2.5 млн. души да тръгнат към турската граница - над 80% от населението са уязвими заради потенциалния конфликт. Има и много по-предпазливи оценки -  турското разузнаване смята , че броят им може да е над 250 хил. Големият проблем според публикацията на The Arab Weekly e \"политическият капитал, който Анкара е изградила сред милиони сунити и сирийци, отхвърлящи Асад, от 2011 г.\". Този капитал \"би бил изгубен, ако (Турция) откаже да отвори границата за бежанци от офанзивата на режима\". По други съображения  ООН също иска от Анкара  да допусне сирийците от Идлиб, ако се стигне до сблъсък. Това повдига и въпроси за Европа, където самото споменаване на \"бежанци\" в публичния дебат вече е заредено с бурни политически страсти. От няколко години Турция, която постоянно изтъква ролята си в подслоняването на 3.5 млн. бежанци от Сирия, се справя с множество последствия от тях, свързани не само с издръжката им. За някои интеграцията се оказа трудна задача заради културните и езиковите различия. В Турция се засилват настроенията срещу бежанците заедно с представата, че в сегашната икономическа ситуация те са \"бреме\". Въпреки това идеята, че Анкара ще \"пусне\" отново на запад стотици хиляди бежанци през турската граница, засега е само спекулация. Опасност от война?  Наскоро \"Ал Джазира\"  очерта четири сценария , по които може да се развие битката. Първо,   - много вероятен и видян в Дараа и Източна Гута. И тук хиляди радикални ислямисти, а може би и много умерени биха били готови да се сражават докрай. Вчера командирът на ХТШ Абу Мухамад ал Жулани съобщи във видеоизявление, че групировката няма да се предаде. Второ,   от турска страна чрез дипломация и диалог с Русия и \"инжерество\" в опозицията. Възможен е и трети сценарий -   между бунтовническите групи да позволи на режима в Дамаск да овладее части от Идлиб, макар и не цялата провинция; между ХТШ и други групировки, например свързани със Свободната сирийска армия, вече имаше подобни сблъсъци в последните месеци с 270 жертви, от които 55 цивилни. Опозицията (или преобладаваща част от нея) обаче може и   с Русия, както се случи и на други места, а несъгласните с решението да заминат в изгнание, но това ще попречи за постигането на политическо решение, каквото Асад вече не иска заради \"военната си победа\". Тук освен Русия, която обърна посоката на войната в Сирия, ролята на Турция ще е решаваща, а за нея е важно да се избегне военен сблъсък в Идлиб. Русия обаче настоява, че присъствието на ХТШ оправдава бомбардировките и би могло основателно да причини сухопътна офанзива. Според турски издания Анкара иска да реши проблема, като отслаби групата чрез \"отцепване\" на умерени фракции от нея (например чрез създадения неотдавна Национален фронт). Базираният в Бейрут анализатор на сирийския конфликт Хедийе Левент обяснява за \"Ал Монитор\", че Москва е дала на Анкара краен срок до септември, за да се справи с джихадистите. В противен случая Русия ще помага на Асад в сраженията срещу тях. \"Рационалното за Турция е да държи границите си плътно затворени, за да попречи на джихадистите да избягат на турска територия.\" А сирийско нападение на Идлиб би означавало и война с Турция, смята анализаторът Соли Йозел. \"Как ще воюваме със сирийския режим, подкрепян от Русия до самия край, след като руснаците контролират сирийското въздушно пространство?... Идлиб е заплаха за националната сигурност на Турция.\" Както и да се развие въпросът с Идлиб, конфликтът ще постави под въпрос настойчивата покана,  отправяна от Русия към западните лидери  да помогнат за връщане на бежанците в Сирия. Дори войната срещу бунтовниците действително да върви към края си след седем и половина години, победата далеч няма да е пирова.", "date": "2018.08.23", "title": "Идлиб - \"сметището за бунтовници\", където Асад може да причини катастрофа"}
{"url": "https://www.dnevnik.bg/sport/2018/08/23/3299977_ludogorec_se_izpravia_pred_poslednoto_prepiatstvie_po/", "text": "Лудогорец\" се изправя пред последното препятствие по пътя към групите на Лига Европа. Българският шампион среща грузинския \"Торпедо\" (Кутаиси) в опит да се класира за основната фаза на един от двата континентални турнира за трета поредна година и за пети път в последните шест сезона. Първият мач между \"Лудогорец\" и шампиона на Грузия е тази вечер от 19.00 часа на стадион \"Михаил Месхи\" в Тбилиси. Срещата ще бъде предавана пряко по \"Диема спорт 1\". Реваншът е следващата седмица в Разград от 20.00 часа. \"Лудогорец\" е абсолютен фаворит в този сблъсък. Коефициентът за победа на българския шампион в първия мач е 1.50 при 3.90 за равенство и 7.00 за успех на \"Торпедо\". Шансовете разградчани да влязат в групите на Лига Европа са оценени с 1.040, или печалба от 4 стотинки при залог от 1 лев. Коефициентът за краен успех на грузинския първенец е 13.00. \"Торпедо\" отпадна в първия кръг на квалификациите за Шампионската лига oт молдовския \"Шериф\" след победа с 2:1 у дома и загуба с 0:3 в Тираспол. Така грузинският отбор се озова в пресявките на Лига Европа, където отстрани последователно \"Викингур\" от Фарьорските острови (3:0 и 4:0) и \"Кукеси\" от Албания (5:2 и 0:2). \"Торпедо\" заема пето мято в грузинското първенство, като отдавна загуби шансове да защити титлата си. При три изиграни мача по-малко тимът от Кутаиси изостава с 23 точки от лидера \"Сабуртало\" (Тбилиси) и с 11 от позициите, даващи право на участие в евротурнирите през следващия сезон. \"За нас няма значение кой е съперник. Ние трябва да постигнем нашата цел, да преодолеем това препятствие и да продължим напред. Най-лошото би било да мислим за нивото на противника\",  каза мениджърът на \"Лудогорец\" Пауло Аутуори при заминаването за Грузия.   \"Понякога си мислим, че нивото на отбора срещу нас е твърде ниско и не очакваме да имаме трудности. Друг път се оказва много по-трудно и ставаме по-притеснени\", допълни бразилският треньор. Според него фактът, че \"Торпедо\" отложи шампионатните си мачове, за да се подготви по-добре, а \"Лудогорец\" имаше двубой с ЦСКА в неделя, няма да окаже влияние върху предстоящата среща.  Аутуори ще може да разчита на всичките си основни играчи освен контузените Лукас Саша и Абел Анисе. Той взе в групата за вратаря Ренан, който не е напълно възстановен от травма. Заради това с отбора пътува и трети вратар - Даниел Наумов, който вероятно ще е резерва на Хорхе Броун. \"Нашият отбор се подобри доста от гледна точка на конкурентността. С всеки изминал ден, с всеки изминал мач прилагаме нашите стратегии по-добре. Това ясно може да се види на терена. Независимо кой от футболистите играе, трябва винаги да го прави с нашите идеи\", каза още Аутуори. ", "date": "2018.08.23", "title": "\"Лудогорец\" се изправя пред последното препятствие по пътя към Лига Европа"}
{"url": "https://www.dnevnik.bg/sviat/2018/08/23/3299882_bejancite_ot_venecuela_se_boiat_poveche_ot_krizata/", "text": "Дейзи Сантана е избягала от кризата във Венецуела с риск да се изправи срещу ксенофобията. Хиляди мигранти като нея преминават през Колумбия към Еквадор и Перу, знаейки, че са изложени на риск от реакции на отхвърляне, дори на агресия. Само един шал пази Дейзи от студа в Тулкан, в еквадорските Анди на границата с Колумбия - транзитният пункт, през който минават венецуелците, за да започнат отново живота си в друга южноамериканска държава. \"Всички сме уплашени. Но щяхме да сме още по-уплашени, ако трябваше да се върнем\", обяснява примирено 48-годишната жена пред АФП. Свикнала с горещия климат на страната си, Дейзи потръпва още повече, докато си спомня за новините от Бразилия: гневна тълпа в събота изгори оскъдното имущество на нейни сънародници, също избягали от страната в пълен фалит. Тези бурна реакция на жителите на Пакарайма, на северната граница на южноамериканския гигант, е била провокирана от кражба, приписана на венецуелците. В този регион като Ипиалес и Кукута в Югозападна и Североизточна Колумбия всеки ден пристигат хиляди мигранти в безкраен поток. Дейзи е напуснала страната си преди 17 дни само с черната раница на гърба си и розовите маратонки на краката. Прекосила е цяла Колумбия и чака да влезе в Еквадор, където властите вече изискват паспорт, за да позволят на мигрантите да продължат пътуването си. Според колумбийските власти половината от тях имат само лична карта, понеже дефицитът на хартия във Венецуела не позволява отпечатването на много документи. Дейзи също няма паспорт. \"Търсим сигурност навсякъде другаде, защото в нашата страна не можем да сме спокойни\", казва тя, като подчертава, че \"да си другаде е по-добре, отколкото да си във Венецуела\". Тя е изминала 1500-те километра между Кукута и Тулкан, \"за да започне отново от нулата\" в Перу, повечето време пътувайки на автостоп. Но невинаги. Недалеч от нея Роберто Фариас се е увил с одеяло. Болят го краката, подпухнали от дългото ходене по планинските пътища в Колумбия, понякога нощем. \"Трябваше да вървим цял ден, защото никой не ни качи в колата си\", разказва брадясалият 29-годишен мъж. Също като Дейзи той носи черна раница и нещо розово - куфар. И двамата отиват в Перу и се притесняват от приема, който ще получат. \"Малко ме е страх. Надяваме се, че всичко ще мине добре и няма да ни отхвърлят\", казва той. Въпреки всичко те са имали късмет: както още хиляди мигранти, които всеки ден пристигат в Тулкан, те са получили помощ от непознати, които са им дали храна или лекарства. \"Много хора се отнасят лошо с нас, но други се отнасят добре. Както навсякъде!\", казва Роберто. Следващото предизвикателство е да пресекат границата и да продължат пътя си до Перу, където много венецуелци имат роднини. Но от следващата събота Перу също ще изисква паспорт. Колумбия, която е приела над 1 милион венецуелци през последните 16 месеца и е уредила временен престой на 820 000, осъди мярката, взета от съседите й, като посочи, че това е в интерес на нелегалната миграция. \"Нямаме никакво намерение да нарушаваме закона. Искаме просто хуманитарна помощ\", обяснява Хосе Антонио Естевес, който се надява да пристигне в Перу преди съдбоносния ден. /БТА", "date": "2018.08.23", "title": "Бежанците от Венецуела се боят повече от кризата, отколкото от ксенофобията"}
{"url": "https://www.dnevnik.bg/sviat/2018/08/23/3300024_obshtinata_v_prizren_goni_uchilishte_na_gjulen_zaradi/", "text": "Местните власти в Призрен искат да бъде затворено училище, свързано с Фетхуллах Гюлен, на фона на натиска на Турция правителствата на Балканския полуостров  да спрат дейността на организации  от мрежата на духовника. Според публикации на \"Болкан инсайт\" и косовското издание \"Прищина инсайт\" инспекторатът към община Призрен е поискал детска градина и начално училище от турската верига \"Мехмет Акиф\" да напуснат сградите, в които се помещават. Не им се предлага друга сграда, а властите цитират нарушени договорености с общината. Ръководството и служителите на училището и детската градина отказват да напуснат. Скендер Сусури, който оглавява местната образователна администрация, каза, че властите действително искат организацията да напусне сградата. Детската градина не е под контрола на властите от 10 г. През 2007 г. е сключено публично-частно партньорство между общината и \"Мехмет Акиф\", но регламентът му е бил нарушен. Началникът на кабинета Кренаре Кочи казва, че се преразглежда и начинът на използване на сградите, които са обществена собственост. Според нея няма нищо политическо в решението, нито може да се говори за връзка между \"Мехмет Акиф\" и мрежата на Гюлен. Турция оказва силен натиск върху балканските страни и нейни представители влязоха в спор най-вече с Косово, за да прекратят дейността на мрежата на Гюлен в страната и да предадат на властите в Анкара нейни представители. В Прищина имаше и напрежение между институциите, след като  шестима души бяха предадени на Турция  без знанието на премиера. През април албанската банка BKT, която е турска собственост, закри сметките на служители на \"Мехмет Акиф\". Косовските политики към Турция не са еднозначни, когато става дума за гюленистите - през април например турският гражданин Угур Токсой получи убижище в Косово, макар Анкара да искаше екстрадицията му заради връзки с Гюлен.", "date": "2018.08.23", "title": "Общината в Призрен гони \"училище на Гюлен\" заради нарушен договор"}
{"url": "https://www.dnevnik.bg/sport/2018/08/23/3299995_s_promenen_oblik_shampionskata_liga_za_jeni_se_nadiava/", "text": "Шампионската лига по футбол за жени търси своя самостоятелен път за излизане от сянката на мъжете. Затова се подготвя да претърпи пълна промяна. От новия сезон УЕФА ще въведе новости от организационен характер с надеждата да увеличи популярността на женския турнир. Сред предвидените промени е провеждането на финалите при двата пола в различни градове, което се случва за пръв път. По традиция от създаването на женската Шампионска лига през 2001 г. двубоите за титлата се играеха последователно в рамките на няколко дни, като централното място в програмата имаха мъжете. Този сезон финалът при мъжете ще се играе на \"Уанда метрополитано\" в Мадрид, докато този при жените ще се проведе в Будапеща. По този начин УЕФА се надява женската надпревара да излезе под светлината на прожекторите като индивидуален и уникален продукт. В момента УЕФА притежава телевизионните и спонсорските права за финала, докато тези за предишните фази в турнира се управляват самостоятелно от клубовете. Според маркетинговия директор на женския футбол към УЕФА Кейли Грийв главната цел пред организацията е да централизира продажбата на правата, което ще улесни клубовете и ще им донесе по-големи приходи. \"Правата за излъчване ще ни помогнат да постигнем повече. В момента представяме един мач на година и се опитваме да привлечем зрители, но всъщност не им казваме нищо за процеса на изграждане на героите в мачовете. Искаме да сме в позиция, когато да можем да го покажем и хората да разпознават някои от имената на играчите и клубовете\", заяви Грийв. Бъдете уникални През миналия сезон във финала на Шампионската лига за жени се срещнаха два от най-успешните отбори в историята на турнира. Сблъсъкът между \"Лион\" и \"Волфсбург\" обаче не покри големите очаквания, като на стадиона на \"Динамо\" в Киев присъстваха рекордно малко зрители за последните четири години. Двубоят беше наблюдаван от едва 14 237 души, като два дни по-късно 61 561 зрители изгледаха финала при мъжете. Според Грийв посещаемостта при жените може да се увеличи значително, ако турнирът се обвърже с големи спонсори. \"Просто трябва да се уверим, че представяме надпреварата като силен продукт и да привлечем уникални спонсори на страната на жените. Отделили сме се от мъжете и продаваме собствени права\", заяви Грийв. Въпрос на национална гордост Женският футбол е по-популярен на ниво национални отбори, като УЕФА е насочила усилия и в тази посока. Повод за оптимизъм за развитието на спорта при жените даде европейското в Холандия преди година, което постави рекорд по зрителски интерес. Грийв вярва, че един ден големите футболни форуми при жените могат да станат популярни колкото при мъжете. ФИФА все още обсъжда възможността да създаде глобален турнир за жени подобно на Лигата на нациите. На дневен ред стои и създаването на световно клубно първенство. \"От това, което виждам като очаквания за следващите световни при жените, те могат да засенчат редица мъжки турнири. Не виждам защо да не се превърне в нещо голямо, при положение че в надпреварите има национална гордост и интерес\", каза още Грийв.", "date": "2018.08.23", "title": "С променен облик Шампионската лига за жени се надява да излезе от сянката на мъжете"}
{"url": "https://www.dnevnik.bg/sviat/2018/08/23/3300197_vliazoha_v_sila_25-procentnite_amerikanski_mita_vurhu/", "text": "Влязоха в сила 25-процентните американски мита върху вносни китайски стоки за 16 милиарда долара, съобщават световните агенции. В интервю за \"Ройтерс\" в понеделник президентът на САЩ Доналд Тръмп обвини Китай, че манипулира валутата си, за да компенсира митата, които трябва да плаща на САЩ. Освен това той посочи, че не очаква голям напредък от започналите вчера във Вашингтон двудневни преговори с Китай.  Новите мита се прибавят към вече въведените на 6 юли 25-процентови мита върху китайски стоки за 34 милиарда долара. Китай реагира с налагане на същите мита върху американски стоки на същата стойност. Двете най-големи световни икономики са в търговски спор след обвиненията на САЩ, че Китай използва агресивни тактики, включително киберкражби.  Администрацията на Тръмп обвинява Китай, че лишава американските фирми от възможността да експлоатират лицензи, както и че прониква в американски търговски компютърни мрежи за получаване на неразрешен достъп до важна търговска информация. На 1 август търговският представител на САЩ Робърт Лайтхайзър съобщи, че президентът Тръмп му е възложил да проучи възможността да увеличи митата от 10 на 25 процента върху китайски вносни стоки за 200 милиарда долара", "date": "2018.08.23", "title": "Влязоха в сила 25-процентните американски мита върху вносни китайски стоки за 16 млрд. долара"}
{"url": "https://www.dnevnik.bg/skorost/2018/08/23/3300204_putnata_policiia_ot_dnes_veche_shte_globiava_vodachite/", "text": "Пътната полиция от днес вече ще глобява шофьорите, които имат невалидни застраховки \"Гражданска отговорност\" от компанията \"Олимпик\", но не са сключили нови. От МВР дадоха  пет дни гратисен период , за да имат хората време да сключат нови полици. Санкции ще има само за водачите, които бъдат хванати в нарушение на пътя. Ако автомобилът не се кара, не е нужно да има нова застраховка. Съгласно Закона за движение по пътищата при липса на застраховка следва взимане на книжката и спиране на колата от движение до представянето на документ за платена полица. Налага се и парична глоба. За липсата на \"Гражданска отговорност\" е предвидена и глоба - 250 лв. за физическо лице и 2000 лв. за юридическо лице или за едноличен търговец. При повторно нарушение наказанието е съответно 800 и 4000 лева. Лице, което не е собственик и управлява МПС без валидна застраховка, се наказва с глоба 400 лева. При повторно нарушение наказанието е 800 лева. След фалита на кипърския застраховател \"Олимпик\" без валидни застраховки останаха около 200 хил. водачи с полици от техния български клон.", "date": "2018.08.23", "title": "Пътната полиция от днес вече ще глобява водачите с невалидни застраховки от \"Олимпик\""}
{"url": "https://www.dnevnik.bg/bulgaria/2018/08/23/3300225_slujeshtite_v_aviaciiata_sa_podceniavani_smiata_bivsh/", "text": "Притеснително е, че основният ресурс в авиацията - хората, са подценявани. Резултатът е липса на мотивация. Това коментира бившият служебен министър на отбраната Велизар Шаламанов в ефира на Би Ти Ви. Поводът е поредният инцидент с хеликоптер - на 21 август  \"Кугър\" прекъсна електропровод  и остави за няколко часа половината град Стамболийски без ток и вода. \"Хората са подценявани, заплащането не е достатъчно добро, няма и перспектива. Млади хора работят на техника отпреди 50 години\", каза той. Според Шаламанов най-големият проблем е липсата на национална програма за превъоръжаване. Позицията му е, че тя трябва да послужи и за ориентир какви допълнителни средства трябва да се отделят следващите години.. \"Например в Румъния, Словакия и Хърватия имат подобна стратегия, в която има срокове. Когато няма срокове и отговорности, излиза скъпо. Трябва да се знае и как старата техника ще бъде извадена от експлоатация\", каза той. Бившият министър очерта и друг проблем - че превъоръжаването е прехвърлено за Закона за обществените поръчки. \"Подобно решение е свързано с политическа отговорност. Когато изберем техниката, следващите 50 години се обвързваме държавата производител\", добави той.", "date": "2018.08.23", "title": "Служещите в авиацията са подценявани, смята бивш министър на отбраната"}
{"url": "https://www.dnevnik.bg/bulgaria/2018/08/23/3300229_sudbata_na_predsedatelia_na_agenciia_po_hranite_shte/", "text": "Министърът на земеделието Румен Порожанов ще разговаря с премиера Бойко Борисов, преди да реши дали да уволни, или да поиска оставката на изпълнителния директор на агенцията по храните. В интервю за Би Ти Ви министърът посочи, че смята Дамян Илиев за отговорен за  скандалната поръчка  за препарати за диагностициране на чума, която беше спряна от премиера. Препаратите бяха на стойност 330 хил. лв., като те трябваше да бъдат доставени от компютърната фирма \"Глобул вижън 2018\" ЕООД, която получила права да ги продава седмица преди поръчката. \"Премиерът беше прав. Поръчката не беше най-лицеприятната, която може да се появи, и правилно беше спряна\", каза Румен Порожанов. Той обяви, че има забележки и към работата на Дамян Илиев по време на  кризата с чумата по овцете и козите. В отговор на въпрос Румен Порожанов обяви, че е спокоен за поста си, но въпросът с оставката стои постоянно на дневен ред пред всеки министър в кабинета. Епидемията от чума е пресечена, показвали вторите проби  Той изрази задоволство, че  във вторите проби , взети от районите, в които имаше регистрирани случаи на чума по дребните преживни животни, зараза не е открита. Според Порожанов това означавало, че мерките на държавата са дали резултат. Земеделският министър обяви, че общо са взети над 8000 проби, като не всички са обработени. Това трябва да стане до края на седмицата, така че поетапно да започнат животните да се пускат на паша. Африканската чума по свинете е на 15 км от България В отговор на въпрос Румен Порожанов каза, че няма как дива свиня да мине през  изградената ограда по границата  с Румъния. Нейната роля е да спре пренасянето на африканската чума по прасетата. \"За да минат, трябва да се засилят или нещо да ги гони. А едно болно животно не е толкова функционално\", посочи министърът. Според него оградата ще струва 1.1 млн. лева, като се е оскъпила заради решението да е двойна. Порожанов обяви, че африканската чума по свинете вече е стигнала в Калъраш, което е на 15 км от българската граница.", "date": "2018.08.23", "title": "Съдбата на председателя на агенцията по храните ще се реши след разговор Борисов - Порожанов"}
{"url": "https://www.dnevnik.bg/evropa/2018/08/23/3300226_polsha_uskoriava_spornata_sudebna_reforma_vupreki/", "text": "Новите полски съдебни власти, създадени по силата на спорна реформа на управляващите консерватори, решиха вчера да ускорят номинирането на нови съдии във Върховния съд въпреки възраженията на Брюксел, предаде \"Франс прес\". Миналата седмица Европейската комисия пристъпи към нов етап в наказателната си процедура срещу Полша. Преценявайки, че страната не е отговорила на безпокойството й за зачитането на независимостта на съда при реформата на Върховния съд, Брюксел  изпрати официално уведомление на Варшава . Полският Върховен съд  обяви в началото на август , че временно преустановява пенсионирането на съдии на възраст на и над 65 години, наложено от действащия от юли закон, и отправи към Съда на Европейския съюз пет \"предварителни въпроса\" по темата. Без да се съобрази с това, Националният съдебен съвет (НСС), който има задачата да изслушва кандидатите за освободените по силата на новия закон места, вчера реши да ускори номинирането на нови съдии, чието назначение след това трябва да бъде утвърдено от президента Анджей Дуда. Ускоряваме процеса, колкото можем, каза пред журналисти новият председател на НСС Лешек Мазур. Освобождаването на съдии от Върховния съд в резултат на понижаването на възрастта за пенсиониране - един от ключовите елементи на реформата в съдебната система - е в центъра на спора между полското правителство и Брюксел. Промяната във възрастта за пенсиониране,  влязла в сила в началото на юли,  засяга 27 съдии във Върховния съд, в това число неговия председател Малгожата Герсдорф.  Тя отказва да напусне поста , позовавайки се на конституцията, според която мандатът й е шестгодишен - до 2020 г. /БТА", "date": "2018.08.23", "title": "Полша ускорява спорната съдебна реформа въпреки възраженията на Брюксел"}
{"url": "https://www.dnevnik.bg/na_put/2018/08/23/3295165_stotici_cheshki_zamuci_se_otvariat_za_nosht/", "text": "Над сто исторически крепости и дворци на територията на Чехия се включват в  Нощта на замъците  в събота срещу неделя и отварят врати за широката публика. Инициативата, чието начало е поставено през 2010 г., е на Института на националното наследство на Чехия и Министерството на културата. Замъци и дворци в Прага, Бохемия, Моравия, регионите на Карлови Вари, Пилзен , Олмоулц и другаде ще приемат посетители в късните вечерни часове. Туристите ще могат да разгледат интериорите, да изслушат лекции, да присъстват на възстановки на рицарски турнири и концерти, да посетят базари на изделия на народните занаяти. В голяма част от обектите входът ще е безплатен. Центърът на тържествата тази година е замъкът в Кинжварт, бивша лятна резиденция на австрийския канцлер Клеменс Метерних (1773 - 1860) като част от проекта \"Чешките благородници в европейската дипломация\". В колекцията на Метерних, която днес посетителите на замъка могат да разгледат, са амулет на лорд Байрон, сборник с молитви на Мария Антоанета, бюро на Александър Дюма - баща, и недопушена цигара на Наполеон Трети.", "date": "2018.08.23", "title": "Нощ на замъците в Чехия посреща посетители"}
{"url": "https://www.dnevnik.bg/evropa/2018/08/23/3300230_velikobritaniia_shte_e_v_po-dobra_poziciia_izvun_es/", "text": "Великобритания ще бъде в \"по-добра позиция извън Европейския съюз\", дори да напусне блока без сделка, заяви външният министър Джереми Хънт, цитиран от \"Политико\". Той отбеляза, че макар да е подкрепил оставането в ЕС на референдума през 2016 г., сега смята, че за Великобритания е по-добре да напусне независимо от резултата от преговорите. По-рано Хънт обясни как са се променили възгледите му след референдума, но коментарите му за сценария без сделка са различни. Миналата седмица той написа в \"Туитър\", че Великобритания \"ще оцелее и ще просперира без сделка\", след като преди това бе казал, че този вариант \"би бил грешка, за която ще съжаляваме поколения наред\". В най-скорошното си интервю Хънт похвали предшественика си Борис Джонсън, който миналия месец  подаде оставка  в знак на протест срещу смекчаването на позицията на премиера Тереза Мей за Брекзит. Джонсън \"промени курса на британската история чрез кампанията си за Брекзит\", заяви Хънт.", "date": "2018.08.23", "title": "Великобритания ще е в по-добра позиция извън ЕС дори без сделка, каза външният министър"}
{"url": "https://www.dnevnik.bg/sport/2018/08/23/3300208_jujna_koreia_predlaga_da_ima_suvmestni_otbori_sus/", "text": "Южна Корея предлага по време на олимпийските игри в Токио 2020 страната да има общи отбори със Северна Корея в няколко спорта, пише агенция Yonhap. За идеята заговори министърът на спорта на Южна Корея Йон-ван До при посещението си в Джакарта за азиатските игри, където гледа общия отбор в гребането. Той се срещна и с колегата си от Северна Корея Ким Ун-гук. \"Обсъждахме какво да правим с общите отбори за олимпийските игри в Токио. Разменихме идеи да провеждаме редовни разговори за спорт, където може да обсъдим повече съвместни тимове\", заяви До. Преди ден президентът на МОК  Томас Бах призна, че зимните игри в Пьонгчанг 2018 са били \"много близо\" до отмяна  заради напрежението на Корейския полуостров. Впоследствие се стигна до затопляне на отношенията, а двете държави имаха общ отбор в женския хокей. На азиатските игри те имат общи отбори при жените в баскетбола, гребането и състезанията по кану. До е предложил Северна Корея да участва в националния спортен фестивал в Сеул през 2019 г.", "date": "2018.08.23", "title": "Южна Корея предлага да има съвместни отбори със Северна Корея за Токио 2020"}
{"url": "https://www.dnevnik.bg/biznes/2018/08/23/3300237_v_razgovor_s_golemite_verigi_shte_se_tursi_variant_za/", "text": "От министерството на земеделието планират разговори с ръководствата на големите вериги магазини, в които се продават храни, за да се търсят варианта за по-плавно поскъпване на хляба. Новината съобщи министър Румен Порожанов по Би Ти Ви. Основания за качване на цената има, тъй като пшеницата от новата реколта ще е по-скъпа. \"Прибирането на реколтата започна при цена 300 лева за тон, сега е 350 лева\", каза министърът. Румен Порожанов обяви, че между 60 и 70% от хляба се купуват през търговските вериги. Фактът, че пшеницата от новата реколта ще влиза в производството му постепенно, давал възможност да няма рязко поскъпване, смята земеделският министър. Според него въпреки очакваната с около 10% по слаба реколта ще има достатъчно суровина, за да се захрани българският пазар.", "date": "2018.08.23", "title": "В разговор с големите вериги ще се търси вариант за по-плавно поскъпване на хляба"}
{"url": "https://www.dnevnik.bg/bulgaria/2018/08/23/3300232_niama_risk_ot_nov_falit_na_zastrahovateli_prognozira/", "text": "Има достатъчно възможности, за да не се допусне нов фалит в сектора на застраховките \"Гражданска отговорност\", въпреки че има рискови играчи в сектора. Това коментира икономистът и бивш зам.-председател на Комисията по финансов надзор (КФН) Румен Гълъбинов в ефира на Би Ти Ви. \"Предстои още една проверка във финансовия сектор в процеса на кандидатстването за \"чакалнята на еврозоната\". Това ще помогне да се заздрави финансовото здраве на застрахователните компании\", каза Гълъбинов. Прогнозата му е, че няма да има драстичен скок в цената на застраховките \"Гражданска отговорност\". През последната година  сумата на полиците се е увеличила  средно между 50 лева и 70 лева. По думите на експерта тя е съобразена със стандарта на живот в България. Спорен Гълъбинов   Ралица Агайн има отговорност  за фалита на застрахователната компания \"Олимпик\". \"Всичко трябва да се съгласува колективно. Когато аз бях в комисията, не сме имали проблем с комуникацията. Предвидени са срещи на членовете на КФН всяка седмица\", добави той. Икономистът добави, че фалитът на \"Олимпик\" е прецедент и призова да се направи международно разследване, в което да се установи кои са собствениците. \"Проблемът най-вероятно е извън България\", но кипърският надзор има основната отговорност\", каза той.", "date": "2018.08.23", "title": "Няма риск от нов фалит на застрахователи, прогнозира икономист"}
{"url": "https://www.dnevnik.bg/zelen/2018/08/23/3300239_zapochna_podgotovkata_na_tehnikata_za_iztochvane_na/", "text": "                     Времето днес не позволява операцията по източване на горивото да започне. Вчера п равителството отпусна 2.4 млн. лв. за операцията , която трябва да предотврати потенциална екокатастрофа. Разчетът предвижда повече от 50 дни работа по източването, но и времето, и парите могат да се окажат по-малко, ако резервоарите не са пълни. Какво предстои Водолазът Ивайло Иванов, собственик на работната платформа, около която ще се разположи техниката, обяви, че основният приоритет ще е избягването на замърсяване, но и запазване на целостта на кораба. Ангажираните водолази в операцията ще са около 12. Христо Николов от екипа уточни, че в момента се подготвят планът и методите за работа. \"Трябва да преценим къде да застане работната платформа. След това ще локализираме петте резервоара с гориво и ще проверим в кои от тях има мазут\", допълни Николов. Приблизителният обем на всички резервоари е около 600 тона, но не е ясно колко гориво има в тях. Директорът на Морска администрация – Бургас кап. Живко Петров обяви пред агенция \"Фокус\", че не се очаква днес да започнат водолазните спускания до потъналия кораб. \"Цялата налична техника и водолази са мобилизирани. Контейнери има, водолазен кораб, барокамера, две складови стопанства с бутилки – тоест цялото водолазно оборудване. Корабът, който ще събира изваденото количество също е на място\", обясни той. Капитан Петров обясни, че когато времето позволи, ще се пробиват отвори в резервоарите и ще се изпомпва горивото. \"Важно е този кораб да бъде обезопасен, така че да не замърсява, но и да бъде запазен като археологическа находка\", каза още той. Проблемът Вчера водолазът доброволец Михаил Заимов, който пръв сигнализира за проблема, предупреди в телевизионно интервю, че  има опасност всеки момент корабът \"Мопанг\" да се разцепи и да изпусне наведнъж 100 тона мазут . \"В момента екологичната катастрофа на морското дъно е факт\", заяви той. Замърсяването идва от американския кораб \"Мопанг\", който е превозвал товари между Истанбул и Бургас през 20-те години на ХХ век. През 1921 г. той попада на останала в морето мина от Първата световна война в района на остров Свети Иван край Созопол и потъва бързо.", "date": "2018.08.23", "title": "Борисов отиде да провери мазутния разлив и увери, че катастрофа няма"}
{"url": "https://www.dnevnik.bg/evropa/2018/08/23/3300238_italianski_prokurori_shte_razsledvat_zabranata_za/", "text": "Италиански прокурори започнаха разследване на задържането на 177 мигранти, които министърът на вътрешните работи Матео Салвини отказва да пусне да слязат от кораб на бреговата охрана, предаде \"Гардиън\". Корабът \"Дичоти\" е на пристанището Катания в Сицилия, но на мигрантите  не е разрешено  да слязат, преди  Брюксел да даде уверение , че те ще бъдат разпределени между държави - членки на ЕС. Разследването е срещу \"неизвестни лица\", но е ясно, че ако магистратите продължат със съдебното производство, Саллвини ще бъде разследван, защото именно той е отговорен за забраната. \"Чух, че прокуратурата в Агридженто е започнала разследване\", каза министърът във видео на живо във \"Фейсбук\". \"Също така чух, че заподозрените са \"неизвестни\" за момента. Но аз не съм неизвестен. Моето име е Матео Салвини, аз съм министър на вътрешните работи. Хайде, съдете ме, аз съм тук\". Корабът \"Дичоти\"  спаси мигрантите миналата седмица в четвъртък  в малтийски води. Оттогава Италия и Малта спорят коя страна трябва да поеме мигрантите. В понеделник Рим разреши той да акостира на пристанище Катания на остров Сицилия. В сряда следобед прокурори посетиха кораба и разпитаха капитана и няколко мигранти. По думите на главния прокурор има мигранти с краста, които се нуждаят от спешна медицинска помощ, а ситуацията на борда е критична. След посещението на магистратите Салвини разреши на 29 непридружени непълнолетни да слязат, но даде ясно да се разбере, че няма да пусне останалите 148, освен ако Европа не се намеси. Министърът обвини другите европейски страни, че \"малодушно мълчат\" за това какво да се прави с мигрантите, а Брюксел, че \"спи\". Междувременно италианският премиер Джузепе Конте призова европейските партньори на страната да поемат някои от мигрантите, предаде \"Ройтерс\", цитирана от БТА. \"Какво чакат, за да се намесят и да преразпределим мигрантите?\", запита Конте във \"Фейсбук\". Той каза, че Италия \"очаква твърд и ясен отговор от европейските институции и адекватни ответни действия от останалите европейски страни\".", "date": "2018.08.23", "title": "Италиански прокурори ще разследват забраната за слизане на мигрантите от кораба \"Дичоти\""}
{"url": "https://www.dnevnik.bg/citat_na_deniia/2018/08/23/3300234_citat_na_denia_toi_me_nareche_bushon_zatova_az_mu/", "text": " С тези думи министърът на земеделието Румен Порожанов реагира по Би Ти Ви на включване от село Шарково. Там протестиращ срещу политиката на министерството при чумата по дребните преживни животни нарече министъра \"бушон\", като отбеляза, че предстои смяна на \"цялото ел. табло\".", "date": "2018.08.23", "title": "Цитат на деня: Той ме нарече бушон, затова аз му казах електротехник"}
{"url": "https://www.dnevnik.bg/bulgaria/2018/08/23/3300279_ima_dokazatelstva_sreshtu_bivshiia_shef_na_avtomobilna/", "text": "Има доказателства срещу бившия шеф на агенция \"Автомобилна администрация\" Дамян Войновски. Ще бъдат представени, ако се стигне до съд. Това заяви Николай Колев - Босия, в ефира на Би Ти Ви, чиято гладна стачка срещу фалшивите шофьорски книжки продължава 65-и ден. Повод за коментара му е съобщението на вече бившия директор на Изпълнителна агенция \"Автомобилна администрация\" Дамян Войновски, че е наел адвокати и  ще заведе две дела срещу него . В изявлението си той не уточнява за какво точно ще го съди, но най-вероятно ще е за клевета. \"Аз разполагам с документи за Войновски, както и със свидетели. Ще докажа правотата си в съда. Всеки ден избиването на българите продължава, докато се търпи тоя министър и това министерство в тоя му вид\", добави активистът. По думите му съучастник на войната по пътищата е и  парламентът, който \"шикалкави\"  и отказва да отстрани министър Московски\". Гладната стачка на Босия  продължава 65 дни , вече трудно напуска дома си. Пред дома денонощно дежури линейка от Правителствена болница. \"През по-голямата част от времето съм в леглото. Стоя седнал за 10 минути, след което пак трябва да си легна, но все пак съм учудващо добре. Разбира се, част от показателите ми са доста ниски. Включително и кръвната захар\", добавя Босия. Той заяви, че това не го притеснява, защото е бил предварително подготвен какво го очаква. Протестиращият отрича обвиненията, че се храни тайно. \"Аз знам пропагандата и на БКП, и на мафията. Знам как работи. Но докато БКП поне имаха някаква идеология, имаха някакви правила, колкото и идиотски да бяха - имаха. Мафията няма правила\", беше коментарът му.", "date": "2018.08.23", "title": "Има доказателства срещу бившия шеф на \"Автомобилна администрация\", твърди Николай Колев – Босия"}
{"url": "https://www.dnevnik.bg/evropa/2018/08/22/3299738_s_podgotovkata_na_nov_zakon_germaniia_prizna_che_e/", "text": "В днешна Германия може ясно да се види какво се случва, когато политиците допуснат реалността да създава свършени факти. Десетилетия наред се водеше полемика дали Германия е имиграционна държава и дали би трябвало да се допуска подобно нещо. Споровете и дискусиите обаче не доведоха до полезни и конкретни политически решения. А онова, което се случваше междувременно, създаде свършени факти. Имиграцията течеше ненаправлявана, а понякога дори и напълно неконтролирана. Понякога мигрантите успяваха да останат в страната, искайки убежище, а друг път – преодолявайки различни бюрократични спънки. Никога обаче Германия не е предлагала истински възможности за висококвалифицираните специалисти от чужбина, така че те с лекота да се установяват в страната. Проект за имиграционен закон Сега обаче посоката на вятъра взе да се променя, и то бързо. От най-официално място бе признато, че Германия е имиграционна държава. Министърът на вътрешните работи Хорст Зеехофер (ХСС) представи концепция за бъдещ имиграционен закон. Кой би могъл да предположи подобно нещо, след като същият този ХСС, чийто председател е Зеехофер, не пропускаше възможност да блокира където и както може всякаква имиграция на квалифицирани специалисти от чужбина. И то при положение че под натиска на социалдемократите в коалиционния договор на новото правителство бе залегнало намерението за създаване на подобен закон. Години наред икономическите съюзи настояваха за това, че голяма икономическа сила като Германия има нужда от модерен имиграционен закон, ако иска да спечели съревнованието за най-добрите умове. В продължение на дълги години политиката бе заета с това да загърбва реалността. Чак сега има шанс нещата да тръгнат във вярната посока. Дори онези, които гледат скептично на привличането на специалисти от чужбина, би трябвало да осъзнаят, че е по-добре, ако имиграцията се осъществява по ясни, прозрачни и приемливи за всички правила. Точно те сега са в процес на изработване. Канцлерът Меркел винаги е била привърженик на приемането на имиграционен закон, макар че именно нейният ХДС в началото на 2000 година издигаше предизборни лозунги от сорта на Kinder statt Inder! (\"Деца вместо индийци!\"). Същата работа днес се върши от ксенофобската \"Алтернатива за Германия\". Социалдемократите пък смятат предложенията на Хорст Зеехофер за недостатъчни. Свободните демократи и Зелените също пледират за още по-голяма откритост към чуждестранните специалисти. С други думи - работата още не е опечена. Но влезе ли веднъж в сила, законът би трябвало да облекчи в еднаква степен притока на висшисти и на квалифицирани среднисти. И това е умен ход, особено като се знае колко голям е недостигът на квалифицирана работна ръка в занаятчийските професии, в здравеопазването и в старческите домове. Критериите, по които ще се решава допускането на чуждестранни специалисти в Германия, би трябвало да са образованието, възрастта, езиковите познания и наличието на конкретно предложение за работа. Отпадането на една отживелица Хубаво е, че отпадат и някои твърде дълго задържали се отживелици – например да се проверява дали работата, за която кандидатства някой чужденец, не би могла да бъде възложена на някой квалифициран европеец. При тези проверки много често се случваше така, че специалистите от страни извън ЕС оставаха в списъка на чакащите и много от тях се ориентираха към други региони в света. Беше крайно време това препятствие да отпадне. Защото това е една от многото стъпки, с които имиграционното право ще стане по-прозрачно, по-разбираемо и по-справедливо – и то за всички. Навярно ще мине още доста време, докато имиграционната държава Германия се сдобие със съответния закон. Но отсега още е ясно, че тя се движи във вярната посока. А това съвсем не е малко.", "date": "2018.08.23", "title": "С подготовката на нов закон Германия призна, че е имиграционна държава"}
{"url": "https://www.dnevnik.bg/sport/2018/08/23/3300257_sergei_bubka_beshe_onevinen_v_razsledvaneto_za/", "text": "Вицепрезидентът на международната федерация по лека атлетика (IAAF) Сергей Бубка беше оневинен след обвиненията в корупция. Антикорупционната комисия към IAAF не видя неправомерни банкови преводи. Френският вестник \"Монд\" написа миналия септември, че Бубка е платил 45 хил. долара на 18 юни 2009 г. на New Mills Investments Ltd, свързана с тогавашния касиер на IAAF Валентин Балахничев, който по-късно беше отстранен от атлетиката доживот заради изнудване и корупционни практики. Според твърдението на \"Монд\" плащането е било ден след превода на същата сума от New Mills Investments Ltd към Pamodzi Sports - компания на Папа Масата Диак, който е син на бившия президент на федерацията Ламин Диак. Още тогава Бубка отхвърли обвиненията. Олимпийският шампион в овчарския скок от 1988 г. обаче стана обект на разследване. Въз основа на събраната информация от антикорупционното тяло заключиха, че няма данни за нарушаване на правилата от страна на Бубка, и посочиха, че случаят е приключен.", "date": "2018.08.23", "title": "Сергей Бубка беше оневинен в разследването за корупция"}
{"url": "https://www.dnevnik.bg/photos/2018/08/23/3300247_snimka_na_denia_uraganut_lein_priblijava_havai/", "text": "Хавай се готви за един от най-силните урагани, преминавали през територията на страната. Ураганът \"Лейн\", чиято сила в момента е между 4 и 5 категория, ще удари през следващите часове. Десетки хиляди хора на целия остров се запасяват с храна и вода. Снимката е предоставена от Международната космическа станция и е заснета от астронавта Рики Арнолд и показва урагана ''Лейн'' в ранните сутрешни часове близо до Хавай, САЩ.", "date": "2018.08.23", "title": "Снимка на деня: Ураганът \"Лейн\" приближава Хавай"}
{"url": "https://www.dnevnik.bg/politika/2018/08/23/3300306_nfsb_ataka_prokara_noviia_shef_na_turgovskiia_registur/", "text": "Кандидатурата на Габриела Козарева за  директор на Агенцията по вписванията  не е обсъждана на политически съвет на управляващата коалиция ГEPБ и \"Обединени патриоти\", както и не е предлагана на коалиционния съвет на \"Обединените патриоти\". Това информират от партията на Валери Симеонов НФСБ, която заедно с ВМРО и \"Атака\" е част от \"Обединени патриоти\". \"За това назначение е отговорна единствено партия \"Атака\", пише в разпространената до медиите позиция на ръководството на НФСБ. \"Политическа партия НФСБ категорично възразява срещу лансиране на кадри \"през задния вход\", и то от името на коалиция \"Обединени патриоти\". Считаме подобно поведение за недопустимо, защото руши доверието в управляващата коалиция и не е полезно за държавата\", завършва текстът. Козарева зае поста от 20 август, след като досегашният шеф на агенцията Зорница Даскалова подаде оставка заради срива на Търговския регистър.", "date": "2018.08.23", "title": "НФСБ: \"Атака\" вкара новия шеф на Търговския регистър през задния вход"}
{"url": "https://www.dnevnik.bg/kultura/2018/08/23/3299907_stipendiiata_s_usiliia_kum_zvezdite_shte_podkrepia/", "text": "Фондация \"Културни перспективи\" обяви създаването на националната стипендия \"С усилия към звездите\". С нея всяка година ще бъдат подкрепяни млади български артисти в пет области на изкуството: визуални изкуства, литература, музика, танц и театър/пърформанс, съобщават от фондацията. Целта на стипендията е да бъде предоставена подкрепа на млади български творци при реализацията на избрана от тях творческа, образователна или друга подобна инициатива, която да подпомогне техните стъпки на растеж и развитие в избраната от тях област и жанр. Задачата, която фондация \"Културни перспективи\" си поставя, е да открива талантливи млади творци, чиито качества показват потенциал да се превърнат във влиятелни артисти. Стипендията предлага осигуряване на финансова подкрепа за реализация на личен проект, с който участникът е кандидатствал в конкурса. Екипът на инициативата смята да поощрява кандидати, които имат потенциал да поемат по пътя на устойчивото развитие, да оставят трайни следи и да формират тенденции в българската и в световната култура. Всеки стипендиант за период от една година ще може да разчита на помощта на ментор. През 2018 г. одобрените кандидати ще бъдат съветвани и окуражавани от Недко Солаков, Георги Господинов, Красимира Стоянова, Галина Борисова и Явор Гърдев. Крайният срок за кандидатстване е  , а резултатите ще бъдат обявени на  Проектът е иницииран от учредителката на Фондация \"Културни перспективи\" и оперна певица Ина Кънчева. Пред \"Дневник\" тя обясни, че е искала да бъде организирен национален конкурс с ясни изисквания, но и достатъчно свобода артистите сами да оформят визията за това какви искат да бъдат и как да се развиват. Според нея младите артисти в България се нуждаят от разграничаване от форматите и желанието за бърза реализация. Тя е на мнение, че техният стремеж трябва да бъде към качествени, а не към количествени натрупвания. \"Интересът към стипендията е голям, но и доста разпилян от гледна точка на това, че повечето от кандидатите искат да реализират просто един проект, без да съзнават реално дали той рефлектира истински в израстването им\", коментира Ина Кънчева. \"За мен ще бъдат важни отзивите, които проектът и артистите ще получат след една година активна работа, когато покажем пред обществото резултатите\", завърши тя. ", "date": "2018.08.23", "title": "Стипендията \"С усилия към звездите\" ще подкрепя млади български артисти"}
{"url": "https://www.dnevnik.bg/skorost/2018/08/23/3300318_budeshteto_na_krosouvurite_na_opel_debjutira_v_parij/", "text": "Опел\" намеква как ще изглеждат бъдещите кросоувъри на марката с нови концептуален автомобил. \"Джи Ти Екс Експериментал\" (GT X Experimental) вероятно ще дебютира пред широката публика на автосалона в Париж през есента. Разпространените снимки разкриват компактен кросоувър с визия на купе, за който се казва, че е с електрическо задвижване. Автомобилът е с дължина от 4.06 метра и междуосие 2.63 м. Кросоувърът е създаден на базата на лека архитектура, която използва 17-цолови джанти. В салона акцентът е върху изчистеността, като един общ екран показва, че множеството дисплеи, бутони и контролни елементи от днешните автомобили могат да бъдат елиминирани. Вентилационните отвори са скрити зад екрани. В салона има четири седалки. Името на \"Джи Ти Екс Експериментал\" е реминисценция на пионерния концептуален автомобил на \"Опел\" \"Експрименетъл Джи Ти\" (Experimental GT) от 1965 година. Той е  първият концептуален автомобил, създаден някога от автомобилен производител в Европа . Допълнението \"Екс\" (X) изразява плановете на \"Опел\" да развива гамата си от SUV модели. Плановете на компанията са през 2021 година 40% от всички автомобили в марката да са в този сегмент.", "date": "2018.08.23", "title": "Бъдещето на кросоувърите на \"Опел\" дебютира в Париж"}
{"url": "https://www.dnevnik.bg/sport/2018/08/23/3300325_manchestur_siti_obmislia_vuzmojnostta_da_vzeme_pod/", "text": "Контузията на  вратаря на \"Манчестър сити\" Клаудио Браво  принуждава английския шампион спешно да търси заместник на чилиеца. Опитният футболист ще бъде извън терена около шест месеца, след като скъса ахилесово сухожилие на тренировка в понеделник. Мениджърът на \"гражданите\" Пеп Гуардиола има на разположение само титуляра Едерсон, а негова резерва остава 20-годишният Даниел Гримшоу. Той обаче няма опит в мъжкия футбол. През лятото \"Сити\" се раздели с други двама вратари – Джо Харт и Ангъс Гън, които бяха продадени в \"Бърнли\" и \"Саутхемптън\". Според испанския вестник \"Ас\" \"гражданите\" проучват възможността да вземат под наем Кейлор Навас от \"Реал\" (Мадрид). Трансферният прозорец в Англия затвори и затова единственият шанс на шампионите е да взимат футболисти под наем или свободни агенти. \"Ас\" твърди, че представители на \"Сити\" вече са в Испания, за да проведат разговори с Навас. \"Манчестър сити\" обаче не може да гарантира титулярно място на костариканеца. Той започна първите два мача на \"Реал\" за новия сезон ( Суперкупата на Европа  и  първия кръг в Ла Лига ) като титуляр, но се очаква да бъде резерва на  привлечения през лятото Тибо Куртоа .", "date": "2018.08.23", "title": "\"Манчестър сити\" опитва да вземе под наем вратаря на \"Реал\""}
{"url": "https://www.dnevnik.bg/biznes/2018/08/23/3300326_prirodniiat_gaz_shte_poskupne_ot_1_oktomvri/", "text": "Природният газ ще поскъпне от 1 октомври заради промяната в курса на долара и увеличението на международните цени на петрола. Това коментира председателят на Комисията за енергийно и водно регулиране (КЕВР) Иван Иванов пред медиите. Днес в КЕВР се провежда обществено обсъждане на предложението на държавната \"Булгаргаз\"  цената на газа да се вдигне  с близо 15% в началото на четвъртото тримесечие. То е изчислено въз основа на ценообразуващите фактори към 9 август. Държавният газов доставчик ще внесе официално предложението си в КЕВР на 10 септември, а регулаторът ще определи каква да бъде тя до края на същия месец. \"Със сигурност ще има увеличение на цената на природния газ. Неведнъж съм казвал, че възможностите на КЕВР са силно ограничени - ние преди всичко трябва да проверим методиката на изчислението и да проверим дали предложената цена е в съответствие с договора, който има между \"Газпром Експорт\" и \"Булгаргаз\" за цената на природния газ. Но движението на цените и курсът на долара в момента са в неблагоприятна посока и това се вижда по цените на течните горива по бензиностанциите\", коментира Иванов, цитиран от \"Фокус\". Той допусна, че заради поскъпването на природния газ е твърде вероятно да бъде повишена и цената на парното и на топлата вода, като уточни, че и в този случай регулаторът няма сериозни инструменти за въздействие. Според експерти по принцип всяко изменение на цената на газа с над 5 на сто автоматично се отразява на цената на парното. Това ще е четвърто поредно тримесечие с поскъпване на природния газ. От 1 юли цената му беше повишена с 10.81%, а на  парното  - средно със 7.33%.  През април  регулаторът вдигна цената на газа с 2.6%, а през януари - с  2.82%, но и в двата случая не пипна цената на парното.", "date": "2018.08.23", "title": "Природният газ ще поскъпне от 1 октомври"}
{"url": "https://www.dnevnik.bg/bulgaria/2018/08/23/3300328_sudut_i_dvorecut_vrana_e_durjaven/", "text": "Състав на Софийския градски съд с докладчик съдията Петя Алексиева отсъди, че и дворецът Врана, където живее Симеон Сакскобургготски, е собственост на държавата, а не на българската царска династия. Решението е очаквано, тъй като след решаващия акт на Върховния касационен съд от 2012 г. за  отказа на реституция на чифлика Кричим , всички съдилища се произнасят по един и същ начин - въз основа на онова решение. Така последният български цар се оказа единствен в Европа, който не е придобил частна собственост. Сградата Врана заедно с парк Врана е построена от цар Фердинанд в края на XIX - началото на XX век и оттогава е използвана за дом на царската фамилия, включително и от Сакскобургготски от завръщането му в България досега. От три години там се помещава и музей на Третото българско царство, създаден от него. Решението подлежи на обжалване пред Апелативния съд. След последното решение за Врана остава да чака на първа инстанция само делото за 16-те хил. декара рилски гори. А на последната върховна инстанция е в процес на обжалване решението  за Царска Бистрица . Делото за  земеделското стопанство Врана  (ползвано от бившето УБО) приключи във ВКС в полза на държавата. През ноември 2017 г.  правителството и Симеон Сакскобургготски показаха намерение да сключат споразумение  за имотите извън онези, за които вече се е произнесла последна инстанция. Но Обединените патриоти в лицето на ВМРО и \"Атака\" се обявиха против и премиерът Борисов не посмя да продължи разговорите. В Европейския съд в Страсбург очакват решение две жалби на Симеон Сасккобургготски, както и една за мораториума на парламента от 2009 г., поставящ под възбрана реституираните имоти до приемането на закон, но такъв и досега не е изготвен. Няколко акцента от решението се открояват. Съдът описва най-подробно констатациите на експертите строители и архитекти за подобренията, направени от царската фамилия на сградите във Врана и за възстановяване на автентичността им. През 2001 г. имотът е заварен с прогнили подове и течащи покриви. Подобренията възлизат на стойност около 1 млн. и 500 хил. лв, установява съдът. Според съдебното решение Симеон Сакскобургготски, сестра му Мария Луиза и техните братовчеди - наследници на цар Фердинанд и цар Борис III, са били \"недобросъвестни владелци\" на Врана, така казва съдът, тъй като имотът им е бил реституиран без правно основание, според съда. Въпреки това обаче съдът отхвърля иска на държавата към Сакскобургготски и Мария Луиза да й платят сумата 6 924 460 лв. за ползването на имота. Сакскобургготски и сестра му са осъдени да заплатят 93 433 лв. разноски направени от ищеца /държавата в лицето на Министерството на регионалното развитие и благоустройството - МРРБ/. Същевременно, поради отхвърлените ревандикационни искове на МРРБ, държавата е осъдена да заплати на Сакскобургготски 20 807,85 лв., а на Мария Луиза - 12 435,47 лв. Симеон Сакскобургготски дари през 2001 г. 958 кв. м от парка Врана на Столична община с условие да бъде отворен за граждани при най-строго опазване на природата. Сега Столична община може да се раздели с дарения парк Врана, ако това съдебно решение влезе в сила. Общината е осъдена и да плати на държавата /МРРБ/ 724 106 лв. разноски по делото. Пълномощникът на Симеон Сакскобургготски адвокат Ели Христова коментира кратко, цитирана от \"24 часа\": \"Решението е разочароващо. Всички знаят, че Врана е домът на царя.\" .", "date": "2018.08.23", "title": "Съдът: И дворецът Врана е държавен (допълнена)"}
{"url": "https://www.dnevnik.bg/biznes/2018/08/23/3300354_oborotite_na_izdatelskata_deinost_i_trudovoto/", "text": "Индексите на оборотите в сектора на услугите нарастват значително през второто тримесечие с изключение на издателската дейност, трудовото посредничество и дейностите по охрана и разследване. Това показват данните на Националния статистически институт, сравнени със същия период на миналата година. В  и складирането оборотите нарастват с 12.8% годишно. Най-значително е увеличението във въздушния транспорт - с 23.5%, и в пощенските услуги - с 18.3%. В сектор \" \" годишното увеличение е с 15.3%. То е най-високо в производството на филми и телевизионни предавания, звукозаписване и издаване на музика\" - с 24.6%, в информационните технологии - с 24.5%, и в информационните услуги - с 20.3%. В този сектор намаление се наблюдава само при издателската дейност - със 7.3%, след 13.5-процентен ръст между януари и март. В т. нар.   най-съществен е ръстът на офис дейностите и спомагателното обслужване на стопанската дейност - със 17.4%. В туроператорската и турагентската дейност увеличението е с 15.6%, в архитектурните и инженерните услуги - с 12.8%, в юридическите и счетоводните консултации - с 12.5%. Най-голямо намаление в сектора е регистрирано при трудовото посредничество - с 6.6%. Спадът в дейностите по охрана и разследване е с 2 на сто.", "date": "2018.08.23", "title": "Оборотите на издателската дейност и трудовото посредничество намаляват"}
{"url": "https://www.dnevnik.bg/razvlechenie/2018/08/23/3300322_semeistvoto_na_trump_vduhnovi_parodiino_kabare_v_nju/", "text": "Семейството на Доналд Тръмп, който повече от десет години беше водещ на риалити предаването \"Стажантът\", вдъхнови пародийно кабаре, съобщава \"Ройтерс\". Премиерата на The 1st Annual Trump Family Special е насрочена за 13 септември и ще бъде на \"Оф-Бродуей\" в Ню Йорк. За промотирането на шоуто отговаря бившият директор на комуникациите  Антъни Скарамучи, който изкара на поста едва десет дни, преди да бъде уволнен от Тръмп.  На специална пресконференция той заяви, че според него първото семейство на САЩ ще приеме с чувство за хумор продукцията. \"Те знаят как да се шегуват\", каза Скарамучи. Той допълни, че пародийното кабаре ще бъде пример за добра сатира, тъй като ще се базира и на истински събития. Тръмп и Скарамучи няма да се появят в пародията, между чиито персонажи са включени децата на президента Иванка, Доналд джуниър и Ерик, както и бившите му съпруги Ивана Тръмп и Марла Мейпълс. В шоуто ще се появи и фикционална версия на американския вицепрезидент Майк Пенс. Джина Гершон, която е най-известна с ролята си във филма Showgirls, ще се превъплъти в Мелания Тръмп. На пресконференцията тя се появи в ролята си на първата дама на САЩ и заяви, че това ще бъде много добро шоу, което ще покаже семейството точно каквото е в действителност. Песните в продукцията, която ще се играе до декември, ще коментират заглавия на \"фалшивите либерални новини\", допълниха създателите на шоуто.", "date": "2018.08.23", "title": "Семейството на Тръмп вдъхнови пародийно кабаре"}
{"url": "https://www.dnevnik.bg/evropa/2018/08/23/3300353_evropeiski_satelit_be_izstrelian_za_purva_po_roda_si/", "text": "Първият европейски сателит за лазерно изследване на атмосферните ветрове бе изстрелян в орбита от космическия център Куру във Френска Гвиана, съобщи френската компания \"Арианеспас\" в изявление, цитирано от \"Франс прес\". Сателитът \"Еол\" е успешно изстрелян с европейската ракета-носител \"Вега\". След около 55 минути полет \"Еол\" е поставен в орбита на височина от 320 км. \"Еол\" е първата космическа мисия за измерване на ветровете върху цялото земно кълбо, уточни \"Арианеспас\". Благодарение на уреда \"Аладин\" сателитът ще изпраща триизмерни динамични карти и данни. \"Аладин\" ще сондира атмосферата с ултравиолетови лазери и ще регистрира тропическите процеси и динамики, които влияят на климатичните промени. \"Еол\" е част от програмата за наблюдение на околната среда \"Коперник\" на Европейската космическа агенция. Това е петото изстрелване от Куру за тази година и първото с \"Вега\". С него се отбелязва 12-о поредно успешно изстрелване с тази ракета-носител./БТА", "date": "2018.08.23", "title": "Европейски сателит бе изстрелян за първа по рода си мисия за изследване на ветровете"}
{"url": "https://www.dnevnik.bg/evropa/2018/08/23/3300396_raiuner_se_sporazumia_s_sindikatite_na_pilotite_v/", "text": "Нискотарифният авиопревозвач \"Райънер\" (Ryanair) постигна днес споразумение с профсъюза, представляващ ирландските пилоти на компанията, предадоха световните агенции. Успехът предизвика рязко повишение на котировките на акциите на \"Райънер\", отбелязва \"Ройтерс\". Това лято клиентите на ирландския авиопревозвач  бяха засегнати  от анулирането на стотици полети заради протести на пилотите,  предизвикани от  бавния напредък по преговорите за колективни трудови споразумения. По-рано през август компанията отчете най-тежката си еднодневна стачка след протест на пилоти в пет европейски страни, от които бяха засегнати 55 хил. души в разгара на летния туристически сезон. Това включва и пета 24-часова стачка това лято на една четвърт от пилотите в Ирландия, което накара \"Райънер\" да предложи нови разговори с помощта на медиатор. Те започнаха миналата седмица и приключиха рано днес след 22-часова преговорна сесия. Пилотският синдикат \"Форса\" препоръча на пилотите да подкрепят споразумението. \"Райънер\" обяви, че ще представи предложенията от преговорите пред съвета на директорите, след като ирландските пилоти гласуват споразумението. За \"Райънер\" работят над 4000 пилоти, като 350 са в Ирландия. Преговорите в страната са сред най-трудните, отбеляза компанията. Акциите на \"Райънер\" поскъпнаха с 5.4 процента до 13 855 евро към 11:15 часа българско време. Котировките на авиокомпанията все още са надолу с 16 процента, откакто се засилиха стачните действия в средата на юли, и остават под 14.21 евро, до които спаднаха през декември, когато \"Райънер\" шокира пазарите, като се съгласи да признае профсъюзи за пръв път в 30-годишната си история. /БТА", "date": "2018.08.23", "title": "\"Райънер\" се споразумя със синдикатите на пилотите в Ирландия"}
{"url": "https://www.dnevnik.bg/sport/2018/08/23/3300410_nadal_opredeli_grigor_dimitrov_za_nai-krasiv_sred/", "text": "Световният №1 Рафаел Надал смята, че  Григор Димитров  е най-красивият тенисист в световния тур. Испанецът даде интервю за китайския канал Sina, в което отговаряше на интересни въпроси, свързани с неща по-скоро извън тениса. \"Не знам кой е най-красив, може би това е Димитров\", каза Надал. Изданието обаче припомни, че самият Димитров смята за най-голям красавец сред колегите си испанският ветеран Фелисиано Лопес. Същото мнение преди няколко години изказа и Анди Мъри. Надал призна още, че би отишъл като зрител на много тенис мачове, ако може да избира. \"Обичам тениса и със сигурност бих посетил много срещи. Сигурно мач на Гаел Монфис ще бъде един от тях\", каза още Надал. Световният №1 очаква до няколко години Китай да започне да създава силно поколение от тенисисти, които да влязат в световния тур. \"На първо място Китай се нуждае от добри треньори и добри академии. Мисля си обаче, че днес страната има възможност да изпраща много играчи в най-добрите школи в света, но и в същото време да изгражда академии, защото има голям потенциал. Убеден съм, че в скоро време ще видим китайски тенисисти в световния тур\", каза Надал. Той даде за пример  своята академия в Манакор . \"Там готвим децата не само за бъдещето им в тениса, но и за живота. Наблягаме на това, че трябва да получат образование.\"", "date": "2018.08.23", "title": "Надал определи Григор Димитров за най-красив сред тенисистите"}
{"url": "https://www.dnevnik.bg/sviat/2018/08/23/3300435_mogat_li_priznaniiata_na_koen_da_svaliat_trump_ot_vlast/", "text": "Може ли признанието на адвоката  Майкъл Коен  да доведе до импийчмънт на президента  Доналд Тръмп ? Коен пледира \"виновен\" пред съда и заяви, че \"по насоки\" от президента през 2016 г. е платил шестцифрени суми на порноактрисата  Сторми Даниълс  и на модела  Карън Макдугъл  да мълчат за аферите си с Тръмп. Така той сключи сделка с прокуратурата по обвинението за нарушаване на правилата на финансиране на предизборни кампании, избягване на данъци и банкови измами. Тръмп твърди, че нарушенията във финансирането \"не са престъпление\", макар че това не е вярно нито според прокуратурата, нито според Коен. Адвокатът му  Руди Джулиани  заяви, че плащанията към актрисите са били лични и не са свързани с кампанията. Агенция \"Ройтерс\" обяснява как президентът е защитен от наказателно преследване и каква е процедурата за отстраняване от поста и импийчмънт (който според американското законодателство е повдигане на обвинения, аналогично на процес със съдебни заседатели. Подложеният на импийчмънт държавен служител остава на поста си до провеждането на процес и евентуалното му отстраняване, като и двете процедури се провеждат от Сената.) Може ли държавният глава да бъде обвинен в престъпление по време на мандата си? Такава хипотеза липсва в конституцията. Според многобройни експерти - не може, и ако президентът е извършил престъпление, адекватният отговор е да се започне процедура по импийчмънт. Конституцията сочи, че държавният глава може да бъде отстранен заради измяна, подкуп или други \"тежки престъпления и простъпки\". Върховният съд също не е взимал решение по подобен казус, но според правосъдното министерство едно обвинение ще възпрепятства президента да изпълнява служебните си задължения. Според други експерти действащ президент може да бъде съден, като мотивът е, че нито един човек не е над закона. Каква е процедурата за импийчмънт? Тя започва в Камарата на представителите. Отделни конгресмени могат да внесат резолюция за импийчмънт, както биха внесли и обикновен закон, или самата Камара може да даде начало на процедурата. За приемане на импийчмънт е нужно обикновено мнозинство. Но за да бъде президентът отстранен – което е нещо различно - Сенатът трябва да гласува \"за\" с мнозинство от две трети. Двама американски президенти са били обекти на импийчмънт: Андрю Джонсън през 1868 г. и Бил Клинтън през 1998 г. И в двата случая обаче Сенатът ги оправда и те останаха на власт. Срещу Ричард Никсън също е започнат процес на импийчмънт, но той подава оставка преди приключването му. Досега нито един американски президент не е бил отстранен от власт чрез импийчмънт и присъда. Може ли да се започне импийчмънт заради нарушаване на законите за финансиране на кампаниите? В правната общност няма консенсус по въпроса. Конгресът има свободата да определя какво означава \"тежки престъпления и простъпки\" и макар да се консултира с наказателния кодекс, не е длъжен да се съобрази с него. Според бившия съветник на президента Барак Обама Андрю Райт признанието на Коен дава достатъчно основание да се започне разследване. Други експерти са на мнение, че Тръмп може да използва аргумента, че плащанията не са престъпление, тъй като са служели за защита на репутацията му, а не за намеса в изборите. Дори и да са целели да повлияят на вота обаче, според някои прависти нарушенията на финансирането на кампанията не са \"тежко престъпление\" и съответно не са достатъчни за импийчмънт.", "date": "2018.08.23", "title": "Могат ли признанията на Коен да свалят Тръмп от власт"}
{"url": "https://www.dnevnik.bg/sport/2018/08/23/3300400_prikazka_za_vulshebniia_kilim_kak_ruskiiat_futbolen/", "text": "Глас фенски, глас Божи. В руския \"Ростов\" изглежда знаят това и са се възползвали по най-добрия начин. Клубът от Премиер лигата показа внимание към детайла, както и бърза мисъл, с което си докара неочаквани приходи и се доближи до привържениците си. Всичко започна с необичаен фенски подход. Група запалянковци се появиха на мача с \"Енисей\" (Краснодар) (4:0) не с шалче или знаме, а с... килим.  Това не остана незабелязано от клуба. В маркетинговия отдел публикуваха снимка на феновете с килима от трибуните в \"Туитър\" с ясно послание: \"500 лайка и слагаме такъв в нашата база\". Целта беше преизпълнена и харесванията вече са 2200. \"Ростов\" изпълни обещанието си и показа снимка с килима, постлан на пода в един от офисите в базата. Той беше представен на клуба като подарък от запалянковците. Историята не приключи дотам. \"Ростов\" реши да улови момента и веднага пусна в продажба фланелка с дизайна на килима. Тя беше представена като четвъртия екип на отбора. От клуба обявиха, че вече има 500 заявки за фланелката, чиято цена е 2500 рубли (31.5 евро). Все по-често  футболните клубове използват необичайни фланелки, за да привличат вниманието .", "date": "2018.08.23", "title": "Приказка за вълшебния килим: как руският футболен \"Ростов\" си докара неочаквани приходи"}
{"url": "https://www.dnevnik.bg/sviat/2018/08/23/3300432_muj_ubi_dvama_dushi_pri_ataka_s_noj_krai_parij/", "text": "Въоръжен с нож мъж уби най-малко двама души души днес в парижкото предградие Трап, предадоха световните агенции, като се позоваха на полицейски източници. Първоначално бе съобщено за една жертва и двама ранени, но впоследствие агенция \"Франс прес\" предаде, че е починал още един човек, позовавайки се на данни от местните власти. Нападателят е бил ликвидиран от полицията. При атаката той се барикадирал в къща в квартала и това наложило намеса на елитни полицаи, които го неутрализирали, допълва \"Асошиейтед прес\". Телевизия Бе Еф Ем Ти Ви съобщава, че нападателят е викал \"Аллах е велик\", предаде \"Ройтерс\", цитирана от БТА. \"Франс прес\" и издания,  които я цитират , за момента не потвърждават, че подобни думи са били изговаряни, нито че става дума за терористична атака. Същевременно според източници на \"Ройтерс\" от вътрешното министерство е възможно загиналите да са сестра на извършителя и майка му и полицията проверява дали не става въпрос за семейна свада. \"Ислямска държава\" обаче пое отговорност по-малко от час след като първите информации се разпространиха. През свързаната с групировката агенция \"Амак\" тя каза, че нападението е извършено от един от нейните членове, без да предостави доказателства, че той е неин \"боец\". Тази седмица \"Ислямска държава\" пое отговорност и за друга атака срещу полицейски служители в Чечения. В понеделник в Каталуня нападение, с което групировката не се свърза,  бе обявено от властите  за терористичен акт.", "date": "2018.08.23", "title": "Мъж уби двама души при атака с нож край Париж, \"Ислямска държава\" пое отговорност"}
{"url": "https://www.dnevnik.bg/politika/2018/08/23/3300442_problemite_s_registura_i_olimpik_govoriat_za_kriza_v/", "text": "Проблемите със застрахователната компания \"Олимпик\" и Търговския регистър говорят за криза в държавността, смята президентът Румен Радев. Рисковите фактори продължават да стоят пред българските Военновъздушни сили, коментира още Радев, който присъства на честването на 70-ата годишнина от създаването на Българската военнотранспортна авиация и празника на 16-а транспортна авиационна група днес в район на авиобаза \"Враждебна\". \"Въпросите с \"Олимпик\" и Търговския регистър имат много по-дълбоко измерение, отколкото ни се представят\", каза Радев, цитиран от агенция \"Фокус\". По думите му не става въпрос за \"технически въпрос, немарливост, некомпетентност на държавни служители и за търсене на решение за компенсация на ужилените, а вече става въпрос за липса на прозрачност и отчетност, без които няма как да има ефективна администрация. Тук става въпрос за абдикация от отговорност, оттам за криза в доверието и в държавността\", заяви Радев. Той коментира, че Търговският регистър \"гърми в момент, в който българското правителство поема писмени ангажименти пред нашите европейски партньори за ясни условия за подготовка за приемане във валутнообменния механизъм, които касаят засилен контрол на застрахователния и пенсионноосигурителния сектор, засилени мерки за прозрачност и борба с корупцията и мерки за ефективно управление на държавните предприятия\".  \"Имаме скандала по застраховането, което показва, че на практика няма надзор\", подчерта Радев. По думите му в същото време има увеличаване на капитала на държавната консолидационна компания с 500 млн. лв. за ремонт на язовирите по непрозрачен начин. Радев попита как е възможно да се има доверие в институциите.  Проблеми и с авиацията \"Рисковите фактори продължават да стоят пред българските Военновъздушни сили. Те не са снети. Знаем ги всички\", коментира Радев във връзка със зачестилите инциденти в авиацията. Той посочи, че става въпрос за недостатъчно изправна техника, недостатъчно ресурси за подготовка, от което идва ниското количество летателни часове. По думите му това повишава риска от произшествия. \"В държави, в които има равпоставеност, при изпращане на искане за оферти за придобиване на самолет се спират всякакви срещи\", заяви още Радев в коментар на скорошното  пътуване до САЩ на делегация от Министерството на отбраната  и коментарите, че така се дава предимство на някои от офертите по проекта за придобиване на нов самолет. \"Разбира се, трябва да се водят всякакви срещи, посещения и това е добре, за да има повече информация. В държавите, в които има равнопоставеност, от момента, в който се изпрати искането за предоставяне на оферти до неговото получаване, спират абсолютно всякакви срещи, посещения и договорки\", каза Радев. Той поясни, че пътуването до САЩ е решение на военното ведомство и то не е съгласувано с него. ", "date": "2018.08.23", "title": "Проблемите с регистъра и \"Олимпик\" говорят за криза в държавността, смята Румен Радев"}
{"url": "https://www.dnevnik.bg/politika/2018/08/23/3300474_borisov_bulgariia_nezabavno_triabva_da_bude_prieta_v/", "text": "На посещение в село Резово, което е на границата в Турция, министър-председателят Бойко Борисов заяви, че България незабавно трябва да бъде приета в Шенген по въздух и вода. \"Ако България и по суша е в Шенген и утре дойде правителство, което не се справя с мигрантската вълна, то тогава мигрантите директно ще отидат в Германия, Холандия. Затова по суша представлява риск, но по въздух и вода не е риск. Трябва незабавно да ни вкарате в Шенген, както заслужаваме, по въздух и вода, и когато всички държави подпишат споразумения за изнесени центрове за бежанци извън границата, тогава да влезем и по суша. Това е абсолютно реалистично\", каза Борисов на председателя на парламентарната група на ЕНП в Европейския парламент Манфред Вебер, на когото показа границата с Турция в Резово. \"България, за разлика от много държави, без да шуми, си направи преградно съоръжение, купи кораби, повиши квалификацията на своите моряци, направи необходимото за техниката, направи законови промени и при абсолютна пълна координация между всички служби и всяка вечер се задържат мигранти\", каза още Борисов. По думите му България е пример и за поддържането на добросъседството с Турция. \"Когато работи и споразумението с Турция, ефектът и резултатите са видими. България наистина е модел\", заяви той. Манфред Вебер благодари на министър-председателя Бойко Борисов за опазването на външната граница. \"Всичко, което видяхме в последните три години, доказва, че страната ви може да осигурява граничния контрол и да опазва външните граници на ЕС. Това е посланието ми и към другите държави в Европа, че България върши страхотна работа по опазване на границата. С лидерските си качества, които премиерът Борисов показа с добрите контакти с турския президент Ердоган, моето впечатление е, че България може да е модел за останалите държави в ЕС, че може да се осигурява един успешен граничен контрол\", заяви още председателят на парламентарната група на ЕНП в Европейския парламент. Според Вебер България изпълнява всички изисквания за присъединяване към Шенген, дори \"по-добре от други страни\". \"Тези, които са леко скептични за присъединяването, ще им кажа да не говорят само теоретично, а да дойдат и да видят какво България прави по границата\", добави още той.", "date": "2018.08.23", "title": "Борисов: България незабавно трябва да бъде приета в Шенген по въздух и вода"}
{"url": "https://www.dnevnik.bg/bulgaria/2018/08/23/3300465_cherveni_peshehodni_puteki_na_mesta_s_koncentraciia_na/", "text": "Да могат да се поставят червени пешеходни пътеки на места с  концентрация на пътнотранспортни произшествия , по-високи изисквания за пътната маркировка, както и инспекция на организацията на движението на всеки пет години. Това предвиждат промени в три наредби, обявени за обществено обсъждане на 22 август. Текстовете са публикувани на сайта на министерството на транспорта. Регулиране на местата за пешеходни пътеки на червена основа Сигнализация на червена основа ще може да се поставя до входове на училища и детски градини, на спортни обекти, на площадки за игра, лечебни заведения, сгради за обществено обслужване, търговски центрове и покрити пазари. Това пише в предложенията за изменение на Наредба за изменение и допълнение на Наредба №2 от 2001 г. за сигнализация на пътищата с пътна маркировка. В момента за мястото на подобни пешеходни пътеки се използва субективна оценка. Това беше и причината през декември 2017 прокуратурата да  разпореди проверка  на всички пешеходни пътеки. От 14 000 маркировки в цялата страна  резултатът е, че 2/3 не отговарят на изискванията . По-добро осветяване и по-строги изисквания за качество В момента разстоянието между пешеходните пътеки се препоръчва да не бъде по-малко от 250 м. С новите текстове в Наредбата за сигнализация, за пътна маркировка се разрешават и по-малки разстояния, което ще се определи с проект, разработен въз основа на промяна в организацията на движението. Ако се наложи изменението ѝ, е предвидена възможност пешеходните пътеки тип зебра да имат допълнително двустранно насочено осветяване с по-голям интензитет в сравнение с това на пътя или улицата. Друга новост е, че пешеходните пътеки ще са ярко осветени и от двете страни. Повишават се и изискванията към строителните продукти за изпълнение на маркировката на пешеходните пътеки. Инспекция на организацията на движението - веднъж на пет години С изменения в друга наредба - за организиране на движението, се въвежда задължение в период най-много за пет години да се прави проверка на обстоятелствата на даден път. Актуализация на организацията на движението в момента се извършва, ако има промяна в пътнотранспортната обстановка. Тя може да е в резултат на променена с повече от 30 на сто интензивност на транспортните и пешеходните потоци. Причина може да е и увеличаване на въздействието на автомобилния транспорт върху околната среда над допустимите норми за шум, вибрации, газове, други вредни емисии и др. Чрез новите текстове стопанинът на пътя се задължава да проверява дали е настъпила някоя от изброените промени на всеки 5 години или в по-кратък срок. Доклад за резултатите от проверката ще се представя за одобрение на министъра на регионалното развитие или на съответния общински съвет в зависимост от стопанина на пътя.", "date": "2018.08.23", "title": "Червени пешеходни пътеки на места с концентрация на произшествия предвижда наредба"}
{"url": "https://www.dnevnik.bg/sviat/2018/08/23/3300407_germanskiiat_vunshen_ministur_poiska_evropeiska/", "text": "Германският канцлер Ангела Меркел реагира предпазливо на идеята на външния министър Хайко Маас за създаване на платежна система, независима от Съединените щати, която да спаси сделката с Иран, предаде \"Ройтерс\". Реакцията на Меркел стана необходима, след като министърът от социалдемократите (неин коалиционен партньор) предложи  в статия за в. \"Ханделсблат\"  да бъде създадена собствена европейска система за трансгранични плащания, която да позволи търговията с Иран. Той поиска също така създаване на Европейски валутен фонд. Според Меркел обаче е много важно да се поддържа сътрудничеството със САЩ в сигурността. \"По въпроса за независимата платежна система имаме проблеми в начина, по който работим с Иран, няма спор. От друга страна, знаем, че по въпроси като финансиране на тероризма например системата SWIFT е много важна\", каза Меркел. Тя добави, че в по-широк смисъл същината на текста е в съзвучие със собствения ѝ начин на мислене. Трансатлантическата връзка се променя, трябва да поемем повече отговорност, Европа трябва да вземе съдбата си в собствените си ръце\", поясни канцлерът на пресконференция с президента на Ангола, който бе на посещение в Германия. \"За наша сметка\" Говорител на германското външно министерство по-късно заяви, че единствената цел на публикацията била да бъде насърчен \"дебат\" за отношенията с Вашингтон и за бъдещето на споразумението с Иран. Текстът на Маас е озаглавен \"Да не оставяме на САЩ да действат през главата ни\", но в случая \"действам\" би могло да се преведе и като \"търгувам\". В едно от изреченията в текста, което повтаря тази фраза, след нея е добавено \"за наша сметка\". Говори се за увеличаване на автономията от САЩ и търсене на отделни финансови канали. \"Дяволът\" в подобно предложение \"е в хилядите детайли\", признава Маас, но добавя, че \"всеки ден, в който споразумението остане в сила, е по-добър от високо взривоопасна криза, която иначе заплашва Близкия изток\". Това се случва, след като редица  ключови европейски компании  се отказаха от бизнеса си с ислямската република под заплаха от вторични американски санкции срещу фирми извън страната. Те го направиха въпреки призивите на Брюксел и няколко други столици на европейски страни да не го правят. През май президентът на САЩ Доналд Тръмп изтегли страната си от споразумението за ядрената програма на Иран, а по-късно наложи нови санкции на страната, с които ще бъдат възможни мерки срещу компании, които не са базирани в САЩ, и  отхвърли европейските призиви  за изключване от подобни стъпки. Междувременно Техеран каза, че няма да вижда смисъл да остане в споразумението, ако Европа не може да намери начин да гарантира опазването му. \"Европейска система SWIFT\"? От три оперативни центъра на базираната в Белгия система SWIFT, използвана за голяма част от трансграничните преводи, единият се намира в САЩ. Няколко години между Брюксел и Вашингтон действаше споразумение за предаване на информация към САЩ при определени обстоятелства, но то бе отменено от Европейския парламент на фона на притеснения за сигурността на данните (включително от Европол) и публикации (непотвърдени), според които Вашингтон наблюдава операциите, извършвани със системата. Заради международните санкции срещу Иран SWIFT не работеше с ирански банки - ограничение, което на теория не е в сила след свалянето им през 2016 г., но е проблем заради ролята на долара в международната търговия. Освен това, заради повторно въведените от САЩ мерки, системата също би попаднала под санкции при работа с ирански компании. Запознати със системата източници казаха за \"Ройтерс\" и \"Файненшъл таймс\", че подобна идея не би работила технически, както и че за европейските лидери проблемът не е толкова в SWIFT, колкото в господстващото положение на долара в световната търговия и политическата власт, която това дава на САЩ. \"Това е най-яркият досега призив за финансова и парична автономия на ЕС от САЩ\", каза Торстен Бренер от базираната в Берлин организация Global Public Policy Institute, цитиран от FT. Европейски дипломати смятат, че позициите на Тръмп в търговията и за Иран и политиката му \"Америка на първо място\" принуждават Стария континент да търси начин за по-малка зависимост от американската финансова система. \"Подтиква ни да търсим алтернативи... или не можем да водим собствената си политика\", казва дипломат, пожелал да запази анонимност.", "date": "2018.08.23", "title": "Германският външен министър поиска европейска платежна система, независима от САЩ"}
{"url": "https://www.dnevnik.bg/evropa/obrazovanie/2018/08/23/3300360_za_poredna_godina_universiteti_obiaviha_dopulnitelen/", "text": "За поредна година в университетите останаха незаети места и след трето класиране. Заради това отново е обявен допълнителен прием през септември. Очакваният брой на завършващите средно образование т.г. бе 56 737 младежи, а държавата субсидира обучението на 45 781 студенти в 37 държавни висши училища. В Софийския университет \"Св. Климент Охридски\", където новоприетите студенти са 4486, има  850 незаети места редовна и задочна форма на обучение , които са субсидирани от държавата. Сред тях са и девет места в специалност \"Право\" в задочна форма на обучение. Допълнителен прием има по редица специалности, сред които \"Философия\", \"Социология\", \"Публична администрация\", \"Културология\" и др. Допълнителен прием има и в платено обучение, където незаетите места в специалности \"Социология\", \"Публична администрация\" и \"Фармация\" са общо 19. Подаването на документи е от 10 до 14 септември, а класирането ще бъде обявено на 18 септември. Има допълнителен устен изпит единствено по теология, който ще е на 15 септември. В Университета за национално и световно стопанство (УНСС) е обявен  допълнителен прием в няколко направления , но само за платено обучение. Кандидатстването става с оценка от матура или с полагане на единен електронен тест, който ще бъде на 20 септември. Документите се подават от 10 септември. В Техническия университет - София, продължава приемът на документи за около 100 незаети места в професионалните направления \"Енергетика\", \"Електротехника, електроника и автоматика\", \"Общо инженерство\" и \"Машиностроене\". Кандидатите трябва да носят диплома за средно образование - оригинал и ксерокс копие, пише на  сайта  на университета. Пловдивският университет \"Паисий Хиледарски\" приема  документи за незаетите места  от няколко седмици, като част от допълнителните тестове за кандидатите вече са проведени. ", "date": "2018.08.23", "title": "За поредна година университети обявиха допълнителен прием на студенти"}
{"url": "https://www.dnevnik.bg/bulgaria/2018/08/23/3300452_svideteli_i_spravka_v_turgovskiia_registur_zatvurdiha/", "text": "Апелативният спецсъд остави в ареста общинския съветник от Несебър Пейко Янков, който е обвинен за участие в престъпната група, водена от Димитър Желязков-Митьо Очите, и за изнудване. Решението е окончателно. Янков беше привлечен в качеството на обвиняем два пъти. Първият път с прокурорско постановление от 13 август, с което са му повдигнати три обвинения - за участие в престъпното сдружение, за палеж на казино \"Старбет Кристал\" и за изнудване на своя съдружник Атанас Симеонов. Според прокуратурата Янков е принуждавал Симеонов да се откаже в негова полза от дела си в общото им дружество.  Първата съдебна инстанция прие , че по делото няма доказателства за участието на Янков в престъпната група, както и за палежа, но му наложи най-тежката мярка за неотклонение \"задържане под стража\" заради обвинението за изнудване. Днес пред апелативния съд и държавното обвинение, и защитата на обвинения - адвокат Росен Кожухаров, представиха нови доказателства. Прокурор Емил Галипонов пък поддържа само обвинението, към което Янков е привлечен с постановление от 17 август. То е за участие в бандата на Митьо Очите и вече за две изнудвания - на двамата си съдружници Атанас Симеонов и Йордан Йорданов. Пред \"Дневник\" Галипонов обясни, че във второто обвинение прокуратурата е преценила да отпадне палежа заради решението на първоинстанционния съд. Защитата заяви, че видно от представена от нея справка в Търговския регистър в обсъжданото по делото дружество - \"Хермес груп\", съдружници са Атанас Симеонов и \"Слънчев бряг хотел холдингс\" АД. Тоест според адвокат Кожухаров не може да има обвинение за изнудване на Йордан Йорданов да се отказва от дялове в дружество, като той нямал такива. Кожухаров обясни, че обвинението почива на показанията на защитени и заинтересовани свидетели, някои от които пресъздават и чужди впечатления. Затова адвокатът поиска на обвиняемия да бъде наложен \"домашен арест\". Справката в Търговския регистър обаче показва, че управители на \"Хермес груп\" ООД са именно Йордан Йорданов, Атанас Симеонов и обвиняемия Пейко Янков. Освен това Йорданов и Янков са представители на другото дружество, участващо в \"Хермес груп\" ООД - \"Слънчев бряг хотел холдингс\" АД. Съдът заяви, че първоначално по делото не е имало доказателства, от които да се изведе обосновано предположение, че Янков е извършил престъпленията, в който е обвинен. Но новите доказателства в процеса са променили нещата. Затова магистратите приеха за доказано от справката в регистъра и от новите свидетелски показания, присъедини към делото, че може да се направи обосновано предположение - Янков е изнудвал двамата си съдружници Симеонов и Йорданов да се откажат от дяловете си в общата им фирма. Съдебният състав прие, че има и данни за престъпната група на Митьо Очите и участието на Янков в нея. Дори констатира, че има доказателства за участие на Янков в палежа на казиното, макар прокуратурата да не поддържа това обвинение. Макар да няма опасност Янков да се укрие, съдът установи, че е възможно обвиняемият да извърши престъпление, и го остави за постоянно в ареста. Основният спор между тримата е бил за хотел \"Хризантема\" в Слънчев бряг, притежаван от дружеството \"Хермес груп\". Част от хотела била на Симеонов, а останалата ­- на Янков и Йорданов. Янков обаче твърдял, че хотелът е построен от покойния му баща Димитър Янков, и искал да го притежава целия. На помощ му се притекъл и Митьо Очите, който неведнъж е звънял по телефона на двамата съдружници да ги плаши с палежи на имущество. Янков бе обявен за издирване след спецакцията от 1 август в Бургас, разбила бандата на Митьо Очите. В понеделник - 13 август, Янков дойде с адвокат в сградата на ГДБОП в София, като се предаде сам и получи обвиненията си лично. Задържани при акцията бяха 19 души. След това обвинение получиха осмина заедно със сочения за техен лидер - Димитър Желязков, който все още е в Турция, където изчаква процедурата по екстрадицията му. Отделно обвинение получи и зам.-председателят на общинския съвет в Бургас, от когото БСП се разграничи, Бенчо Бенчев. Той беше привлечен към наказателна отговорност за това, че е укривал Желязков, както и за  незаконно притежавани боеприпаси .", "date": "2018.08.23", "title": "Свидетели и справка в Търговския регистър потвърдиха ареста на общинар от групата на Митьо Очите"}
{"url": "https://www.dnevnik.bg/sport/2018/08/23/3300480_uchastieto_na_fors_indiia_v_gran_pri_na_belgiia_e_pod/", "text": "Отборът от Формула 1 \"Форс Индия\" е заплашен да пропусне  Гран при на Белгия . Стартът е в неделя на пистата \"Спа\", а тимът има юридически пречки около придобиването му от канадския бизнесмен Лорънс Строл. В края на юли \"Форс Индия\" изпадна в администрация , но малко по-късно консорциум, оглавяван от милиардера Строл, обяви, че има намерение да го купи. Документацията не беше завършена в определения двуседмичен срок заради проблеми около главните акционери на \"Форс Индия\" - Вижай Малия и Sahara Group. За да приключи окончателно сделката, е нужно съгласието на 13 индийски банки, които са кредитори на \"Форс Индия\". Освен това стана ясно, че компанията за алкохолни напитки Diageo блокира продажбата на акции, защото е предоставила заем на Малия, който не е бил изплатен. През миналата седмица съдът е заключил, че новите инвеститори не са предоставили план за оздравяване. Заради това Строл е купил активите на \"Форс Индия\", сред които са заводът в Силвърстоун, болидите и цялото оборудване, за да може пълното оборудване да пътува за Белгия. Участието в състезанието на \"Спа\" обаче може да не е възможно, защото Строл няма никакви права върху марката \"Форс Индия\". Единственият начин отборът да бъде на стартовата решетка е, ако смени името си. Принципно съгласие за подобен ход вече е дала и Международната автомобилна асоциация (ФИА). В четвъртък сутрин от камионите на отбора бяха премахнати стикерите \"Форс Индия\", както и тези на компаниите на Малия – Kingfisher и UB Group. До момента обаче от отбора не са публикували никаква официална информация. Пресслужбата на \"Форс Индия\" единствено съобщи графика, по който пилотите Серхио Перес и Естебан Окон ще дават интервюта. Ръководството на Формула 1 в лицето на шефа на \"Либърти медиа\" Шон Братчис изрази надежда, че \"Форс Индия\" ще остане на старта. Той обяви подкрепата си за Строл. \"Мисля, че това е много важно за спорта не само от гледна точка на конкуренцията, но и защото това е отборът, който завърши четвърти миналия сезон\", каза Братчис. Проблемите на \"Форс Индия\" идват от казуса около собственика и главен акционер  Вижай Малия . Индиецът е с издадена заповед за екстрадиране от Великобритания, където живее, в родината му. Според властите в Индия бизнесменът дължи около 900 милиона паунда за фалита на своята авиокомпания Kingfisher през 2013 г.", "date": "2018.08.23", "title": "Участието на \"Форс Индия\" в Гран при на Белгия е под въпрос заради юридически пречки"}
{"url": "https://www.dnevnik.bg/razvlechenie/2018/08/23/3300459_serialut_teoriia_za_golemiia_vzriv_prikljuchva_s/", "text": "Комедийният сериал \"Теория на големия взрив\" ще излъчи финалния си епизод през месец май 2019 г., предаде Би Би Си. Екипът на продукцията съобщи, че предстоящият 12-и сезон, чиято премиера ще бъде на 24 септември, ще бъде и последен. Сериалът привлича повече от 18 млн. зрители в САЩ, откакто през 2012 г. тръгна неговият 6-и сезон. Според проучвания неговият 11-ти сезон е бил гледан от 18.6 млн. зрители, което е повече от всеки друг сериал, излъчван от американските телевизии. Екипът на продукцията разпространи изявление, в което благодари на почитателите на сериала и казва, че сега целта им е да поднесат на зрителите последен сезон, който ще доведе \"Теория на големия взрив\" до неговия епичен край. Сериалът е отличаван с наградата \"Еми\" 7 пъти (от 46 номинации), които включват четирите награди за водеща мъжка роля на актьора Джим Парсънс за превъплъщението му в образа на Шелдън Купър. Именно героят на Шелдън се превърна в най-популярния персонаж от \"Теория на големия взрив\" и получи свой собствен сериал (\"Младият Шелдън\"), в който се разказва за детството на бъдещия физик. Другите звезди на телевизионната продукция са Джони Галеки, Симон Хелбърг, Кунал Наяр и Кейли Куоко. През 2016 г. основният актьорски състав на сериала е взимал по 1 млн. долара на епизод, въпреки че имаше сведения, че главните актьори са се съгласили хонорарите им да бъдат намалени в полза на останалите актьори от продукцията. Според изданието \"Ентъртейнмънт уикли\" вероятно с високите си хонорари и дългата си продължителност \"Теория на големия взрив\" е най-скъпият сериал в историята на телевизията.", "date": "2018.08.23", "title": "Сериалът \"Теория за големия взрив\" с последен сезон"}
{"url": "https://www.dnevnik.bg/bulgaria/2018/08/23/3300496_kmetut_na_perushtica_radi_minchev_otiva_na_sud/", "text": "Пловдивската прокуратура внесе в спецсъда обвинителен акт срещу кмета на Перущица Ради Минчев и двама негови помагачи, информира пресцентърът на държавното обвинение. Той е привлечен към наказателна отговорност за присвояване на общински пари, сключване на неизгодна сделка и за ползване на фалшиви документи. Минчев, който е кмет от ДСБ, ще отговаря пред магистратите за това, че в периода от 2 декември 2013 г. до 10 март 2014 г. е присвоил 19 524 лв. общински пари в съучастие с двама свои колеги. За целта той е ползвал и фалшиви документи, които удостоверявали дейности и плащане по договори между община Перущица и фирми. Ставало дума за изграждане на сгради, откриване на строителна площадка, доклади, пълномощни, фактури и др. Другото обвинение на Минчев е, че в периода от 8 юни 2016 г. до 19 август 2016 г. ощетил общината с 87 027 лева, които според прокуратурата присвоил заедно с двамата си колеги. За да ги вземе по-лесно, Минчев сключил неизгодна сделка, от която е произлязла значителна вреда за общината. Минчев ще се изправи пред съда и за това, че на 13 септември 2016 г. съзнателно е ползвал пред председател на междуведомствена комисия фалшиви документи за извършено строителство на обект. На 15 май 2014 г. пък в качеството си на кмет е представил неверни сведения пред Държавен фонд \"Земеделие\", за да получи средства, предоставени от Европейския съюз по Програмата за развитие на селските райони (2007 - 2013). А на 13 юли 2012 г. е сключил неизгодна сделка за консултантски услуги, от което е последвала значителна вреда за общината. Общият размер на причинените имуществени вреди от деянията на Минчев бил 222 662 лева, изчислява прокуратурата. Двамата му колеги са предадени на съда за помагачество към действията на кмета. В края на 2016 г. лидерът на ДСБ  Радан Кънев обяви , че по обвинението за подкуп не са намерени доказателства, а цялата кампания срещу Минчев е медиен пърформънс.", "date": "2018.08.23", "title": "Кметът на Перущица Ради Минчев отива на съд"}
{"url": "https://www.dnevnik.bg/sviat/2018/08/23/3300499_isliamska_durjava_poiska_djihadut_da_produlji_v/", "text": "Джихадът трябва да продължи въпреки загубите, а битката да не зависи от падането на един или друг град, досега контролиран от халифата. Това казва лидерът на \"Ислямска държава\" Абу Бакр ал Багдади според предполагаем запис, публикуван в социалната мрежа \"Телеграм\", съобщиха \"Франс прес\" и \"Ройтерс\". Това е първият негов запис, публикуван от миналия септември. След редица съобщения  за залавянето  или  убийството му  от последната година агенция \"Ройтерс\" не може да потвърди дали съобщението е автентично и дали наистина е направено от него. \"Ислямска държава\", която бързо завоюва обширни територии в Ирак и Сирия след обявяването на \"халифат\" през 2014 г., в последните 14 месеца изгуби над 90% от тях, включително двата стратегически града, които владееше в тези държави -  Мосул  и  Ракка . \"Тези, които забравят за своята религия, търпението, джихада срещу враговете и за увереността си в обещанието на Създателя, рухват и падат. Придържащите се към тези неща са горди и ще победят дори и да мине малко време\", казва Ал Багдади в близо 55-минутния запис, чието заглавие е \"Предай благи вести на търпеливите\", предаде \"Асошиейтед прес\", цитирана от БТА. Обръщението е по случай празника Ейд ал Адха, известен в България с турското си име Курбан байрам. \"Лъвове\" и \"предатели\" Лидерът на ИД похвали \"лъвовете\", извършили скорошните терористични нападения в Канада и Европа, и прикани поддръжниците си да използват бомби, ножове и коли, за да атакуват враговете, посочва \"Ройтерс\". В последните дни групировката пое отговорност за атентат в Чечения и за  нападение в Париж , което обаче според полицията може и да е било резултат от семейна свада. По думите му нападенията срещу шиити, смятани от \"Ислямска държава\" за \"отстъпници\", трябва да продължат, а жителите на Саудитска Арабия, Бахрейн и Йордания трябва да свалят управляващите кралски семейства. Ал Багдади коментира и актуални въпроси на международната политика, като например спора между Турция и САЩ по отношение на американския пастор Андрю Брънсън и съревнованието между Съединените щати и Русия в Близкия изток. Той разкритикува и споразуменията, по силата на които сирийските бунтовници се предадоха на силите на президента Башар ал Асад, и нарече бунтовниците предатели. Ал Багдади призова продължаващите съпротивата бойци да се присъединят към \"Ислямска държава\" и предупреди за опасността от падането на сирийския град Идлиб (където ИД  далеч не е единствената джихадистка група ) в ръцете на режима. Жив или мъртъв Ако се докаже, че гласът от записа наистина е на Ал Багдади, това ще опровергае твърденията, че той е бил убит. Лидерът на ИД няколко пъти бе обявяван за мъртъв, припомня \"Франс прес\", цитирана от БТА. Според иракските тайни служби той се намира на сирийска територия в близост до границата с Ирак. Миналия месец иракските власти обявиха, че  един от синовете на Ал Багдади  - Худайфа ал Бадри, е убит в Сирия при руска ракетна атака.", "date": "2018.08.23", "title": "\"Ислямска държава\" поиска \"джихадът да продължи\" в първия запис на лидера ѝ от година"}
{"url": "https://www.dnevnik.bg/biznes/2018/08/23/3300387_srokut_na_proverkite_za_nerednosti_v_evroproektite/", "text": "Проверките за нередности при изпълнението на европроекти ще се правят за 45 дни вместо за 3 месеца. Това предвижда промяна в Наредбата за администриране на нередности по Европейските структурни и инвестиционни фондове, публикувана за обществено обсъждане. Необходимостта от промяна на наредбата е продиктувана от анализ Националното сдружение на общините, уточнява вносителят - министърът на вътрешните работи Валентин Радев. Сдружението е проучило сигнали за нередности и наложени финансови корекции по общински проекти, финансирани по Европейските структурни и инвестиционни фондове (ЕСПФ), както и по двустранни трансгранични проекти. С намалението на срока се създадат гаранции, че няма да се забави темпът на изпълнението на проектите, финансирани по ЕСНФ, като проверките по сигнали за нередности ще приключват със съответната бързина, се казва в доклада към предложението. Според вносителя изменението няма да окаже пряко или косвено въздействие върху държавния бюджет.", "date": "2018.08.23", "title": "Срокът на проверките за нередности в европроектите ще се съкрати наполовина"}
{"url": "https://www.dnevnik.bg/skorost/2018/08/23/3300508_greit_uol_lansira_svoia_marka_za_elektromobili_i/", "text": "Китайският автомобилен гигант \"Грейт Уол Мотърс\" представи официално нова своя марка, под която ще бъдат пускани модели, задвижвани от алтернативни горива. \"Ора\" става четвъртият бранд под шапката на концерна. Името на новата марка е вдъхновено от името на швейцарския математик и физик Ойлер и е формирано от първите букви на английските думи \"отворен\" (Open), надежден (Reliable), алтернативен (Alternative). Брандът ще се фокусира върху разработката и серийното производство на автомобили с алтернативно задвижване, в това число и такива, задвижвани с водородна клетка. По време на представянето вицепрезидентът на \"Грейт Уол Мотърс\" и изпълнителен директор на \"Ора\" Нин Шу обяви, че зад създаването на марката стоят десет години проучвания и разработки в специално създаден за целта център. \"За нас беше приоритетно да разработим автомобили, които да предлагат истинска екологична алтернатива, а не просто да заменим конвенционалните горива с електричество. Искахме и работихме, за да предложим устойчиво и дългосрочно решение в името на човешкото здраве и околната среда\", допълни Шу. Амбициите на \"Грейт Уол Мотърс\" са да предлага компактни модели с максимално обширно вътрешно пространство и всички най-съвременни системи за безопасност. На база на вече разработената платформа ще бъдат пуснати три модела - iQ, R1 и R2. Първият модел ще е изцяло електрически компактен кросоувър с пробег до 360 км. R-сериите също са изцяло електрически, като при тях е обърнато огромно внимание на свързаността. Бъдещите планове на \"Грейт Уол Мотърс\" предвиждат разработването на 4 нови платформи за производство на автомобили с три типа задвижвания – електрическо, хибридно и на водород. Очакванията са първият модел на водород да представен преди зимните олимпийски игри в Пекин през 2022 година.", "date": "2018.08.23", "title": "\"Грейт Уол\" лансира своя марка за електромобили и хибриди"}
{"url": "https://www.dnevnik.bg/bulgaria/2018/08/23/3300509_raiuner_spira_da_leti_ot_plovdiv_do_milano_i_brjuksel/", "text": "Нискотарифната авиокомпания \"Райънер\" от 1 ноември спира да лети между Пловдив и Брюксел (Шарлероа) и Милано (Бергамо), се вижда от резервационната система на превозвача. До края на октомври компанията лети между Пловдив и двете европейски летища всеки понеделник и петък. В отговор на запитване на \"Дневник\" пресслужбата на авиокомпанията обясни прекратяването на полетите с търговски причини. Дали полетите до българския град, който догодина ще е Европейска столица на културата, ще бъдат възобновени с лятната програма на \"Райънер\" за 2019 г. засега не е известно. \"В момента приключваме работата по нашата програма за лято 2019 г. , която скоро ще бъде обявена\", се казва в отговора до \"Дневник\". В него се уточнява, че авиокомпанията постоянно следи всеки от своите 1800 маршрута и съставя графиците въз основа на натоварването и търсенето на пазара. В отговор на въпрос дали се планират полети между Пловдив и други летища \"Райънер\" уточнява, че включването на нови маршрути зависи от наличния капацитет на самолетите, търсенето и запълняемостта на седалките. От резервационната система се вижда, че през зимата \"Райънер\" ще продължи да лети между Пловдив и лондонското летище \"Станстед\", както и сега с четири полета седмично - в понеделник, сряда, петък и неделя.", "date": "2018.08.23", "title": "\"Райънер\" спира да лети от Пловдив до Милано и Брюксел"}
{"url": "https://www.dnevnik.bg/sport/2018/08/23/3300519_balukov_shte_zapochne_rabota_v_sporting_lisabon_ako/", "text": "Треньорът на \"Етър\" Красимир Балъков може да получи пост в ръководството на \"Спортинг\" (Лисабон), пише \"Бола\". За целта Педро Мадейра Родригеш трябва да бъде избран за президент. Българинът подкрепи Родригеш чрез видеопослание, като го определи за сериозен и смел. \"На първо място, той не се страхува да каже всичко, което трябва да се подобри в нашия клуб\", заяви Балъков. Според информацията, ако Родригеш спечели изборите, българинът ще получи пост, свързан с международните връзки на \"Спортинг\". Освен това ще помага за наблюдаването на футболисти в Източна Европа. Балъков игра за \"лъвовете\" от 1991 до 1995 г. Тази година клубът изпадна в тежка управленска криза. В края на миналия сезон  група фенове атакуваха футболисти на тренировка . Деветима играчи, недоволни от станалото,  прекратиха договорите си и напуснаха . Само за няколко дни за треньор беше привлечен Синиша Михайлович, но след това беше освободен.", "date": "2018.08.23", "title": "Балъков ще започне работа в \"Спортинг\" (Лисабон), ако Педро Родригеш стане президент"}
{"url": "https://www.dnevnik.bg/bulgaria/2018/08/23/3300522_kratki_novini_mvr_razsledva_ubiistvo_na_vuzrasten_muj/", "text": "Общини ще протестират срещу закриването на прокуратури  Жителите на Чепеларе, Рудозем и Мадан, ще протестират заради закриването на прокуратури. Утре гражданите на Чепеларе ще блокират главния път Смолян-Пловдив, информира news.lex.bg. В повечето от останалите населени места, където районните прокуратури ще станат териториални отделения, напрежение няма. Преди съдебната ваканция Висшият съдебен съвет реши от 1 януари 2019 г. да бъдат закрити районните прокуратури в в Белоградчик, Кула, Дряново, Трявна, Тервел, Ардино, Брезник, Трън, Мадан, Чепеларе и Тополовград. На тяхно място се откриват териториални отделения. Тогава и днес в писмо до медиите главният прокурор Сотир Цацаров увери, че в тези отделения прокурорите ще изпълняват в пълен обем законовите си задължения - да участват в съдебни заседания, дават дежурства и приемат граждани. МВР разследва убийство на възрастен мъж в центъра на София Полицията разследва убийство на възрастен мъж в центъра на София, съобщава БНР. Според първоначална информация той е бил открит мъртъв с рана на главата в кооперация, която се намира между улиците \"Оборище\" и \"Сан Стефано\". На място има екипи на СДВР, които извършват оглед. Пътната полиция постави рекорд по отнети книжки за ден Пътна полиция постави своеобразен рекорд за брой отнети книжки за един ден, заради неплатени глоби. Вчера са били прибрани 103 свидетелства за управление. Пътните полицаи са проверили 7378 моторни превозни средства и 9496 души. Установени са общо 6432 нарушения, от които 2220 са за превишена скорост. Издадени са 3164 фиша и 1048 акта за установени административни нарушения. Връчени са общо 478 електронни фиша. Засилените проверки ще продължат до края на месец септември, обявиха от полицията. Екоинспекцията в Пловдив ще глоби завода за хартия в Стамболийски Регионалната инспекция по околната среда и водите в Пловдив ще глоби завода за хартия в Стамболийски. При проверка по сигнал е установено, че в района на сградата на общинската администрация и пред читалището в Стамболийски има миризма, характерна за работния процес на предприятието за хартия, предаде агенция \"Фокус\". Срещу дружеството ще бъдат предприети административно-наказателни мерки. Предвидените в екологичното законодателство санкции за нарушения на условия в комплексно разрешително са в размер от 10 до 500 хиляди лв.", "date": "2018.08.23", "title": "Кратки новини: Общини ще протестират срещу закриването на прокуратури"}
{"url": "https://www.dnevnik.bg/bulgaria/2018/08/23/3300518_prisudata_na_anita_meizer_e_namalena_na_tri_godini/", "text": "Апелативният съд във Варна намали наказанието на призналата се за виновна Анита Желева (Мейзер) от 4 и половина на три години затвор по обвиненията, че е убила по непредпазливост съпруга си Николай Димов и след това предложила подкуп на полицай, за да не бъде арестувана. Мейзер ще трябва да плати и глоба от 4 хил. лв. и разноските по делото. Втората съдебна инстанция е намалила и размера на присъденото обезщетение на майката на починалия съпруг на подсъдимата от 150 хил. лева на 100 хил. лева с дължимите лихви от датата на престъплението - 14 август 2016 г., до окончателното му изплащане. Към момента Мейзер е с мярка за неотклонение \"парична гаранция\" в размер на 5 хил. лв. Вчера в съобщение до медиите пресцентърът на правосъдното министерство опроверга публикации, според които екип на телевизионно предаване, в което щяла да участва подсъдимата, е депозирал молба във връзка с мярката ѝ за неотклонение. Проверка на ведомството в информационния масив на Главна дирекция \"Изпълнение на наказанията\" показала, че Мейзер е освободена от Сливенския затвор на 26 юни 2018 г. след окончателно съдебно определение за изменение на мярката ѝ \"задържане под стража\" в по-лека - \"парична гаранция\". Присъдата може да се обжалва или протестира в 15-дневен срок пред Върховния касационен съд. Делото протече по съкратена процедура, след като Мейзер призна вината си и прие да не се събират доказателства в съдебното следствие. Така наказанието се редуцира с 1/3. От него се приспада и времето, в което тя е в ареста – от 14 август 2016 г. Смъртта на съпруга на Мейзер бе при необичайни обстоятелства в дома им. Разследващите установиха, че Мейзер завързала краката, ръцете и врата му със свински опашки по негово настояване, от които той трябвало със сила да се освободи сам. Демонстрацията трябвало да бъде заснета от подсъдимата, за да послужи на културиста Димов пред бъдещи работодатели.  Експериментът обаче бил несполучлив и Николай Димов се задушил . По-късно Мейзер сама се обадила в полицията, а при разпита предложила подкуп.", "date": "2018.08.23", "title": "Присъдата на Анита Мейзер е намалена на три години затвор"}
{"url": "https://www.dnevnik.bg/photos/2018/08/23/3300276_fotogaleriia_finalut_na_svetovniia_shampionat_po_tango/", "text": "В Буенос Айрес се проведе финалът на световния шампионат по танго, като тази година в него взеха участие над 500 двойки от 51 страни. Той протече в два етапа - салонно и сценично танго.", "date": "2018.08.23", "title": "Фотогалерия: Финалът на световния шампионат по танго в Буенос Айрес"}
{"url": "https://www.dnevnik.bg/politika/2018/08/23/3300555_siderov_obiavi_che_e_predlojil_noviiat_shef_na/", "text": "След като партията на Валери Симеонов НФСБ обяви, че новият директор на Агенцията по вписванията Габриела Козарева е назначена през задния вход и отговорността за това е на \"Атака\", коалиционният му партньор Волен Сидеров разпрати позицията до медии, с която по думите му отговаря на интригите покрай назначението. \"Подкрепям нейната кандидатура. Козарева е доказан специалист, не е партиен активист на никоя партия. Държавната администрация има остра нужда от такива кадри\", се казва в позицията. Той заявява, че Козарева е назначена по негово предложение, което е съгласувано с премиера Бойко Борисов. Така по предложение на Валери Симеонов бил назначен ген. Кирил Войнов за временно изпълняващ функциите на председател на Държавната агенция за метрологичен и технически надзор. \"Премиерът Бойко Борисов се съобразява с коалиционните предложения и винаги търси баланс в тях. В случая \"Козарева\" няма никакви основания за обструкции, освен ако някой политик, държавник или член на правителството се страхува, че от Агенцията по вписванията могат да станат ясни данни за негово участие във фирми и конфликт на интереси. Но това е негов проблем и не е повод за коалиционни интриги\", се казва в позицията.", "date": "2018.08.23", "title": "Сидеров обяви, че е предложил новия шеф на Търговския регистър"}
{"url": "https://www.dnevnik.bg/sport/2018/08/23/3300525_jurgen_klop_zabeliaza_licemerie_v_kazusa_sus_snimkata/", "text": "Мениджърът на \"Ливърпул\" Юрген Клоп видя лицемерие в казуса с критиките срещу Месут Йозил и Илкай Гюндоган за снимката им с турския президент Реджеп Ердоган. Според германеца е необходимо хората да гледат детайлите и да проявяват критично мислене. \"Не се съмнявам в тези момчета или поне в лоялността им към нашата родина. Разликата е, че те имат още нещо (в тяхното наследство)... което е прекрасно\", каза в телевизионно интервю за Sport1 Клоп, който е работил с Гюндоган в \"Борусия\" (Дортмунд). \"Всички мислехме, че културното разнообразие е хубаво около световното през 2006 г. (когато Германия беше домакин). Сега две момчета са съблазнени от политически интелигентни хора да се снимат, а след това получават малка възможноста да кажат напълно какво мислят\", продължи треньорът. \"Затова намирам тази дискусия за лицемерна. Лошите неща станаха, защото хората не бяха информирани правилно. Дори медиите не трябва да създават слухове около нещо подобно всеки ден. Просто се успокойте и вижте хората, които стоят зад това\", посочи Клоп. По думите му случаят е класически пример за пълна дезинформация и за безсмислица. \"В политиката малките неща винаги са раздувани, докато големите са бутани встрани с идеята да си продължат.\" Според Клоп обикновено интелигентните хора предпочитат да се отдръпнат, защото е трудно да се каже кое е правилно, а онези, които нямат представа какво точно се случва, са най-шумни в обсъждането на темата. Йозил и Гюндоган  се снимаха с Ердоган преди световното първенство , като мнозина видяха добре премислен политически ход от страна на турския президент. След краха на Германия на световното критиките срещу Йозил се засилиха. Футболистът на \"Арсенал\"  обяви оттеглянето си от националния отбор  и обоснова решението си с това, че се чувства обект на расизъм и неуважение.", "date": "2018.08.23", "title": "Юрген Клоп забеляза лицемерие в казуса със снимката на Йозил с Ердоган"}
{"url": "https://www.dnevnik.bg/evropa/2018/08/23/3300561_chehiia_prizna_nahluvaneto_na_voiski_ot_varshavskiia/", "text": "Камарата на депутатите (долната камара) на чешкия парламент призна навлизането на войски на Варшавския договор в Чехословакия през август 1968 г. за акт на чуждестранно нахлуване и окупация на страната, предаде ТАСС, цитирайки прието вчера от камарата решение. \"Камарата на депутатите заявява, че нахлуването на войски на пет страни - членки на Варшавския договор, през август 1968 г. в Чехословакия е било акт на нападение и последвала окупация на републиката в нарушение на нормите на международното право\", се казва в документа. Решението представлява политическа декларация и бе прието във връзка с  50-ата годишнина  от нахлуването на войските на Варшавския договор, каза пред журналисти депутатът християндемократ Ян Бартошек, предложил приемането на документа. За решението гласуваха 145 от общо 156 присъствали на заседанието парламентаристи. Никой не гласува \"против\", но имаше въздържали се - шестима депутати от управляващото движение АНО (сред които министрите на транспорта Дан Тьок и на регионалното развитие Клара Досталова) и петима представители на комунистическата партия. /БТА", "date": "2018.08.23", "title": "Чехия призна нахлуването на войски от Варшавския договор през 1968 г. за окупация"}
{"url": "https://www.dnevnik.bg/bulgaria/2018/08/23/3300560_demokratichna_bulgariia_pochete_pametta_na_jertvite_na/", "text": "Представители на обединението \"Демократична България\" отдадоха почит на жертвите на комунизма. На днешния ден се отбелязва Денят на жертвите на комунизма, нацизма и фашизма, пишат те в своя позиция. \"Вярваме, че основната функция на държавата е гарантирането на живота, достойнството и човешките права, както и създаване на условия за свободно развитие на гражданското общество и равенство пред закона\", пишат от в своя позиция. Те настояват за  премахване  на паметниците и символите  на комунистическия режим; да се криминализира отричането на престъпния характер на комунистическия режим, както и да се работи за изучаването на \"неподправената история с престъпленията на комунистическия режим в учебните програми, за да се помни истината и никога да не се повтаря\". За първи път 23 август е предложен да се чества като Ден на жертвите на комунизма, нацизма и фашизма през юни 2008 на конференцията \" Европейската съвест и комунизма\" в Прага, където се приема и едноименната декларация. На 18 септември 2008 г. 40-то Народно събрание приема решение в подкрепа на Пражката декларация за европейската съвест и комунизма от 03.06.2008 и необходимостта истината за престъпленията на комунистическите режими да стане свободно достояние на обществото. На 27 ноември 2009 г. 41-то Народно събрание приема решение, с което обявява 23 август за Ден на памет за престъпленията на комунистическите, националистическите и другите тоталитарни режими и за почитане паметта на жертвите им.", "date": "2018.08.23", "title": "\"Демократична България\" почете паметта на жертвите на тоталитаризма"}
{"url": "https://www.dnevnik.bg/sviat/2018/08/23/3300507_makedoniia_izbira_mejdu_budeshte_i_izolaciia_na/", "text": "Македония може да пропусне единствения си шанс за напредък и да попадне в спирала на изолация, застой и национализъм, но може да избере и перспектива като европейско бъдеще, а това би ѝ донесло инвестиции и работни места, повече и по-добри. Така обобщава македонската агенция МИА посланията, отправени към Скопие от представители на евросъюза и Съединените щати в последните 24 часа. Коменатрите им са по повод  референдума  за смяната на името на Македония,  насрочен за 30 септември . След като  подписа договора с Гърция  в средата на юни и пое ангажимент да приеме името Северна Македония, страната получи  покана за преговори  с НАТО и ангажимент за  начало на преговори  за присъединяване към ЕС догодина. Генералният секретар на алианса Йенс Столтенберг обаче изрично обвърза членството на Македония с промяната на името, която гражданите ще одобрят или отхвърлят другия месец. Вчера еврокомисарят за разширяването Йоханес Хан каза, че македонските граждани трябва да използват правото си на глас, за да дадат облик на бъдещето си и това на държавата. Вотът по думите му противопоставя \"стари националистически концепции\" с \"приемане на бъдещето на страната с реформи и интеграция в ЕС и НАТО\". За МИА Хан обясни, че македонците ще изберат с гласа си дали ползите от евроатлантическата интеграция да се материализират за тях или не. И Уес Мичъл, помощник държавният секретар на САЩ за европейски и евразийски въпроси, пожела \"успешен референдум\" на среща с външния министър Никола Димитров. \"Секретарят (Майк) Помпео много силно поддържа усилията и ясно заявява на министър Димитров, че САЩ очакват Македония да стане 30-а членка на НАТО\", обясни Мичъл. Кампанията за референдума не тече еднозначно. Има въпроси  около подхода на властите , които критиците им сравняват с предшествениците от ВМРО-ДПМНЕ (които представители на партията на Зоран Заев, Социалдемократическия съюз на Македония, често нападаше, преди да дойде на власт), и изборните списъци. Освен това движението за бойкот на референдума поиска също да получи средства за кампания, каквито получиха от държавата \"лагерите\" за \"да\" и \"не\".", "date": "2018.08.23", "title": "Македония избира \"между бъдеще и изолация\" на референдума, предупредиха ЕС и САЩ"}
{"url": "https://www.dnevnik.bg/biznes/2018/08/23/3300577_zastrahovateli_ochakvat_dupka_do_13_mlrd_lv_ako/", "text": "Между 800 млн. лв. и 1.3 млрд. лв. ще е \"дупката\" между приходите и разходите на застрахователите, ако цената на застраховката \"Гражданска отговорност\" остане непроменена, докато съдът разшири кръга на подлежащите на обезщетение най-близки роднини на жертвите на катастрофи. Това прогнозира пред Нова телевизия главният секретар на Асоциацията на българските застрахователи Нина Колчакова. Преди два месеца Върховният касационен съд с тълкувателно решение разшири кръга от лицата, които могат да претендират за материално обезщетение вследствие смърт на пътя. \"Досега се плащаше на най-близкия кръг роднини – съпруг, съпруга, деца, родители. Новото решение разшири кръга до – братя, сестри, роднини от втора степен, баби, внуци и всеки, който може да докаже трайна емоционална връзка със загиналото лице\", поясни Колчакова. Тя припомни, че проблемът е описан в  анализ на Комисията за финансов надзор , публикуван през юли. По думите й възможните решения са две - цената на \"Гражданска отговорност\" да се вдигне или да се въведат лимити на присъжданите обезщетения. Румънски граждани злоупотребяват  В Румъния се движат много коли с българска регистрация, собственост на румънски граждани. Те запазват българските табели заради по-евтината застраховка тук, както и заради по-ниските екотакси. Така при нарушения в страната си или другаде в Европа претенциите са към българския застраховател, разказа Колчакова. \"Изключително много са щетите по \"Гражданска отговорност\" от случаи в Италия, извършени от румънци с коли с български регистрационни табели\", каза Колчакова. По думите ѝ тези щети се покриват както от българския Гаранционен фонд, така и от българските застрахователи.", "date": "2018.08.23", "title": "Застрахователи очакват дупка до 1.3 млрд. лв., ако \"Гражданска отговорност\" не поскъпне"}
{"url": "https://www.dnevnik.bg/sport/2018/08/23/3300618_po_jelanie_na_hubchev_machut_mejdu_botev_plovdiv_i/", "text": "Мачът между \"Ботев\" (Пловдив) и ЦСКА беше изтеглен с един ден по предложение на селекционера Петър Хубчев. Двубоят в Коматево трябваше да се играе на 2 септември, но вместо това беше насрочен за 1 септември от 18.45 ч. Заради участието на ЦСКА в Лига Европа срещите на отбора в Първа лига първоначално бяха поставени в неделя. След отпадането на състава Хубчев е видял възможност двубоят с \"Ботев\" да се изтегли с ден вероятно за да могат националите, които ще са ангажирани със срещата, да се настроят по-добре за срещите в Лигата на нациите. България започва участието си в новия турнир с гостуване на Словения на 6 септември, а три дни по-късно  приема Норвегия на \"Васил Левски\" . Заради промяната мачът на \"Ботев\" (Враца) с \"Локомотив\" (Пловдив) се мести от събота за неделя. ЦСКА обяви, че полузащитникът Валентин Антов е подписал първия си професионален договор с клуба. Контрактът на 17-годишния играч е за три години. Преди два дни  червените преподписаха и с централния защитник Божидар Чорбаджийски .", "date": "2018.08.23", "title": "По идея на Хубчев мачът между \"Ботев\" (Пловдив) и ЦСКА беше изтеглен с ден"}
{"url": "https://www.dnevnik.bg/photos/2018/08/23/3300566_fotogaleriia_bled_i_bledsko_ezero/", "text": "Бледското езеро с дължина приблизително 2 километра е известна природна забележителност в Словения.", "date": "2018.08.23", "title": "Фотогалерия: Блед и Бледско езеро"}
{"url": "https://www.dnevnik.bg/sviat/2018/08/23/3300578_upravliavashtite_v_kosovo_vliazoha_v_spor_pomejdu_si_i/", "text": "Косовският премиер Рамуш Харадинай обяви, че е поискал от правителствената комисия, която отговаря за границата със Сърбия, за да започне процедура по демаркацията ѝ. Така той отново влезе в задочен спор с президента Хашим Тачи за това как трябва да изглежда границата, установена според Прищина с обявяването на независимост през 2008 г. Пред журналисти Харадинай каза, че е отправил искането непосредствено след  ратификацията на договора за границата с Черна гора , предадоха агенция МИА и балканската телевизия N1. От думите му следва, че той се е обърнал към комисията в края на март, когато гласуваха депутатите в Прищина. Позицията на Белград е, че няма как да има граница между Косово и Сърбия, тъй като Косово не е самостоятелна държава, а на тази територия съществува единствено границата между Сърбия и Албания. Според Харадинай обаче \"няма място за противоречия\", а работата на комисията ще е лесна, защото членовете ѝ познават границата добре. \"Само за независимост\" Тачи говори в последните седмици за \"корекции на границата\" със Сърбия (предложенията разпалиха дебата дали Белград и Прищина всъщност не говорят тайно за размяна на територии  или дори подялба на сегашната територия  на Косово). Харадинай каза, че единственото, което държавният глава е упълномощен да обсъжда в диалога с Белград с посредничеството на ЕС, е независимостта на Косово. Премиерът и преди е правил подобни коментари. През юли той каза за  радио и телевизия \"Дукаджини\" , че разделянето на Косово за него би означавало \"война\" и че такъв сценарий \"не е добре да се споменава\", защото дори това може да донесе \"трагедия на Балканите\". Сръбският външен министър  Ивица Дачич  обаче наскоро намекна, че това би било последен, макар и отчаян, вариант за решение. Междувременно косовското издание \"Зери\", цитирано също от N1, пише, че според служители на кабинета на Тачи въпросът за Прешевската долина - три общини, които Тачи  включва в идеята си за \"корекция  на границите\" - ще се обсъжда на срещата в Вучич в Брюксел в началото на септември. Сръбският президент Александър Вучич - партньорът на Тачи в косовския диалог в Брюксел - каза днес, цитиран от агенция \"Бета\", че ситуацията е \"далеч от решение\" за Косово. \"Далеч сме и от това някой да ни предложи Северно Косово\", каза още Вучич, който  трябва да посети страната  на 9 септември.", "date": "2018.08.23", "title": "Управляващите в Косово влязоха в спор помежду си и с Белград за границата със Сърбия"}
{"url": "https://www.dnevnik.bg/evropa/2018/08/23/3300628_malko_veroiatno_e_es_da_izpulni_iskaneto_na_london_za/", "text": "Малко вероятно е Европейският съюз да обърне внимание на призива на Лондон  да последва САЩ,  като наложи нови санкции на Москва заради нападението срещу бившия двоен агент Сергей Скрипал във Великобритания по-рано тази година, заявиха дипломати в Брюксел, цитирани от \"Ройтерс\". Британският външен министър Джереми Хънт  заяви тази седмица , че ЕС трябва да засили натиска върху Русия след случилото се в Солсбъри. Западът обвинява Москва за атаката, но Кремъл отрича да е замесен. Дипломати от ЕС обаче изразиха съмнение, че ще бъдат наложени още санкции. Те се обосноваха с обичайното разделение между държавите - членки на ЕС, които настояват за по-твърда позиция към Москва, и тези, които искат сътрудничество. \"Няма начин. Италия, Австрия, дори Франция твърде много искат да правят бизнес с Русия\", коментира дипломат от ЕС. Евентуални нови санкции биха изисквали единство сред всички 28 държави членки. В момента са в сила европейски икономически санкции срещу Русия, които изтичат в края на януари и бяха наложени заради ролята на страната в конфликта в Украйна.  В края на юли ЕС добави шест нови компании към черния списък на организации, на които е наложено замразяване на активите в ЕС заради украинския конфликт. Дипломати обясниха, че са били предложени осем, но две са отпаднали след съпротива от страна на Германия и Италия, които се опасявали, че наказателните мерки ще навредят на бизнеса им с Русия. \"Тази дискусия показа, че има ясни граници колко далеч можем да стигнем със санкциите\", каза друг дипломат от ЕС. \"Това не изключва да добавим име или фирма в черния списък на някое място. Но няма пространство за по-широки секторни мерки.\" След речта на Хънт във Вашингтон служители от ЕС заявиха, че Великобритания все още не е направила официално предложение на блока. Според тях Хънт може да повдигне въпроса, когато всички 28 външни министри се срещнат за разговори в Австрия в края на месеца.", "date": "2018.08.23", "title": "Малко вероятно е ЕС да изпълни искането на Лондон за нови санкции срещу Русия"}
{"url": "https://www.dnevnik.bg/evropa/2018/08/23/3300634_es_otpuska_18_mln_evro_pomosht_za_iranskata_ikonomika/", "text": "Европейският съюз ще отпусне 18 милиона евро помощ на Иран, включително за частния сектор, за да може страната да преодолее последиците от санкциите на САЩ, предадоха \"Ройтерс\" и ДПА. Този ход е част от големите  усилия на ЕС  да спаси  ядрената сделка с Техеран , от която президентът на САЩ Доналд Тръмп  се оттегли  през май. Обявените днес 18 милиона са част от 50-те милиона евро, които ЕС ще отдели от бюджета си в помощ на Иран съгласно договореност след ядреното споразумение от 2016 г. Върховният представител на ЕС за външната политика и политиката за сигурност Федерика Могерини каза в изявление, че съюзът желае да запази сътрудничеството с Иран. \"Този нов пакет ще разшири икономическите и секторните отношения в области, които са от пряка полза за нашите граждани\", заявява тя. Осем милиона евро са предназначени за частния сектор, за средни и малки предприятия и в помощ на иранската Организация за подпомагане на търговията. Други осем милиона ще отидат за екологични проекти и още два - за борба с наркоманията. /БТА", "date": "2018.08.23", "title": "ЕС отпуска 18 млн. евро помощ за иранската икономика"}
{"url": "https://www.dnevnik.bg/bulgaria/2018/08/23/3300620_bial_tefter_na_ivancheva_e_sred_osnovnite/", "text": "След като стана известно, че страненият кмет на столичния район \"Младост\" Десислава Иванчева, бившата ѝ заместничка Биляна Петрова и бившият кмет на софийския квартал Петко Дюлгеров са предадени на съд, днес прокуратурата изпрати подробности за обвиненията им. Те ще отговарят пред съда за подкуп в особено големи размери, представляващ особено тежък случай, извършен чрез изнудване, посредством злоупотреба със служебно положение. Двете жени бяха задържани при показна акция в центъра на София в средата на април. Делото е разпределено на съдия Иво Хинов, който  отстрани Иванчева от длъжността  ѝ. Разследването установило, че Иванчева лично резюлирала постъпилите в общината преписки и определяла служителите, на които ги възлагала за работа. Това довело до забавяне движението на множество документи и натрупването им в кабинета на обвиняемата. Преобладаващата част от тях касаели административни процедури, свързани с изграждане на строителни обекти на територията на район \"Младост\". Едно от дружествата със забавена процедура било \"Ваклин груп\" ООД с управител Александър Ваклин, сигнализирал разследващите. Всяка седмица представител на дружеството посещавал общинската администрация и се интересувал за движението на заведената на 16 юни 2017 г. преписка. Служителите в деловодството съобщавали, че преписката е при кмета, която все още не е определила конкретен служител за работа по нея. На 9 октомври 2017 г. фирмата изпратила молба до Иванчева с искане за предприемане на действия, а на 18 октомври 2017 г. дружеството сезирало и главния архитект на Столична община. Въпреки това процедурата продължавала да се бави и на 12 декември 2017 г. представляващият Александър Ваклин подал жалба в Административен съд - София-град, срещу мълчаливия отказ на районния кмет. Успоредно с това Ваклин търсил начин да проведе лична среща с Иванова. \"Неуспешните му опити го мотивирали да сезира и Комисията за противодействие на корупцията и отнемане на незаконно придобито имущество (КПКОНПИ)\", се казва в съобщението на прокуратурата. При разговор с бившия кмет на софийския квартал Петко Дюлгеров, обвиняемата Иванчева му заявила, че е приела \"лично\" случая на \"Ваклин груп\" ООД заради заведеното дело срещу общината. И изразила ясното намерение да изчака приключването на съдебното производство и едва тогава да предприеме действия по преписката. Казусът на \"Ваклин груп\" ООД бил основна тема на разговор и на проведената на 16 март 2018 г. среща между тримата обвиняеми в пицария в жк \"Борово\". Те постигнали съгласие да поискат подкуп от Ваклин в размер на 250 хил. евро, като Дюлгеров поел ангажимент да му съобщи за размера на сумата и да осъществява по-нататъшната комуникация. На 19 март 2018 г. Дюлгеров се срещнал и съобщил на Ваклин, че Иванчева иска да получи сумата от 250 хил. евро. \"Уклончивият отговор на Ваклин, че ще помисли, улеснил Дюлгеров да посредничи при преговорите\", изтъкват от прокуратурата. При поредната среща между Ваклин и Дюлгеров на 23 март 2018 г. последният предложил плащанията да бъдат на три пъти по около 70 - 80 хиляди евро. На 3 април 2018 г. около 14 ч. тримата обвиняеми се срещнали отново, за да обсъдят предложението, което Дюлгеров отправил към Ваклин - плащане на части. Постигнато било съгласие 20% от общата сума да остане за посредника, а плащанията да са 3 по 75 хил. евро. При проведената среща с Ваклин в същия ден Дюлгеров узнал, че \"Ваклин груп\" ООД притежава и други недвижими имоти, отредени за застрояване на територията на район \"Младост\", за които предстои да се предприемат административни процедури. Двамата коментирали, че ако заплати поисканата сума като подкуп - по 20 евро на кв.м. застроена площ, за останалите имоти Ваклин ще трябва да заплати около 1 млн. евро. Затова Дюлгеров поел ангажимент да предложи на Иванчева да намали цената на 10 евро за кв.м, или общата сума, която Ваклин да плати, да е в размер на 500 хил. евро. Така се стигнало и до общото съгласие на тримата обвиняеми на срещата им на 11 април 2018 г. На 16 април 2018 г. Дюлгеров потърсил Ваклин, за да му каже, че Иванчева лично му е заявила, че няма да придвижи процедурата, докато не си вземе парите. Така се стигнало до уговорката предаването на първата част да се осъществи на следващия ден - 17 април 2018 г., в кафене на столичната ул. \"Георги С. Раковски\". Около 11.00 часа на предварително договореното място Ваклин предал на Дюлгеров белязаните от разследващите евробанкноти на обща стойност 70 хил. евро. В тоалетната на заведението Дюлгеров отброил от дадените му 20%, или 14 хил. евро, и ги прибрал отделно в чантата си. 15 минути по-късно Дюлгеров говорил по телефона с Биляна Петрова и се разбрали да се видят в 11:30 ч. в друго заведение - на ъгъла при градинката на \"Кристал\". Малко след разговора Ваклин и Дюлгеров напуснали кафенето на ул. \"Георги С. Раковски\", като Дюлгеров се отправил към градинката на \"Кристал\", където дошли Иванчева и Петрова. Тримата седнали на външна маса и говорили около час за различни неща. Обсъдили отново и случая на Ваклин. След като Дюлгеров потвърдил, че е получил първата част от исканата парична сума, тримата заедно напуснали заведението и тръгнали към паркирания в близост служебен автомобил на ул. \"Славянска\", с който на срещата пристигнали Иванчева и Петрова. Иванчева заела шофьорското място, Дюлгеров седнал на предната седалка до нея, а Петрова - на задната седалка. Вътре в автомобила Иванчева попитала Дюлгеров дали е взел своята част от парите и след като той потвърдил, двете жени поискали да се премести на задната седалка до Петрова. Дюлгеров седнал отзад и предал три пачки банкноти, захванати с ластик - две от тях с банкноти с номинал от по 100 евро и една пачка с банкноти с номинал от по 500 евро, всички белязани от разследващите и на обща стойност 56 хил. евро. След като жените се уверили, че и Веднага след това, в 12:50 ч., Иванчева се обадила по телефона на служителка в общинската администрация и ѝ разпоредила да намери преписката на \"Ваклин груп\" ООД в кабинета ѝ и веднага да я предаде за работа. След този разговор Дюлгеров слязъл от автомобила и тръгнал пеш в посока Народния театър. Последвали го оперативни служители, работещи по случая, които го задържали в близост до входа на \"Гранд хотел София\". За намерената при личния си обиск сума от 14 хил. евро Дюлгеров заявил, че тя е част от получената от Александър Ваклин обща сума от 70 хил. евро. При извършеното освидетелстване на Дюлгеров с UV лампа са осветени дланите му и са установени петна със зеленикава флуоресценция. След като Дюлгеров напуснал автомобила, Петрова се преместила на предната дясна седалка. И шофираната от Иванчева кола потеглила в посока бул. \"Васил Левски\". Спряна е за проверка от служители на антикорупционната комисия и столичната полиция. При претърсването в автомобила са били иззети обтривки от различни части - дръжки на врати, волан, скоростен лост, лост за чистачки, лост за мигачи, закопчалки на предпазни колани, контактен ключ за автомобила, оставен на предното табло, над волана. Зад предната лява седалка, на пода на автомобила бил намерен белият кашон с лого на кафе \"Илли\" и оставените в него три пачки с банкноти. Те са надлежно описани в протокол. При Петрова е установена специфична флуоресценция върху пръстите на лявата ръка отгоре, откъм дланта; на дясната ръка в областта на ноктите, както и в областта около устата и деколтето. При осветяването с UV лампа на двете ръце на обвиняемата Иванчева също е установена специфична флуоресценция - странично на дланта на дясната ръка откъм малкия пръст, от външната страна и от вътрешната страна на лявата ръка между малкия и безименния пръст, както и в областта на устата и носа. В чанта на Иванчева е \" В – 12,500х15 I 12 500 х 15 – 187 500 40 000 х 10 – 400 000 ....\". Множество експертизи, назначени в хода на разследването, са изследвали парите, оставените от тях следи по тримата обвиняеми, както и иззетите записи от камерите на заведението, в което се провела срещата между тях. Към момента и тримата са в ареста. Предстои Специализираният наказателен съд да насрочи делото за разглеждане в разпоредително заседание.", "date": "2018.08.23", "title": "Бял тефтер на Иванчева е сред основните доказателства срещу нея"}
{"url": "https://www.dnevnik.bg/evropa/2018/08/23/3300644_netnata_migraciia_ot_es_kum_velikobritaniia_e/", "text": "През едногодишния период до март нетната миграция от държави от Европейския съюз към Великобритания е била на най-ниското си равнище от 2012 г., сочат официални данни, цитирани от \"Ройтерс\". Според британската Национална статистическа служба 87 хиляди повече граждани на ЕС са пристигнали в Обединеното кралство, отколкото са го напуснали през годината до март. Този показател е бил 123 хиляди през предходния едногодишен период. Нетната миграция на хора от ЕС във Великобритания спадна значително след референдума за Брекзит през юни 2016 г., когато мнозина избиратели бяха мотивирани от желанието да бъде намалена миграцията. Бизнес организации обаче се опасяват, че компаниите все по-трудно ще набират необходимия им персонал. \"Тези числа не дават повод за празненства и предвид факта, че компаниите се изправят пред рекорден недостиг на квалифицирани на всяко ниво, е разочароващо да видим намаляване на хората от Европа, които идват да работят тук\", каза Джейн Гратън, ръководител на отдела за бизнес среда и квалификации към Британската търговска камара. Нетната миграция към Великобритания като цяло през през годината до март е достигнала 271 хиляди души - с 28 хиляди повече в сравнение с предишния годишен период. Нетната миграция на хора от страни извън ЕС е на рекордното равнище от 235 хиляди. От британската Национална статистическа служба поясниха, че този показател е силно повлиян от необичайно големия брой студенти от страни извън ЕС./БТА", "date": "2018.08.23", "title": "Нетната миграция от ЕС към Великобритания е най-ниската от 2012 г."}
{"url": "https://www.dnevnik.bg/sviat/2018/08/23/3300650_problemi_s_bankite_i_bjurokraciia_london_predupredi/", "text": "Британските компании, търгуващи с ЕС, ще се изправят пред тежка бюрокрация и забавяния на границата при  Брекзит без сделка  – за това предупреди правителството в Лондон в официалните си препоръки към бизнеса в случай на \"развод\" без споразумение. Министърът за Брекзит  Доминик Рааб  твърди, че още е уверен, че няма да се стигне дотам. Но до \"Деня на Брекзит\" 29 март 2019 г. остават малко повече от седем месеца, а Великобритания и ЕС още не са постигнали съгласие при какви условия Обединеното кралство ще напусне съюза. Последният план на премиера Тереза Мей не впечатли Брюксел, бе остро критикуван у дома и ѝ струваше две оставки – на предишния министър за Брекзит  Дейвид Дейвис  и на външния министър  Борис Джонсън . Напускането без сделка ще прекрати свободното движение на стоки от двете страни на Ламанша и правителството вече работи за запасяване с лекарства за период от шест седмици. Тази индустрия е една от най-уязвимите, защото е неизвестно как надзорът над медикаментите ще се прилага, ако Великобритания напусне регулаторната система на ЕС изведнъж. \"Документите показват, че хората, според които изхвърчането от ЕС право в правилата на Световната търговска организация е приемливо, живеят във въображението си, където на фактите не им е позволено да се противопоставят на идеологията\", реагираха от лобистката бизнес група CBI. Плановете за публикуването на тези документи бяха обявени през юли и доведоха до обвинения, че правителството ги използва като плашило срещу про-Брекзит активистите, които настояват Мей да прекрати преговорите с Брюксел. Последваха и критики от опозицията, според която те са знак за слабостта на кабинета. За пореден път премиерът се появява в уязвима позиция, притисната между про- и антиевропейските лагери в парламента и кабинета и неспособна да изпълни исканията на нито една от двете страни. Ето какви ще бъдат основните последствия при Брекзит без сделка. Търговията Спира свободното движение на стоки. Компаниите, търгуващи с ЕС, ще трябва да попълват нови митнически декларации и документи за безопасност. Освен това за стоките ще започнат да се прилагат същите правила, както при търгуване с трета държава по правилата на Световната търговска организация. Вероятно ще е необходимо и ДДС да се плаща предварително. Финансовият сектор Британците ще трябва да плащат повече за картови разплащания в ЕС, а бизнесът на континента може да се окаже без достъп до инвестиционните банки в Лондон. Повече от милион британци, живеещи в Европа, вероятно ще загубят възможността да оперират с банковите си сметки във Великобритания. Фармацевтика Великобритания ще регулира лекарствата и медицинските устройва по своите собствени правила. Компаниите ще трябва да изпращат информация за стоките си директно към нейната агенция. Великобритания ще продължи да приема тестовете на лекарства, извършвани в държави от ЕС, но правилата за безопасността на кръвните продукти вече няма да важат в Обединеното кралство, така че кабинетът работи по планове да гарантира сигурността от ден първи.", "date": "2018.08.23", "title": "Проблеми с банките и бюрокрация: Лондон предупреди какво е Брекзит без сделка"}
{"url": "https://www.dnevnik.bg/sport/2018/08/23/3300629_ligata_na_naciite_shte_vduhne_nov_jivot_na/", "text": "Лигата на нациите ще вдъхнови за нов живот футбола на национално ниво. В това вярва президентът на УЕФА Александър Чеферин, според когото новият турнир ще замени успешно \"безполезните\" приятелски двубои. \"Световното първенство показа, че има огромен апетит за футбол на национално ниво. Привържениците осъзнаха, че повечето контроли се провалиха да покажат конкурентен и смислен футбол\", каза Чеферин. Президентът на УЕФА вярва, че въвеждането на  Лигата на нациите  ще помогне за развитието на националния футбол, като по този начин ще се намали дистанцията до спорта на клубно ниво. \"Връзката между клубния и националния футбол трябваше да се пренареди, като това беше идеята зад създаването на Лигата на нациите. Футболът е въпрос на конкуренция и сега, точно както на клубно ниво, ще има национален шампион в края на всеки сезон\", заяви 50-годишният словенец. Чеферин отбеляза, че Европа е мястото, къде футболът се развива най-добре, като доказателство за това са силните изяви на европейските отбори на световни финали. \"Европа излъчи 13 от 16-те полуфиналисти на последните четири първенства. Ние не просто произвеждаме успешни клубове в Европа, а богата гама от талантливи играчи, треньори и конкурентни национални отбори\", каза още Чеферин. Лигата на нациите ще заеме мястото в календара, което досега беше предвидено за приятелски срещи. Целта на УЕФА е да се осигурят по-стойностни мачове за отборите и да се вдигне нивото им. Турнирът започва през септември, като ще се провежда на всеки две години. ", "date": "2018.08.23", "title": "Лигата на нациите ще вдъхне нов живот на националните отбори, вярва Чеферин"}
{"url": "https://www.dnevnik.bg/photos/2018/08/23/3300602_fotogaleriia_koi_kolko_teji/", "text": "В лондонската зоологическа градина се проведе ежегодното мерене на теглото на животните. На кантара по традиция се качват всички обитатели на зоопарка. ", "date": "2018.08.23", "title": "Фотогалерия: Кой колко е пораснал в зоопарка"}
{"url": "https://www.dnevnik.bg/bulgaria/2018/08/23/3300657_amerikansko_arhitekturno_studio_shte_proektira_muzeia/", "text": "Американското архитектурно бюро LHSD+DP (Lee H. Skolnick Architecture + Design Partnership) ще работи по вътрешния дизайн на бъдещия музеен комплекс  \"Епископска базилика на Филипопол\"  в Пловдив. Това съобщиха от фондация  \"Америка за България\" , която финансира проекта с 8.2 млн. лв. Още толкова за строителството на музея трябва да осигури и община Пловдив. \"Бях тук през октомври м.г. и видях мозайките на Епископската базилика на Филипопол. За мен и екипа ми е изключителна привилегия да работим с българските архитекти, археолози и историци, за да разкажем историята на този уникален паметник на културата и да покажем неговите богато орнаментирани мозайки в пълния им блясък\", каза основателят на LHSD+DP Лий Сколник. Неговото студио е специализирано в т.нар. дизайн на възприятията\" фокусиран върху начина, по който посетителите възприемат дадена музейна експозиция. Един от най-известните проекти, върху които е работило студиото на Сколник, е музеят в памет на атентата срещу двете кули на Световния търговски център в Ню Йорк на 11 септември 2001 г. (9/11 Tribute Museum). Това е третият проект, по който фондация \"Америка за България\" работи със студиото LHSD+DP. Първият бе наречен \"Малките герои\" и преобрази детските клиники в столичната болница \"Пирогов\" в гостоприемна среда за децата и техните семейства. Вторият проект у нас, разработен от нюйоркското архитектурно студио, е интерактивният детски музей \"Музейко\" в София. \"Чрез иновативен дизайн, интерактивни експонати, технологично подпомогнати исторически въстановки и разнообразни дейности за посетителите ще оживеят духът на древен Пловдив и неговото богато мозаечно наследство\", каза Лий Сколник по време на пресконференция в Пловдив. Мозайките, открити при разкопките на Голямата базилика в Пловдив , са на площ от над 2 хил. кв. метра и са датирани към 4-5 век. Проектът за експонирането на паметника бе одобрен и съгласуван от Националния институт за недвижимото културно наследство в началото на т.г., а преди седмица е издадено и строителното разрешение за изграждането на бъдещия музей. Защитната сграда, която ще е от олекотена метално-стъклена конструкция, ще е на две нива, за да могат да бъдат експонирани и двете нива мозайки, разкрити на обекта. Входът на защитната сграда ще е от страната на някогашния вход на Епископската базилика, а контурите на новата сграда ще повтарят тези на оригиналната. \"Реставрацията на Епископската базилика се разви бързо след започването й през 2014 г., каза президентът на фондация \"Америка за България\" Нанси Шилър. Археолозите не само откриха два слоя мозайки от 4–5 век, но се оказа, че базиликата е била два пъти по-голяма, отколкото първоначално предполагахме. За да съхрани и представи подобаващо тези над 2 хил. квадратни метра уникални мозайки и тяхната история, фондация \"Америка за България\" реши да привлече международни експерти, които да създадат вдъхновяващо преживяване за посетителите на бъдещия музей\". Откриването на сградата, която трябва да предлага пространство и за различни публични събития, е планирано за края на септември следващата година, когато Пловдив ще бъде културна столица на Европа.", "date": "2018.08.23", "title": "Американски архитекти ще работят по \"дизайна на възприятието\" в музея на Епископската базилика в Пловдив"}
{"url": "https://www.dnevnik.bg/biznes/2018/08/23/3300708_telenor_ima_nov_direktor_sled_pridobivaneto_mu_ot_petr/", "text": "По-малко от месец след като  Европейската комисия разреши на чеха Петр Келнер  да придобие \"Теленор\" компанията съобщава, че има нов изпълнителен директор, който ще заеме поста от 1 септември. Това е Джейсън Кинг, който по информация на епоратора работи от 20 г. в бранша. Заемал е различни мениджърски позиции в Deutsche Telekom, UPC Liberty Global и Veon и е изпълнявал консултантски роли в CME и \"Теленор Дания\", гласи още информацията на компанията за него. Смятаният за най-богат чех Келнер заяви пред Комисията за защита на конкуренцията и желанието си да придобие \"Нова телевизия\". Това обаче му бе отказано. Повече за това четете  тук .", "date": "2018.08.23", "title": "\"Теленор\" има нов директор след придобиването му от Петр Келнер"}
{"url": "https://www.dnevnik.bg/bulgaria/2018/08/23/3300556_timeheroes_tursi_dobrovolci_i_organizacii_dostoini_za/", "text": "Най-голямата платформа за доброволчество в България  TimeHeroes.org  ще раздаде за втора година награди на най-активните доброволци, неправителствени организации, компании и журналисти, ангажирани с каузите на гражданския сектор. За целта обаче те трябва да се намерят, затова от днес платформата набира номинации за хората и обединенията, които заслужават да бъдат отличени за дейността си. Инициативата е подкрепена от фондация \"Америка за България\" и UniCredit Bulbank. Церемонията на първите годишни награди за доброволчество ГЕРОИТЕ на TImeHeroes ще се състои на 27 септември, а до 6 септември ще се събират номинациите на специалния подсайт  awards.timeheroes.org . Те трябва да бъдат за конкретни техни действия в сферата на доброволчеството в периода април 2017 г. - май 2018 г. И тази година журито търси прояви и практики, които са вдъхновяващи, смели, новаторски, израз на активна общественополезна дейност и позиция или пример за значително положително въздействие върху дадена кауза или общност.  \"Чрез ГЕРОИТЕ искаме да отпразнуваме и отличим всички неуморни герои, които всеки ден правят добро и помагат на другите, и чрез техния пример да вдъхновим и други да припознаят огромния смисъл и щастие от доброволчеството\", казва Павел Кунчев, директор на TimeHeroes.  В първото издание на ГЕРОИТЕ бяха отличени  21 доброволчески примера  от общо 228 номинации. Сред отличените бяха доброволците от социалната кухня към храм \"Св. пророк Илия\" в София, доброволците на Националната гореща телефонна линия за пострадали от насилие, ученици от доброволчески клуб, както и организации, работещи с доброволци - Училището за кучета водачи на фондация \"Очи на четири лапи\", Help-portrait и други. Статуетки бяха дадени още на отговорни компании, които развиват доброволчеството в екипите си, и на журналисти за медийно отразяване на темата. От 2012 г. досега TimeHeroes.org помага на българите да подкрепят социални и културни инициативи с времето и уменията си. С над 46 хил. регистрирани доброволци, обединени около 1650 инициативи на 680 неправителствени организации (НПО) в цялата страна, платформата е основният източник на доброволци за българските НПО. TimeHeroes помага още за развиването на културата на доброволчеството сред българските ученици, компании, както и сред хората в активна пенсионна възраст.", "date": "2018.08.23", "title": "TimeHeroes търси доброволци и организации, достойни за награда"}
{"url": "https://www.dnevnik.bg/evropa/2018/08/23/3300639_zashto_raiuner_preminava_prez_tolkova_mnogo_sutreseniia/", "text": "От една година ирландската нискотарифна компания \"Райънер\" (Ryanair) преживява безпрецедентни протести, довели до отмяна на хиляди полети, стачки на персонала в много страни и постоянно недоволство сред пилотите, стюардите и стюардесите, пише \"Франс прес\". Защо напрежението изведнъж избухна в публичното пространство? През първите 30 години от съществуването си ирландският авиопревозвач потулваше  исканията на служителите си . Много пилоти на \"Райънер\" твърдят, че ръководството получавало тяхното мълчание чрез редица болезнени принуди: статут на самонаети, налаган на много от служителите, разделяне на персонала в многобройни местоназначения и различни условия на труд, забрана на всякаква синдикална дейност. Разрастването на въздушния транспорт в света - в Китай, в страните от Залива, както и в Европа - все пак се оказа преимущество за пилотите, ухажвани от авиокомпании, готови да им плащат повече. Тази нова ситуация доведе до някои пилоти напуснаха авиокомпанията, а останалите станаха по-гневни и настоятелни. След като беше принудена да отмени хиляди полети от миналата есен насам, \"Райънер\" в крайна сметка се обърна на 180 градуса през декември и изрази готовност да признае синдикатите. Генералният директор Майкъл О'Лиъри и екипът му подеха истинска културна революция, като започнаха преговори с профсъюзите. Не може обаче просто с едно щракване с пръсти да се промени културата на едно предприятие, което години наред отправяше само обиди към синдикатите. От декември досега \"Райънер\" е признала официално само синдикатите във Великобритания, Италия и Ирландия, а в другите страни, където присъства, не е постигнато никакво споразумение. Да, авиокомпанията направи някои отстъпки с индексиране на заплатите на някои места и подобряване на условията на труд.  В Ирландия  се съгласи на медиация, за да реши конфликта с местния синдикат, което позволи да се сключи споразумение след маратон от преговори. В Европа обаче \"Райънер\" в повечето случаи не отговори на общите искания на персонала за стабилен трудов договор в съответствие с трудовото законодателство на съответната страна. Освен това с изявленията си авиокомпанията понякога проявяваше непостоянство. Оперативният й директор Питър Белю изрази оптимизъм на 23 юли за преговорите с ирландските пилоти, два дни след което ръководството обяви, че може да премести от Ирландия в Полша 300 работни места, от които 100 пилотски позиции. След което се съгласи на медиация. Дали има опасност от нови сътресения? Рискът остава поне докато авиокомпанията не постигне нов компромис, който да успокои недоволството. Засега обаче пилотите и кабинният персонал са по-твърдо решени от всякога, получили по-голяма свобода след признаването на синдикатите, да организират първите паневропейски стачки и да започнат мащабни преговори. Това по-благоприятно за служителите съотношение на силите все пак, изглежда, кара ръководството да ускори преговорите, за да излезе от задънената улица. /БТА", "date": "2018.08.23", "title": "Защо \"Райънер\" преминава през толкова много сътресения"}
{"url": "https://www.dnevnik.bg/sviat/2018/08/23/3300690_ruskata_centralna_banka_spria_da_kupuva_valuta_zaradi/", "text": "Дъното, което удари рублата днес спрямо долара за пръв път от две години и половина насам, принуди Централната банка на Руската федерация (\"Банк России\") да спре да купува чужда валута на вътрешния пазар и временно да стабилизира курса ѝ. Това съобщиха руските медии, след като рублата днес достигна стойност от 69.01 за долар и 79 за евро - за пръв път съответно от април 2016 г. и април тази година (само преди 10 дни тя  достигна друг минимум  отпреди 2.5 г.). Руската валута отчита спад от началото на август на фона на обявените от Съединените щати (и влезли в сила вчера) санкции заради отравянето на бившия разузнавач Сергей Скрипал с нервнопаралитично вещество в Солсбъри през март. За случилото се Западът обвинява Москва, но тя отрича. Според \"Блумбърг\" това е най-драматичната до момента стъпка, за да бъде овладяно обезценяването на руската валута, ускорено от опасения заради  задаващите се санкции . \"Банк России\" за пръв път се отказва от схемата за изкупуване на валута, започнала в началото на 2017 г. На този фон бе и вчерашното съобщение на икономическото министерство в Москва, че заради сегашните събития и продължаващия отлив на капитали ще трябва да понижи леко (с 1 процентен пункт, до 1.8%) прогнозата си за ръста на руската икономика тази година. Междувременно в очакване на санкциите на САЩ руски и международни инвеститори продават активи в рубли, отбелязва \"Комерсант\" в публикуван днес материал, озаглавен \"Рублата се бори със санкциите сама\" и публикуван преди решението на \"Банк России\". Валута за 383 млрд. рубли Според  сайта на \"Банк России\"  целта на мярката е \"да се засили предвидимостта на действията на валутните институции и да се намали силната променливост на финансовите пазари\". От миналата година купуването на валута смекчава ефекта от колебанията на петролния пазар, но влияе и на стойността на рублата. Макар сегашните (безпрецедентни) количества да се обявява за срок до септември, в съобщението се казва още, че решението изкупуването да продължи в рамките на бюджетните правила ще се вземе, като се отчете \"фактическата обстановка на финансовите пазари, която ще се наблюдава през септември 2018 г.\" От 7 август до 6 септември централната банка трябваше да купува валута за Министерството на финансите в рекорден обем - 383.2 млрд. рубли (5.6 млрд. долара), съгласно формула,  определена от правителството . Заради колебанията на валутния пазар обаче тя събра едва една четвърт от сумата, след като на практика спря да го прави между 9 и 17 август. След тази дата продължи, но това съвпадна с очакване на американските санкции, тласнали курса надолу. По-рано този месец експерти предупредиха, че купуването на валута е сред основните причини за отслабването на рублата, отбелязва деволото издание РБК. За това според директора на аналитичния отдел на инвестиционната компания \"Локо-Инвест\" Кирил Тремасов решението е \"абсолютно адекватно и оправдано\". Според него за \"Банк России\" се е оказал притеснителен сценарият на рязко обезценяване от 2014 г. и ходът е бил логичен, но сега цената на рублата ще зависи от това какви точно санкции ще влязат в сила срещу Русия. Междувременно руското финансово министерство обяви, че ще продължи да купува валута съгласно бюджетнте правила и може да го прави направо от централната банка. Според отговор на запитвне от РБК финансовото министерство ще продължи да изпълнява плана си за набавяне на оставащите 287 млрд. рубли, които \"Банк России\" трябваше да купи. Според главния икономист за Русия и страните от Общността на независимите държави в Bank of America Merrill Lynch Владимир Осаковский централната банка има такава възможност и достатъчно средства в международните си резерви. В очакване на санкциите Така централната банка временно свали рублата под психологическата граница от 69 за долар и доведе до леко покачване, след като руската валута бе поставена под двойния натиск на поевтиняването на валутите във възникващи пазари като Турция и Аржентина и засилващите се американски санкции. С решението на \"Банк России\" руската валута бързо увеличи стойността си спрямо долара с 0.70 копейки и така изличи загубите от началото на деня на Московската борса. По-малко от час след решението на централната банка рублата се укрепи допълнително, 67.47 и 78.295 съответно за долар и евро (макар към 20 ч. българско време стойността ѝ спрямо долара да падна отново до 68.2). Мярката обаче може и да е временно решение. В очакване да бъдат обявени конкретните мерки на САЩ - до края на седмицата - и е възможен нов спад, написа изданието в  двудневната си прогноза , публикувана снощи. Последният път, когато рублата се търгуваше при курс от 69 за долар, цените на петрола бяха паднали рязко. При видимото повишаване от последните седмици и стойности от над 75 долара за барел днес обаче би трябвало руската валута да не е толкова слаба и каквото и да се случва, \"то не е пряко свързано със санкциите\", смята Крис Уийфър от консултантската компания Macro Advisory, цитиран от \"Асошиейтед прес\".", "date": "2018.08.23", "title": "Руската централна банка спря да купува валута заради ново 2-годишно дъно на рублата"}
{"url": "https://www.dnevnik.bg/photos/2018/08/23/3300302_fotogaleriia_svetovnite_snimki_na_denia_-_23_avgust/", "text": "Плажът \"Ипанема\" в Рио де Жанейро, Бразилия.", "date": "2018.08.23", "title": "Фотогалерия: Световните снимки на деня - 23 август 2018 г."}
{"url": "https://www.dnevnik.bg/sport/2018/08/23/3300728_ludogorec_vze_cenna_prednina_sreshtu_torpedo_sled/", "text": "Лудогорец\" победи \"Торпедо\" (Кутаиси) с 1:0 като гост в Лига Европа и взе ценна преднина преди последното си препятствие пред груповата фаза на турнира. Вандерсон отбеляза единственото попадение за българския шампион на стадиона в Тбилиси и доближи тима от Разград само на 90 минути от пето участие в групите на европейски турнир. Бразилецът се разписа, подобно на двубоя с ЦСКА преди няколко, използвайки един от добрите шансове на отбора си. Вандерсон беше точен в добавеното време на първата част. \"Лудогорец\" обаче не впечатли с изявите си, като в пореден мач при Пауло Аутуори показа, че трудно вкарва повече от един гол. В големи периоди от първата част българските допускаха колебания при изнасянето на топката или прекалено лесно я даваха на грузинците. Вратарят Хорхе Броун също не беше убедителен и няколко пъти действаше много рисково пред наказателното си поле. Българският тим обаче пропусна да победи много по-убедително \"Торпедо\", след като показа, че е много по-добрият състав. Пауло Аутуори пусна същия състав, който няколко дни по-рано победи ЦСКА в мач от Първа лига. Шампионите обаче действаха разконцентрирано и доста пъти даваха топката прекалено лесно на съперника си. Не бяха изтекли и две минути, когато \"Торпедо\" успя да вкара в мрежата на Хорхе Броун. Централният защитник Азацки засече топката след центриране от фаул, а аржентинският вратар н \"Лудогорец\" не се намеси добре, допускайки тя да мине под плонжа му. За щастие на българския шампион съдията Хюсеин Гьочек отмени попадението заради засада на Азацки. В началните минути \"Торпедо\" действаше със самочувствие и опитваше да пресира \"Лудогорец\". Четирима и на моменти дори петима футболисти на грузинците стояха близо до защитниците на българския шампион и ги принуждаваха да играят с дълги подавания, което не водеше до нищо опасно. Едва след 15-ата минута \"Лудогорец\" започна да стига до вратата на \"Торпедо\". Няколко пъти Марселиньо и Мисиджан обстрелваха грузинския вратар, но ударите им не намериха целта. Веднъж след корнер Густаво Кампаняро стреля с глава, но също се размина с гол. Българският тим се оголваше и в своята половина, като в 25-ата минута четирима нападатели на \"Торпедо\" излязоха срещу трима в зелено, но не успяха да намерят вярното решение. Само в един случай вратарят на \"Торпедо\" Роин Квахсвадзе трябваше да се намесва, но го направи добре и спаси удар на Върджил Мисиджан. Вместо това Хорхе Броун продължи с неубедителните си изяви, когато трябваше да изнася топката. Камерите дори уловиха Аутуори да се държи за главата след поредната грешка на аржентинеца. Всичко отиваше към нулево равенство на почивката, когато Вандерсон се оказа на точното място и откри резултата. Марселиньо изведе хитро сънародника си между няколко футболисти на \"Торпедо\", той нахлу в наказателното поле и с плътен удар с левия крак от около 6 метра нямаше проблеми да вкара – 0:1. Втората част започна с нови проблеми за Броун, който беше излязъл от вратата си, но нападател на \"Торпедо\" не успя да го прехвърли. Все пак през вторите 45 минути футболистите на Пауло Аутуори действаха по-добре в предни позиции и няколко пъти стигнаха до опасности пред Квахсвадзе. Първо Клаудиу Кешеру имаше добра възможност да удвои, но не се възползва. Най-чистото положение беше в 64-ата минута, когато Върджил Мисиджан излезе срещу вратаря на \"Торпедо\", но той се справи и спаси. В последните 20 минути \"Лудогорец\" действаше на контраатака, а единственият път, в който \"Торпедо\" стигна опасно близо до вратата на българския тим беше след 75-ата минута. Тогава Моци извърши фаул малко пред наказателното поле, но ударът на нападател на \"Торпедо\" срещна стената. Реваншът между \"Лудогорец\" и \"Торпедо\" е след седмица в Разград.", "date": "2018.08.23", "title": "\"Лудогорец\" взе ценна преднина срещу \"Торпедо\" след минимална победа в Грузия"}
{"url": "https://www.dnevnik.bg/biznes/2018/08/23/3300741_smetnata_palata_na_kipur_predupredila_za_problemi_s/", "text": "Сметната палата на Кипър е подала сигнал още преди 3 г. за потенциални затруднения пред застрахователната компания \"Олимпик\", за която е поискано сега от съда да я обяви в несъстоятелност, съобщава БНР. Председателят на палатата посочва, че още през 2015 година кипърската институция е предупредила за възможни проблеми пред компанията от следващата 2016 година, когато влиза в сила новата система за застрахователен надзор в ЕС - познат като \"Платежоспособност 2\". Заради проблеми с капиталовата адекватност \"Олимпик\" не е в състояние да отговори на изискванията на \"Платежоспособност II\", е решаващият извод в доклада от външния му одит, представен на 4 май тази година. В него одиторът констатира, че не е било възможно да се съберат доказателства за наличието на активи, с които компанията да удовлетвори новите критерии за функционирането на застрахователните дружества. Всички процедури в случай на неплатежоспособност на застрахователно дружество с оглед на защитата на застрахованите лица са извършени в установените от закона срокове, подчертава в съобщение кипърската Служба за контрол на застрахователните компании. Лицензът на \"Олимпик\" бе отнет на 10 май. Оттагава и на дружеството е забранено да сключва застраховки в България. То има дейност само в двете страни, а краен негов собственик е испански гражданин.", "date": "2018.08.23", "title": "Сметната палата на Кипър предупредила за проблеми с \"Олимпик\" преди 3 г."}
{"url": "https://www.dnevnik.bg/biznes/2018/08/23/3300743_sistemata_za_plashtane_na_tol_taksite_s_karta_shte/", "text": "Агенция \"Пътна инфраструктура\" обяви обществена поръчка за обслужване на картови плащания на тол таксите, наредени чрез ПОС терминали или виртуални ПОС устройства както и за изграждане на интерфейсна връзка (host to host), съобщава ведомството. По този начин се осигурява свързване на изчислителната система (host-system), обслужваща ПОС устройствата на пътната агенция и изчислителната система на БОРИКА за обслужване на плащания с платежни карти на територията на България. Процедурата е по договаряне без предварително обявление, тъй като поръчката може да се изпълни само от \"Борика\" АД, която има изключителните права за целта споед лиценза й от БНБ. Индикативната стойност на поръчката е 7.2 млн. лв. без ДДС и е за срок от 3 години. Тол системата се очаква да заработи в средата на август следващата година.", "date": "2018.08.23", "title": "Системата за плащане на тол таксите с карта ще струва 7.2 млн. лв."}
{"url": "https://www.dnevnik.bg/biznes/2018/08/23/3300745_er_frans_i_british_eurueiz_spirat_poletite_do_iran/", "text": "Френската авиокомпания \"Ер Франс\" (Air France) и британската \"Бритиш еъруейз\" (British Airways) обявиха днес, че в края на септември спират полетите до Техеран, предадоха световните агенции. За \"Ер Франс\" точната дата е 18 септември. Тя бе прехвърлила към нискотарифното си подразделение \"Джун\" (Joon) връзките с Техеран, но от 4 август полетите са намалели от три пъти седмично до един на седмица, посочи службата по комуникации на групата. Последният полет на \"Бритиш еъруейз\" до Техеран ще бъде на 22 септември с връщане на 23 септември. Мотивът за това е, че полетите не са рентабилни. Маршрутът Лондон-Техеран бе възобновен през 2016 г. след споразумението, постигнато през 2015 г. от Иран и западните сили, което доведе до вдигане на голяма част от санкциите срещу Ислямската република. Преди това полетите бяха спрени през октомври 2012 г. заради влошаването на отношенията между Великобритания и Иран.  Преди три месеца обаче американският президент Доналд Тръмп изтегли САЩ от сделката и започна да възстановява санкциите срещу Иран.  Великобритания е сред страните, сключили споразумението от 2015 година, припомня АП. Наред с държавите от ЕС Лондон заявява, че иска да предпази компаниите, които продължават да работят с Иран, но мнозина фирми се оттеглиха от страната след решението на САЩ.", "date": "2018.08.23", "title": "\"Ер Франс\" и \"Бритиш Еъруейз\" спират полетите до Иран"}
{"url": "https://www.dnevnik.bg/video/2018/08/23/3300740_video_ruskiiat_konkurent_na_tesla_-_sgloben_ot/", "text": "Концернът \"Клашников\" представи на оръжейното изложение \"Армия 2018\" край Москва концепцията си за граждански електромобил, който руски телевизии  представят  като \"конкурент на \"Тесла\". В действителност  концернът обяснява , че това е платформа за тестване на различни идеи и разработки за руска електрическа кола. Създателите не крият, че са монтирали различните оригинални компоненти върху шаси на Иж-Комби. Това е моделът ИЖ 21252 от 1973г., смятан за  първият съветски хечбек, който е произвеждан 25 години. Заводите в Ижевск днес са част от \"Калашников\". \"Батерията на електрическия суперкар се захранва с революционен инвертор с габарити 50х50х100 см и маса 50 кг, позволяващ мощност до 1.2 МВт полезно натоварване. Батерията може да съхранява 90 кВт/ч\", обясняват създателите. Мощността на CV-1 е 220 кВт. Колата вдига 100 км за 6 секунди и може да измине с едно зареждане 350 км. Концернът не съобщава какъв е използваният двигател.", "date": "2018.08.23", "title": "Руският конкурент на \"Тесла\" - сглобен от \"Калашников\" в купе от 1973 г. (видео)"}
{"url": "https://www.dnevnik.bg/sport/2018/08/23/3300755_fernando_alonso_obiavi_che_e_otkazal_oferta_ot_red_bul/", "text": "Двукратният световен шампион във Формула 1 Фернандо Алонсо  обяви оттеглянето си от най-престижната автомобилна надпревара  преди десетина дни, но разкри че е имал предложения от няколко отбора в последните месеци. Пилотът на \"Макларън\" обяви, че е отхвърлил оферта от \"Ред бул\". В интервю за Sky Sports испанецът каза, че му е било предложено да заеме мястото на Даниел Рикардо, след като австралиецът обяви, че подписва с \"Рено\" от сезон 2019. \"Няколко пъти един от топ тимовете ми предложи да подпиша договор\", каза Алонсо, а на въпрос дали това е \"Ред бул\" добави: \"Да\". Думите на двукратният шампион обаче рязко контрастират с казаното от шефа на \"Ред бул\" Кристиан Хорнър. \"Моите уважения към Фернандо, но той има навика да създава хаос, там където отиде. А и ние искаме да инвестираме в млади пилоти, а не такива, които са към края на кариерата си\". Хорнър обяви преди лятната пауза, че за \"Ред бул\" \"не би било здравословно да привлече Алонсо\". Испанският пилот беше част от пресконференцията преди Гран при на Белгия, на която предизвика голям интерес. Алонсо беше питан за плановете си в бъдеще. \"Не мога да кажа, че затварям вратата Формула 1 завинаги, защото не знам какво ще се случи. Нямам кристална топка, за да гадая, а и миналото ме научи, че ситуацията може да се промени за няколко месеца\", добави шампионът от 2005 и 2006 г. Той добави, че предизвикателствата пред него са да печели в различни надпревари. През 2017 г. Алонсо участва в Инди 500, а през настоящия сезон спечели \"24-те часа на Льо Ман\" още в дебюта си. Целта му е да вземе \"Тройната корона\" в моторспорта, която включва 24-те часа, 500-те мили на Индианаполис и победа в Гран при на Монако. Дотук в кариерата си той няма успех само в САЩ. \"Това е целта, която съм си поставил. Мисля, че за да си най-добрият пилот в света има два начина – да спечелиш осем световни титли във Формула 1, за да имаш повече от Михаел (Шумахер), или да вземе \"Тройната корона\". За мен първото е малко вероятно\", каза още Алонсо.", "date": "2018.08.23", "title": "Фернандо Алонсо обяви, че е отказал оферта от \"Ред бул\""}
{"url": "https://www.dnevnik.bg/sport/2018/08/23/3300759_paulo_autuori_napravihme_vajna_purva_krachka_no/", "text": "Мениджърът на \"Лудогорец\" Пауло Аутуори смята, че отборът му е свършил само половината работа след  победата с 1:0 над \"Торпедо\" (Кутаиси)  в плейофния кръг на Лига Европа. Българският шампион взе ценен аванс и е на 90 минути от влизане в групите, но браизлецът иска концентрация и във втория двубой. \"Поздравявам играчите, защото те заслужават победата. Потрудиха се доста, беше труден мач. В началото не успяхме да реализираме това, което бяхме предвидили като стратегия. Може би чак след средата на първото полувреме заиграхме по-добре\", каза мениджърът на шампионите. \"Голът е винаги важен, независимо кога идва. Ние трябва да знаем, че ни трябват голове. През второто полувреме също създадохме шансове, играхме много по-близко до това, което искаме да играем. Можеше да спечелим мача с по-голямо спокойствие и повече голове, но най-важна е победата\". Бразилецът добави, че ще бъде напълно доволен след седмица, ако \"Лудогорец\" се класира в групите на Лига Европа.  Аутуори  благодари и на феновете, които преди седмица разкритикува. През уикенда \"Лудогорец\" среща \"Славия\" в мач от Първа лига, а Аутуори обяви, че ще прави промени. \"В следващия мач, в неделя ще влязат някои, които сега не са играли. За мен цялата група футболисти е изключително важна. Направихме много важна първа крачка. В следващия мач трябва да създадем възможности, да ги реализираме и да се класираме\".", "date": "2018.08.23", "title": "Пауло Аутуори: Направихме важна първа крачка, но трябва да се класираме"}
