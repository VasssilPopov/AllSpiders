{"url": "http://www.dnevnik.bg/sport/2017/08/23/3029655_livurpul_se_zavurna_v_shampionskata_liga_sled_golovo/", "text": "След тригодишно отсъствие  \"Ливърпул\"  отново е в групите на Шампионската лига. Петкратният носител на трофея се разправи с \"Хофенхайм\" и победи с 4:2 на своя \"Анфийлд\" амбициозния немски тим. Англичаните продължават към груповата фаза с общ резултат 6:3 от двете срещи. Тимът на Юрген Клоп можеше да победи с много по-голяма разлика, след като пропусна редица положения. Емре Джан се разписа на два пъти (10-а и 21-а минута), а по един гол добавиха Мохамед Салах и Роберто Фирмино. Двата гола за \"Хофенхайм\" реализираха Марк Ут и Сандро Вагнер.  Двубоят започна вихрено, като положенията пред двете врати буквално се редуваха през няколко секунди. Не бяха минали и три минути, а \"Ливърпул\" имаше няколко добри шанса да води в резултата. Отлична възможност пропиля и немският тим, но Серж Гнабри беше в засада. В 10-ата минута червените откриха след точно изпълнение на Емре Джан. Немският национал се разписа след отлично подаване на Садио Мане. Ранното попадение определено стъписа гостите от Германия, които не показаха нищо от традиционно комбинативния си футбол и агресивната преса, която им носи успех в  Бундеслигата . За сметка на това тимът на Юрген Клоп използваше максимално добре високата линия на защитата на \"Хофенхайм\". Бързият Мане на няколко пъти беше извеждан зад защитата, но не можа да се разпише. Червените подходиха агресивно и много често поставяха под напрежение немската защита, като триото Мане, Фирмино и Салах се надиграваше един на един срещу тримата бранители на гостите. В 18-ата минута новото попълнение Салах удвои аванса на домакините след точно изпълнение от няколко метра. Египтянинът направи добавка след удар на Вайналдум. Ударът беше още по-голям за  \"Хофенхайм\" , след като в рамките на точно 143 секунди падна още едно попадение, което сломи съпротивата на немците. Негов автор отново беше Емре Джан. Халфът реализира след много красива комбинация – Мане изведе Фирмино с пета, той копна топката към Джан и германецът нямаше никакъв проблем да се разпише. За първи път в кариерата си немският национал реализира два гола в един мач. До края на първата част \"Хофенхайм\" върна един гол чрез Марк Ут, който беше точен с диагонален шут в 28-ата минута. През втората част картината на терена не се промени особено, като не мина много време преди да падне нов гол. Роберто Фирмино също добави името си сред реализаторите, като в 63-ата минута. Бразилецът беше изведен на празна врата от капитана Хендерсън, който се възползва от грешка на Фогт. След четвъртия гол \"Ливърпул\" предостави инициативата на германците и се прибра в собствената си половина. \"Хофенхайм\" започна да разчита на двама централни нападатели и стигна до още един гол десетина минути преди края. Андрей Крамарич центрира, а Сандро Вагнер се беше пласирал умело между двамата централни защитници на мърсисайдци, като се разписа с глава. Червените от \"Анфийлд\" ще играят в групите на Шампионска лига за първи път от 2014 г., когато бяха заедно с \"Лудогорец\". Тогава обаче мърсисайдци се класираха на трето място и продължиха в Лига Европа. Жребият за груповата фаза ще се тегли утре вечер.", "date": "2017.08.23", "title": "\"Ливърпул\" се завърна в Шампионската лига след голово шоу с \"Хофенхайм\""}
{"url": "http://www.dnevnik.bg/sviat/2017/08/23/3029486_martin_shulc_obeshta_da_mahne_iadreni_orujiia_koito/", "text": "Лидерът на германските социалдемократи Мартин Шулц обеща да махне всякакви американски ядрени оръжия от Германия, ако спечели срещу канцлерката Ангела Меркел на предстоящите избори, съобщи БТА. Шулц заяви на предизборна проява в град Трир, че \"като канцлер на Федерална република Германия би настоявал да бъдат махнати съхраняваните в Германия ядрени оръжия\". Има информация, че американската армия от десетилетия съхранява около 20 ядрени бойни глави във военна база в Бюхел, въпреки че това никога не е било потвърждавано от министерството на отбраната. Американското посолство в Берлин заяви пред \"Ройтерс\", че не коментира темата. Шулц обвини американския президент Доналд Тръмп, че насърчава \"цикъл на въоръжаване\", и добави: \"Конфликтът във връзка със Северна Корея показва повече от когато и да било преди колко спешно необходимо е да се ограничи разпространението на ядрени оръжия и да се насърчи разоръжаване.\" Той каза, че Меркел планира да похарчи 30 милиарда евро за модернизиране на германската армия, за да изпълни определената от НАТО цел да се отделят 2 процента от брутния вътрешен продукт за отбрана.  Според последните социологически проучвания християндемократите на Меркел имат 38 процента подкрепа, а социалдемократите са с 24 процента.", "date": "2017.08.23", "title": "Мартин Шулц обеща да махне ядрени оръжия, които официално не са в Германия"}
{"url": "http://www.dnevnik.bg/bulgaria/2017/08/23/3029500_s_globi_do_4_hil_lv_i_nabljudavasht_organ_durjavata/", "text": "Кабинетът започва борба с некачествените храни, като на днешното заседание на Министерския съвет беше представен проект на нов Закон за храните. Той ще бъде предложен на Народното събрание за гласуване, като целта му е да се засили контролът и да се повиши сигурността на потребителите, съобщиха от правителствената пресслужба. С глоба или имуществена санкция от 2 до 4 хил. лв. ще се наказват тези, които произвеждат и продават храни в нарушение на закона. Същата глоба ще се налага и при използване на добавки, ароматизанти и разтворители, които не са разрешени при производството на храни или са в по-високи от определените в европейските регламенти количества. В проектозакона се регламентират общите и специфичните изисквания към храните, които се пускат на пазара, и изискванията към търговците от сектора. Освен това е предвидено да се създаде национален съвет по храните, който ще е постоянен консултативен орган, координиращ държавната политика в сектор храни. В него ще са включени представители на всички заинтересовани страни. Въвежда се регистрация на превозните средства, които транспортират храни от неживотински произход – брашно, хляб, хлебни и сладкарски изделия и др. На тях ще се поставя стикер, като подобно нещо досега имаше само при превоза на храни от животински произход. Правителството смята да въведе регистрация на обекти за производство, преработка и дистрибуция на храни, като по този начин цели намаляване на административната тежест. За тях ще бъде създаден публичен национален регистър, който Българската агенция по безопасност на храните ще поддържа на интернет страницата си. С новия закон се забранява рекламата на генетично модифицирани храни и храни, за които има нормативно въведени ограничения за употреба от деца. Определят се условията и редът за извършване на дейности по хранително банкиране и дарения с храни.", "date": "2017.08.23", "title": "С глоби до 4 хил. лв. и наблюдаващ орган държавата ще се бори с некачествените храни"}
{"url": "http://www.dnevnik.bg/bulgaria/2017/08/23/3029463_chujdi_rabotnici_spasiavat_sezona_v_bulgariia/", "text": "В жегата Артур е седнал с чиния гореща готова супа на пейка пред общежитието за  сезонни работници . Тук условията са скромни, но е чисто. На балкона е простряно изпрано облекло на сервитьор. 18-годишният Артур е енергично момче, което не спира да говори. Разказва, че в родината си следва право, но тук работи като келнер. \"Искам да събера опит в чужбина и да спечеля малко пари\", казва той. За около 250 евро на месец, включително храната и спането, младият украинец от Полтава работи на смени в един хотел в курорта Албена край Варна. Тук човек не може да забогатее. Това го знае и Артур. Но в Украйна се води война, а той намира прекрасно това, че има възможност да поработи през ваканцията. Всеки ден украинецът обслужва и руски туристи. Да,  Украйна и Русия са военни противници , но \"... войната се води другаде и няма защо да я пренасяме тук\", казва той. \"Не успяваме да привлечем българи\" Артур е един от общо около 3100  сезонни работници  в България от страни извън ЕС. Украинците са най-голямата група - 2600 души. Останалите са предимно молдовци или турци. Седемстотин от тези сезонни работници са наети в \"Албена\" АД. \"При нас работят предимно украинци\", обяснява директорката на комплекса Маргарита Тодорова. \"Независимо от факта, че в много райони на България има  висока безработица , не успяваме да привлечем достатъчно български работници и служители.\" При това още в началото на годината работодателите са обявили 13 000 свободни сезонни работни места в службата по труда. Но и до днес не всички места са заети, казва Лиляна Георгиева от бюрото по труда в София. \"Първо, защото това е сезонна работа, а българите търсят дългосрочна заетост. Но преди всичко се търсят сезонни работници, владеещи руски - заради многото почиващи руснаци на Черноморието. Младите българи днес вече не говорят добре руски - не е както преди. А от работодателите постоянно чуваме, че украинците са дисциплинирани, по-образовани от един безработен българин и се справят по-добре.\" Затова туристическият бранш и селското стопанство приветстват новия закон, който позволява на граждани от  страни извън ЕС да работят в България  в продължение на три месеца. По-рано въпросът се уреждаше от двустранни спогодби. Хотелите, баровете и концесионерите на плажовете обаче плащат на тези сезонни работници минималната заплата - около 130 евро на месец. Затова много  българи предпочитат да работят  като келнери в Дания, Испания или Италия. И в Албена сезонните работници не печелят много. Ако един мениджър изкарва около 600 евро на месец, една помощничка в кухнята като украинката Валентина работи за 11 евро на ден. Откриваме я да си почива на една пейка след смяната заедно с колежката ѝ Аня. \"По професия съм преподавателка, водя тук студенти, които работят през ваканциите. Но помагам също и в кухнята. Нали е само за три месеца\", казва тя. \"В Украйна е страшно\" През летния сезон в Албена работят около 2500 келнери, готвачи, аниматори и т.н., сред които и много българи. След това курортът потъва в зимен сън и няколокостотин души от обслужващия персонал си тръгват - до следващото лято. Също и Валентина, зам.-декан на Икономическия университет в Полтава, както и колежката ѝ от кухнята Аня, която пък е нейна студентка. Следването си ще продължи от есента и Артур, чиито родители, пък и не само те, биха желали той да се установи в България или някъде другаде. \"Украйна е дълбоко затънала\", признава младежът. По думите му възрастните се тревожат, че не могат да помагат вече на младите, защото средствата не им достигат. \"Казано просто: положението е лошо. Направо е страшно.\"", "date": "2017.08.23", "title": "Чужди работници спасяват сезона в България"}
{"url": "http://www.dnevnik.bg/detski_dnevnik/2017/08/23/3029520_pravitelstvoto_otpusna_dopulnitelni_25_mln_lv_za_sport/", "text": "Министерският съвет одобри допълнителни 2 480 457 лв. за физическо възпитание и спорт в общинските и държавните детски градини и училища за 2017 г., съобщиха от \"Дондуков\" 1. Средствата се предоставят за учебно-тренировъчната и спортно-състезателната дейност на децата и учениците и за материално-техническото й обезпечаване. Те се определят съгласно разработени от детските градини и училища проекти. Осигуряват се ежегодно със Закона за държавния бюджет и се разходват на базата на представени разчети за броя на децата и учениците от съответните детски градини и училища.", "date": "2017.08.23", "title": "Правителството отпусна допълнителни 2.5 млн. лв. за спорт в училище"}
{"url": "http://www.dnevnik.bg/sviat/2017/08/23/3029540_makron_trudovi_prava_v_es_sa_predatelstvo_za_osnovni/", "text": "В началото на обиколката си в Централна и Югоизточна Европа френският президент Еманюел Макрон описа директивата на ЕС за командироване на работници в други от страните членки като предателство спрямо фундаментални принципи на съюза, съобщи \"Ройтерс\". \"Единният европейски пазар и свободното движение на работници не означава да се предизвиква надбягване към най-малките социални регулации\", цитира думите му агенцията от пресконференция в Залцбург с австрийския домакин - канцлерът Кристиан Керн. \"Точно това раздухва популизма и подкопава доверието в европейския проект\", добави президентът. Той настоя да се проведе реформа за по-добра защита на европейските граждани от глобализацията. \"Дойче веле\" обяснява проблема със следния пример: фирми от Букурещ или София получават поръчка от Париж или Кьолн, наемат работници и за определен срок ги командироват в Германия или Франция, за да изпълнят поръчката. Единственото условие е в Париж или Кьолн да получават валидната там минимална часова ставка. Има обаче и един капан: осигуровките на работниците продължават да се плащат по законите в тяхната страна. А това означава, че така нает български или румънски работник излиза доста по-евтино на поръчителите в Германия или Франция. В резултат от това се подбиват цените на съответните трудови пазари, получава се социален дъмпинг, а работниците в Германия или Франция често пъти губят работните си места. Йозеф Витке, председател на Съюза на електротехниците в Австрия, разяснява: \"Ние все още изпълняваме по-специализирани поръчки. Но когато става дума за елементарни работи по електроинсталацията – австрийски работници почти няма. В най-добрия случай – някой ръководител на бригада от чужденци.\"", "date": "2017.08.23", "title": "Макрон: Трудови права в ЕС са предателство за основни принципи на съюза"}
{"url": "http://www.dnevnik.bg/sviat/2017/08/23/3029492_finlandiia_arestuva_oshte_dvama_zapodozreni_za/", "text": "Финландската полиция е арестувала още двама заподозрени във връзка с нападенията с нож миналата седмица в  град Турку , при които загинаха две жени, а осем души бяха ранени, предаде агенция \"Ройтерс\". Пред финландските власти арестуваните мъже били казали, че са от Алжир, а пред шведските - че са мароканци. Преди това полицията задържа главния заподозрян, кандидат за убежище от Мароко, и още трима мароканци във връзка с нападенията. Издадена е международна заповед за арест за пети заподозрян. Главният заподозрян  Абдеррахман Мешка  свидетелства вчера пред съда посредством видеовръзка от болничното си легло и призна, че е извършил убийствата, но не и че мотивът му е терористичен. Мешка е бил в Германия през 2015 г., а през 2016 г. е подал молба за убежище във Финландия, която е била отхвърлена. Според властите в Хелзинки обаче представената от него идентичност в фалшива.", "date": "2017.08.23", "title": "Финландия арестува още двама заподозрени за нападението в Турку"}
{"url": "http://www.dnevnik.bg/bulgaria/2017/08/23/3029546_zamestnik-ministrite_na_zdraveopazvaneto_oficialno/", "text": "Заместник-министрите на здравеопазването Мирослав Ненков и Лидия Нейчева бяха официално включени в състава на Надзорния съвет на Националната здравноосигурителна каса като новите държавни представители в органа. Здравният министър обяви планираната  промяна в Надзора още в началото на юли , но тя стана факт с решение от днешното заседание на Министерския съвет, 23 август. Ненков и Нейчева заемат местата на досегашните държавни представители Николина Сотирова и Лъчезар Борисов, които напускат предсрочно по собствена молба. Министърът Николай Петров обяви, че ще предложи заместниците си в надзорния орган на здравната каса, за да могат отвътре заедно с останалите експерти да търсят по-резумни и прозрачни начини за финансиране на медицинските дейности. Сред  приоритетите в здравеопазването  преди седмица той подреди също и справедливото остойностяване на лекарския труд и започването на обществен дебат за демонополизацията на здравната каса. Най-скоро обаче предстоят  промени в закона за лекарствата , с които ще се вземат мерки срещу паралелния износ на медикаменти.", "date": "2017.08.23", "title": "Заместник-министрите на здравеопазването официално влязоха в състава на Надзорния съвет на касата"}
{"url": "http://www.dnevnik.bg/sport/2017/08/23/3029559_voleibolistkite_specheliha_vtora_pobeda_v_svetovnite/", "text": "Женският национален отбор по волейбол спечели втора победа в  световните квалификации  в Ротердам. Момичетата на Иван Сеферинов надделяха над Чехия с 3:1 (18:25, 26:24, 25:16, 25:21) след почти два часа игра. Ден след успеха на Словения, съставът се разправи с Чехия и увеличи сериозно шансовете си да се класира на  световните финали  в Япония догодина. Успехът не дойде никак лесно, след като двата отбора бяха изключително равностойни. Чехкините поведоха в първия сет и не изпуснаха водачеството. След много силна игра в следващите части обаче българките обърнаха резултата в своя полза. Втората част се оказа ключова, като в нея чехкините оказаха най-голяма съпротива. В третия гейм нямаше такава интрига, защото българският състав победи на 16 точки. В последния сет двата тима се движеха точка за точка, като Чехия успя да поведе с 18:16. Последва силна серия на българките, които стабилизираха играта си и затвориха мача. Най-резултатна стана Елица Василева, която завърши с 19 точки. Добриана Рабаджиева и Емилия Димитрова добавиха по 15. Възпитаничките на Иван Сеферинов вече имат актив от шест точки и водят в своя поток. Утре е последният мач на волейболистките срещу Гърция.", "date": "2017.08.23", "title": "Волейболистките спечелиха втора победа в световните квалификации"}
{"url": "http://www.dnevnik.bg/sviat/2017/08/23/3029544_bulgarite_rumuncite_i_socialniiat_dumping/", "text": "Френският президент Еманюел Макрон днес стартира обиколката си в три страни – Австрия, Румъния и България. Според предварителните информации главна тема на разговорите му с български и румънски политици ще бъде  социалният дъмпинг, който извършват работници от тези страни във Франция . А във Виена Макрон ще се срещне със съмишленик – австрийският канцлер Керн също е против социалния дъмпинг. В кореспонденция на \"Франс прес\" се дава пример с онези приблизително 200 хиляди румънски и български международни шофьори, които са наети от фирми в своите страни, но работят на европейския пазар. Като румънци и българи те взимат по 50 евро на ден, но ако бяха обаче французи, австрийци или германци, биха изкарвали по 80 евро. Причина за тази разлика в заплащането е включително и Директивата на ЕС за командированите работници. На един строителен обект в Равногор, на стотина километра от София, кореспондентката на ARD Андреа Беер се опитва да разбере какво мисля обикновените работници за тази спорна директива. Строителят Пламен, който иначе работи в Англия, ѝ разказва: \"Братът на моя приятел работи като ръководител на строителен обект в България. Взима около 750 евро на месец. Като обикновен строителен работник в Англия аз изкарвам два пъти повече. Но половината от тези пари ги харча за издръжката си в Лондон – там е много скъпо.\" \"Българинът е беден и лесно се лъже\" 61-годишният електротехник Стоян също е работил в чужбина и много се ядосва на методите, които използват посредническите фирми, наемащи работници за чужбина. Впрочем нито една такава фирма не пожела да ми даде информация по въпроса, отбелязва кореспондентката. Стоян описва така взаимодействието с посредниците: \"Искаш ли да работиш в Германия? Искам. Взимаме те, ще получаваш 500 евро на месец, но от тях ще ни даваш 100. Добре де, ама с 400 евро в Германия – какво ще ям, какво ще пия? Така е - българинът е беден и лесно се лъже.\" Тъкмо тези работници има предвид френският президент при своето тридневно пътуване до Австрия, Румъния и България. Макрон иска по-строги правила във връзка с  Директивата на ЕС за командироване на работници . Досега беше така: фирми от Букурещ или София получават поръчка от Париж или Кьолн, наемат работници и за определен срок ги командироват в Германия или Франция - за да изпълнят поръчката. Единственото условие е в Париж или Кьолн да получават валидната там минимална часова ставка. Има обаче и един капан: осигуровките на работниците продължават да се плащат по законите в тяхната страна. А това означава, че така нает български или румънски работник излиза доста по-евтино на поръчителите в Германия или Франция. В резултат от това се подбиват цените на съответните трудови пазари, получава се социален дъмпинг, а работниците в Германия или Франция често пъти губят работните си места. Йозеф Витке, председател на Съюза на електротехниците в Австрия, разяснява проблема: \"Ние все още изпълняваме по-специализирани поръчки. Но когато става дума за елементарни работи по електроинсталацията – австрийски работници почти няма. В най-добрия случай – някой ръководител на бригада от чужденци.\" Ето защо еврокомисията смята, че работници могат да бъдат командировани максимум за 24 месеца, а президентът Макрон настоява дори срокът да бъде ограничен до 1 година. Според него онези работници, които искат да останат по-дълго, трябва вече да плащат вноските си във френската социална система. Това беше и една от предизборните теми на новия френски президент. В лицето на австрийския канцлер Керн Макрон намери съмишленик. \"Макрон заблуждава\" Румънската евродепутатка Ренате Вебер смята обаче, че цялата дискусия около Директивата за командироване на работници е излишна. Според нея проблемът засяга съвсем малко хора, защото повечето си търсят сами работа в чужбина и не попадат в обсега на директивата. \"Това, което прави президентът Макрон в Румъния и в България, не е нищо друго, освен да продължи да заблуждава френското общество, че ако директивата стане по-строга, това ще реши икономическите проблеми на Франция или на която и да е друга страна в ЕС. Така Макрон влиза в тона на дясната Марин льо Пен – и това едва ли му дава повод за гордост. За съжаление той не е единственият европейски политик, който върши това. В Европейския парламент редица западноевропейски депутати са на същите позиции.\" Независимо от всичко това  подбиването на трудовото заплащане си остава проблем . Не само в строителния сектор, но и в много други браншове: при хигиенистите, в кланиците, в грижите за възрастни, болни или безпомощни хора. В тези сектори работниците от бедни държави в ЕС като България и Румъния непрекъснато стават жертва на безскрупулна експлоатация от страна на български или румънски, но също така на германски и френски фирми, обобщава в края на кореспонденцията си Андреа Беер.", "date": "2017.08.23", "title": "Българите, румънците и социалният дъмпинг"}
{"url": "http://www.dnevnik.bg/sviat/2017/08/23/3029501_krizata_nakara_gurcite_da_kumpinguvat/", "text": "Кризата удари и лятната почивка на гърците, като ги принуди свободно да къмпингуват, а плажове по крайбрежната ивица на страната се напълниха с палатки, съобщава в. \"Прото тема\" и допълва, че  свободно къмпингуващите  са нараснали неколкократно. Това се случва в момент, когато на тузарския остров Миконос вили се наемат за по 6000 евро на вечер, а на други острови напливът на чужди туристи е толкова голям, че няма свободни стаи, отбелязва изданието. Свободното къмпингуване се появи масово, след като през април тази година 38 депутати от правителствената партия СИРИЗА поискаха да бъде легализирана тази форма на почивка, която в Гърция е забранена. Съгласно местните закони  къмпингуването е разрешено  само на утвърдените и регистрирани за целта места. При нарушение на забраната санкциите могат да бъдат предупреждение, глоба от 150 евро и лишаване от свобода за срок от три месеца. Решението каква да бъде санкцията се взема от местните власти. Мотивите на въпросните депутати тогава бяха, че  къмпингуващите  са от полза за икономиката и дребния бизнес. Пет месеца след внесеното от тях искане се видя, че без да е било взимано решение за узаконяване на  свободното къмпингуване,  палатките са нараснали три пъти в сравнение с миналата година, но не по причини, изтъкнати от депутатите, а заради сериозните икономически и финансови проблеми, породени от непосилната рестриктивна финансова политика, прилагана от правителството. Палатките наистина се множат, защото хората нямат пари да ходят по хотели и квартири на някой остров, казва пред вестника местна жителка. Според друг жител палатките по брега в Гърция са станали с 50 на сто повече и причина за това са финансови затруднения. Хората нямат пари и идват тук на палатка, за да изкарат ваканцията си. Миналата година броят им бе по-малък, тази година те явно са повече, казва той и допълва, че все пак свободно къмпингуващите трябва да спазват някои основни правила за ред и чистота. /БТА", "date": "2017.08.23", "title": "Кризата накара гърците да къмпингуват"}
{"url": "http://www.dnevnik.bg/sport/2017/08/23/3029566_sinut_na_shumaher_shte_otbeleji_25_godini_ot_purvata/", "text": "Синът на легендарния Михаел Шумахер  Мик  ще се докосне за първи път до уикенд от  Формула 1 . Германският талант, който се състезава в европейската Формула 3 е поканен от собствениците на спорта, да отбележи 25-ата годишината от първата победа на своя баща. Мик ще пилотира болида на \"Бенетон\" от 1994 г. на пистата \"Спа\" преди състезанието за Гран при на Белгия този уикенд. Това е колата, с която Михаел спечели първата от седемте си световни титли. Мениджърът на двамата пилоти и говорител на фамилията Сабине Кем потвърди новината пред \"Ройтерс\". Уикендът за Гран при на Белгия може да влезе в историята и по още един повод. Трикратният шампион Люис Хамилтън може да изравни Шумахер по най-много полпозишъни във Формула 1 - 68. В момента британецът е на един от легендарния германец. На 30 август 1992 г. Шумахер печели състезанието на \"Спа Франкошам\", стартирайки от трета позиция след далч по-опитните Найджъл Менсъл и Аертон Сена. След невероятно каране обаче германецът завършва с 36 секунди пред британеца в едва 18-ия си старт във Формула 1. \"Спа\" е специално място за Михаел Шумахер не само заради дебютната му побата. Той е пилотът с най-много победи на тази писта – 6. Седемкратният световен шампион продължава да се възстановява в дома си в Швейцария след множество контузии и мозъчни травми след  инцидент по време на ски през 2013 г. Мик, който е роден през 1999 г. е следен от дълго време от  \"Ферари\" , като запознати смятат, че Скудерията е първата опция за него, ако влезе във Формула 1. В момента талантът се намира на 11-то място в дебютния си сезон във Формула 3. Той няма победа в шампионата, като се качи на подиума веднъж.", "date": "2017.08.23", "title": "Синът на Шумахер ще отбележи 25 години от първата му победа, карайки на \"Спа\""}
{"url": "http://www.dnevnik.bg/bulgaria/2017/08/23/3029473_kakvo_predvijda_za_bnt_noviiat_i_direktor/", "text": "Изграждане на адекватна програмна визия и стратегия, затягане на програмната дисциплина, както по отношение на седмичното позициониране по пояси и квадрати на предаванията, минимизиране на всички разходи, които не са пряко свързани с програмата, бюджетирането ще бъде оптимизирано, като определени предавания поевтинеят продукционно, нови начин за търсене на финансиране, включително и чрез търсене на средста по европейски програми, създаване на библия със златни стандарти за правене на предавания. Това са част от идеите, развити от новия директор на Българската Национална Телевизия (БНТ)  Константин Каменаров  в концепцията му и при представянето му пред регулатора. Той беше избран с четири от пет гласа за поста, чийто мандат е тригодишен. Впечатление прави, че на няколко пъти Каменаров обвърза програмата на обществената телевизия със забавление. \"Публицистиката е основен жанр за обществената телевизия, но за да отговори на очакванията на съвременния зрител, тя трябва качествено да се модернизира и да стане част от различни формати, които съчетават информацията, критиката и забавлението\", е записано в концепцията му. Пред СЕМ той говори за младото поколение, което има нужда от \"забавление\", което все по-рядко \"класическата телевизия предлага\". Едно от първите неща, които ще направи като генерален директор, е да се обгради с можещи хора. Кой е Константин Каменаров Каменаров е лекар по образование, пише сайтът \"Клуб З\". Започва работа в БНТ в началото на 90-те като репортер в \"По света и у нас\". След това става водещ на новините на \"Ефир 2\", а впоследствие става и шеф на новините на националната телевизия. През 1999 година за кратко е говорител на правителството на Иван Костов, но напуска близо 100 дни след това. След това не се връща в БНТ, а започва работа в \"Мтел\", където остава до 2011 година. Тогава новият директор на БНТ Вяра Анкова го прави \"оперативен директор\" на телевизията. Остава на този пост до 2013 година, когато се явява на конкурса за директор БНТ и е конкурент на Анкова. Тогава тя е избрана за втори мандат с гласовете на четирима от петимата членове на СЕМ. \"Дневник\" представя някои извадки от концепцията на Каменаров. Програмата  Новинарските емисии са \"гръбнакът\" на програмата в политематичните канали, особено тези с обществена функция, затова и БНТ няма да прави изключение. Професионализъм, бързина, адекватна реакция, отразяване на всички гледни точки, съблюдаване на основните журналистически принципи и етичен кодекс са задължителните условия за това новинарските емисии да се ползват с високо доверие и да се превърнат в \"институция\". За съвременната телевизия тези базисни изисквания към съдържанието задължително трябва да се съчетаят с технологично иновативни подходи в продукцията на емисиите, модерна визия, разнообразни жанрови формати и силно репортерско присъствие. Отличителен белег на новините на БНТ, спрямо тези на комерсиалните канали, ще продължи да бъде липсата на \"сензационно жълт\" подход в подбора и подредбата на емисията, спазването на спокоен и сериозен журналистически тон, без да е официозен, задълбоченост на поднасяне на новините, което означава поставянето им в по-широк контекст, не само вътрешнополитически, но и външнополитически, позволяващо информираното изграждане на гражданска позиция спрямо случващото се в България и по света. На централната новинарска емисия в 20:00 часа се пада основната информационна и институционална тежест, но предлаганият стратегическия подход към програмирането предполага тясно обвързване с емисиите в другите часови пояси, така че заедно да изградят общия информационен профил на телевизията, като в зависимост от различните часови пояси се предлагат различни съдържателни акценти: > Сутрешните емисии са кратки, съдържат повече сервизна информация и задават основните теми за деня; > Обедните и ранните следобедни емисии имат относително по-висок дял на социални, селскостопански и потребителски новини; > Следобедните новини имат най-висок дял на регионални новини, които се превръщат в тяхна запазена марка. Предлагам и нов подход към късната новинарска емисия, която да стане част от по-голям вечерен  , в който освен новините от деня има коментари, забавни анализи и разширена културна част. В този контекст сутрешният блок запазва политическо-новинарската си част, като там основно се изявяват политици и общественици в дебатен формат по горещи теми; културният пояс също се запазва, но следва по-новинарски модел и препраща към вечерния блок, където темите се разработват по-задълбочено - с гости, репортажи от току-що случили се премиери, откривания и др. Считам, че подобно разпределение на темите е по-адекватно спрямо профила на аудиторията, разпределен по часови пояси. Публицистиката е основен жанр за обществената телевизия, но за да отговори на очакванията на съвременния зрител, тя трябва качествено да се модернизира и да стане част от различни формати, които съчетават информацията, критиката и забавлението. Работещи формати като \"Референдум\", \"Панорама\" и някои други трябва да бъдат запазени в програмната схема на БНТ, но да се преразгледа позиционирането им в отделните часови пояси, така че да се съчетават по-хармонично с останалите елементи на програмната схема и да следват общата логика на зрителския интерес. Липсата на качествено образование във всички възрастови групи е един от големите проблеми на българското общество. Това превръща казуса за образованието в гореща тема, но нейното показване единствено като част от обществено-политическия дебат не е достатъчно. Считам, че БНТ като обществена медия трябва да разработи такива образователни формати, които да отговарят на интересите на различните възрастови групи и да образоват, забавлявайки своята аудитория, както и да предложи и алтернативни образователни подходи. Предлагам в програмната схема на БНТ да намерят място утвърдени формати като \"Най-умното дете\" на ВВС, популярната игра на руската телевизия \"Къде, какво, кога\", както и специално разработени български формати, в които по популярен начин да се подпомогне \"запълването\" на ниши, които училищното образование не успява да обеме. Тези формати ще бъдат и част от програмното съдържание на нишовия образователно-културен канал на БНТ, където ще се излъчват техни повторения. Проектът Евровизия доказа, че в БНТ добре подбрани забавни програми имат своето естествено място. В новата програмна схема трябва да намерят място още един музикален формат, поне един кулинарен формат, съчетаващ в себе си образователна, туристическа и лайфстайл част, забавно туристическо предаване, показващо България по различен и любопитен начин, силно и модерно комедийно токшоу, предаване за модерен градски живот, представящо дизайн, архитектура, заведения, форми на градско забавление и др. Разработването на съботно-неделни инфотеймънт програмни блокове е другата стратегическа цел и ниша, като в тях трябва да намерят място отделни тематични пояси - автопромоция на програмите на БНТ, критически анализ на останалите медии, културни и социални теми, забавно-хумористична част, дамски и потребителски рубрики и пр. За да се намали стойността на подобни блокови предавания, те трябва да предполагат органично свързване на собствената продукция с излъчване на закупени забавни и образователни програми. БНТ трябва да си постави за стратегическа цел разработването на ежедневен многосезонен сериал тип сага, който да се превърне във \"втори гръбнак\" на програмната схема след централните новини и да допринесе за стабилност на резултатите и преливане на аудитория, както и да стане запазена марка на медията. Стратегическа цел в рамките на тригодишния период е БНТ да си възвърне позицията на лидер в областта на филмовата програма. Това изисква специална стратегия за закупуване на филмови пакети, стратегическо програмиране на отделите филми, таке че те да изградят определени тематични пояси, гарантиращи лоялност на аудиторията - българско кино, европейско кино, американско кино, разпределено по жанрове. Доброто програмиране и маркетиране на филмовата програма на БНТ е от съществено значение, за да може чрез нея да се изгради профил на БНТ, различаващ я от останалите комерсиални политематични и филмови канали и създаващ лоялна аудитория. Специално внимание в програмната стратегия на БНТ във връзка с функцията й на обществена медия имат културните програми. При разработването на конкретни предложения и тяхното позициониране в програмната схема ще се приложи интегриран, различен от досегашния подход към телевизионните продукти с културна насоченост. На културната тематика няма да се гледа отделно, а като на част от обществения дебат в неговата цялост, тоест предлаганите културни програми ще бъдат интегрирани в общото говорене на БНТ като обществена медия и всички теми и проблеми в обществото ще бъдат обект и на \"културна\" рефлексия. Липсата на адекватна критика и критическо мислене за културните продукти у нас пречи за развитието на пазара на култура и на превръщането на културните продукти в естествена част от лайфстайла на съвременния човек. Предлагам като основна част от стратегията за развитие на БНТ да се възстанови художествената критика и рецензия, като това се прави по изцяло съвременен начин, така че БНТ да се превърне в културна институция, налагаща модели на мислене и възприемане на културата. Подобен мащабен проект трябва да 14 се свърже и с адекватна онлайн платформа за критика и анализ, която да се превърне в основен източник на информация и критика за културни и лайфстайл събития. Освен предаване за критика на културата, в програмната схема на БНТ тези теми ще намерят място и в пояса за култура в късната вечер, където има по- адекватна аудитория за подобен тип информация - предавания, свързани със съвременната градска култура като лайфстайл, исторически предавания за култура, в които ще се разглеждат основни направления и събития, свързани с история на кино, литература, музика и прочие, както и предавания за дебати, свързани с култура. В БНТ ще се излъчва \"есенцията\", а нишовият образователно-културен канал ще даде по-голям простор за задълбочаване на критическия анализ, ще организира дебати, ще среща представителите на културните институции с творците и ще способства за диалога помежду им, така че да се намерят най-адекватните форми за подкрепа на българската култура. Спортът е ключова част от програмата на обществената телевизия и стратегическото планиране на спортни права и съответни спортни предавания е от ключово значение за медията, затова спортните права и предавания ще са фокус в програмната стратегия на БНТ. Освен задължителните за обществената медия спортни събития и прояви, акцент ще бъде и закупуването на спортни права, които да направят БНТ конкурентоспособна на останалите комерсиални канали - като бъдат закупени права, както за традиционните масови спортове, така и за модерни спортове като тенис, сноуборд, сърф и пр. Маркетинг и автопромоция Позиционирането на БНТ като обществена медия чрез програмната й стратегия е тясно свързано с маркетинговата стратегия и стратегията за автопромоция на медията. Под маркетингова стратегия разбирам изграждането на ясен и последователен механизъм за комуникация на предложеното позициониране на БНТ като иновативен проект за обществена медия на гражданите пред широката аудитория, а автопромоцията е част от общата маркетингова стратегия, което се отнася до начина, по който медията се позиционира чрез специализирани форми в собствения си ефир. Маркетинг стратегията трябва да съдържа конкретен и последователен план за налагането на БНТ като цяло, както и за стратегическите проекти поотделно. Тя трябва да обвързва различните комуникационни канали, като предлага иновативни форми за присъствие във всеки от тях. Като стратегическа цел възприемам онлайн комуникацията на БНТ, както и различни форми на промоционална активност, която да наложи БНТ като обществена медия. Неразделна част от маркетинг стратегията е и предлагането на алтернативни форми за финансиране на БНТ като модерни, съобразени с пазарните условия 15 спонсорски пакети, съдържателно обвързани предложения за продуктово позициониране, включване в европейски програми за финансиране или съфинансиране на програмни продукти и споменатата по-горе платформа за създаване на съдържание в подкрепа на социално-отговорните кампании на българския бизнес и на големите компании. Стратегията за автопромоция на БНТ включва цялостна концепция за визуална идентичност, разработване на модулни форми за различните типове автопромоционни клипове, както и цялостна концепция за налагането на лицата на БНТ чрез участието им в различни формати на медията и извън нея. Структура Каменаров предлага следната структура: Генерален директор, който отговаря за изпълнението на цялостната стратегия на БНТ и прилежащите й канали. Към генералният директор на директно подчинение са дирекции: \"Програма\", \"Финанси\", \"Продажби\", \"Правна\", \"Информация\", \"Човешки ресурси\" и \"Корпоративни комуникации\". Финансовият, програмният, директор \"Продажби\" и директор \"Човешки ресурси\" ще са със статут на изпълнителни директори, пряко подпомагащи дейността на генералния директор. Поради стратегическата важност на дирекция \"Програма\" в настоящата концепция прилагам и по-детайлно разпределение на функциите и отговорностите в нея. Програмен директор, който отговаря за цялостната програмна стратегия и нейното изпълнение. Към него са следните отдели: \"Вътрешни продукции\", \"Външни продукции\", \"Продукции кино и сериали\", \"Закупуване на чуждестранни продукции\", \"Анализ на рейтинги и нагласи на аудиторията\" (този отдел е разделен на два подотдела с един директор, които обслужват съответно отдел \"Продажби\" и отдел \"Програма\"), \"Програмна координация и реализация на програмни схеми\", \"Маркетинг и управление на онлайн и социални медии\", \"Продуктов ПР\". Първо ниво: програмен директор или директор \"Съдържание\"; Второ ниво: директор \"Програма БНТ\" - директор \"Програма БНТ - Култура и образование\" - директор \"Програма онлайн платформа за видео съдържание\", паралелно на това ниво са директор \"Маркетинг и Продуктов ПР\", директор \"Анализ на рейтинг и нагласи на аудиторията\"; Трето ниво: продуценти на програмни пояси за двата канала, паралелно на тях са отговорните за всеки канал за програмна координация и реализация на програмни схеми. Четвърто ниво: продуценти на отделните предавания. Акцент - нова позиция в управленската структура: директор \"Визуална комуникация\", който отговаря за цялостната визуална стратегия на БНТ, включваща дизайн и производство на студия, оптимизация на студийните комплекси, визуална концепция за всички шапки, кашове и цялостната \"опаковка\" на БНТ, съобразена с програмната и маркетинг стратегия на БНТ. Към него са следните отдели: \"Стратегия и дизайн\" и \"Производство и сервиз\".", "date": "2017.08.23", "title": "Какво предвижда за БНТ новият й директор"}
{"url": "http://www.dnevnik.bg/sviat/2017/08/23/3029572_ideshe_mi_da_kaja_na_trump_razkarai_se_ot_men_plujek/", "text": "Когато Доналд Тръмп стоял в неудобна близост до Хилари Клинтън на предизборен дебат на дебат на 9 октомври миналата година в Сейнт Луис, на кандидатката на демократите за президент ѝ настръхнала кожата, споделя Клинтън в своя книга, предаде Франс прес. \"Бяхме на малка сцена и той постоянно вървеше след мен, гледаше ме втренчено, гримасничеше. Беше невероятно смущаващо, буквално ми дишаше във врата\", пише Хилари Клинтън в книгата си \"Какво се случи\", която излиза в САЩ на 12 септември. Телевизия Ем Ес Ен Би Си днес разпространи два кратки откъса от нея. \"Това беше вторият предизборен дебат, а два дни преди това цял свят го чу да се хвали как опипвал жени. Кожата ми настръхна. Беше един от тези моменти, когато ти идва да натиснеш \"пауза\" и да попиташ всички зрители: \"Добре де, вие как бихте реагирали?\" Дали ще запазите спокойствие, ще продължите да се усмихвате и ще се държите все едно той не навлиза непрекъснато в личното ви пространство? Или ще се обърнете, ще го погледнете в очите и ще кажете ясно и отчетливо: \"Отстъпи назад, плужек такъв, разкарай се от мен! Знам, че обичаш да тормозиш жени, но мен няма да ме стреснеш, така че стой настрана!\", пише в откъса, цитиран от Асошиейтед прес. Клинтън казва, че е избрала първото, предаде агенция \"Ройтерс\", цитирана от БТА. \"Запазих хладнокръвие. Помогна ми това, че цял живот съм имала вземане-даване с мъже, които са се опитвали да ме изкарат от равновесие\", пише Клинтън, но се пита дали не е трябвало да избере втория подход. \"Със сигурност щеше да стане по-интересно телевизионно предаване. Може би твърде много съм се повлияла от урока да запазя спокойствие, да си прехапвам езика, да стискам юмруци и през цялото време да се усмихвам, защото съм решена да покажа самообладание пред света\", споделя Клинтън. В книгата, която е писала през последните няколко месеца, Клинтън разказва как е преживяла провала на президентската си кампания и причините, на които той се дължи според нея, включително предполагаемата намеса на Русия, отбелязва Франс прес. Клинтън признава, че е разочаровала милиони хора, които са разчитали на нея. \"Провалих се. И ще трябва да живея с този спомен до края на живота си\", пише тя.", "date": "2017.08.23", "title": "Идеше ми да кажа на Тръмп \"Разкарай се от мен, плужек такъв\", сподели Клинтън"}
{"url": "http://www.dnevnik.bg/sviat/2017/08/23/3029583_izrael_shte_otneme_grajdanstvoto_na_hora_prisuedinili/", "text": "Израел реши да лиши от гражданство около 20 израелци, които се бият в редиците на групировката \"Ислямска държава\", съобщи днес министърът на вътрешните работи Арие Дери, цитиран от агенция \"Франс прес\". Висш представител на службата за вътрешна сигурност \"Шин Бет\" каза за АФП, че този брой отговаря приблизително на броя на израелците, които се сражават на страната на джихадистите. До неотдавна \"Шин Бет\" съобщаваше за около 50 израелци, заминали да се бият за джихадистите. Някои обаче са били убити, а други - арестувани при връщането си, каза източникът на АФП. \"Шин Бет\" е представила наскоро във вътрешното министерство списък с 20-те израелци, съобщи снощи телевизия \"Канал 2\", уточнявайки, че един от хората в него е бил убит след изготвянето на списъка. Повечето от присъстващите в списъка са израелски араби. Има обаче и двама евреи (28-годишна жена и мъж на 32 години), родени в бившия Съветски съюз, емигрирали в Израел и впоследствие приели исляма, съобщава израелският печат. Пред израелското военно радио министърът на вътрешните работи днес каза, че е поискал тези хора да бъдат лишени от гражданство. Той се позовава на приета наскоро поправка в закона за националността, даваща право да се отнеме гражданството на лица, участващи във вражески действия. Лишаването от гражданство ще попречи на тези хора да се върнат в Израел и ще има разубеждаващ ефект върху младежи, изкушени да последват примера им, обясни Арие Дери. \"Шин Бет\" счита симпатизантите на \"Ислямска държава\" за \"сериозна заплаха за сигурността на страната\"./ БТА", "date": "2017.08.23", "title": "Израел ще отнеме гражданството на хора, присъединили се към \"Ислямска държава\""}
{"url": "http://www.dnevnik.bg/sport/2017/08/23/3029603_kazahstanec_triumfira_v_petiia_etap_na_vuelta_frum/", "text": "Казахстанският колоездач на \"Астана\" Алексей Лутсенко спечели петия етап от Обиколката на Испания. Той измина дистанцията от 176 км между Беникасим и Ермита Санта Лусия за 4:24.58 часа. Казахстанецът изпревари Мерхави Кудуш от \"Дайменшън Дата\" с 42 секунди и Марк Солер от \"Мовистар\" с 56. Първият етап, който завършваше на стръмно изкачване, типично за  \"Вуелта\"  доведе и до размествания в генералното класиране. Досегашният втори Давид де ла Крус изгуби 20-тина секунди от Крис Фрум. Успехът е първи за съотборника на Фабио Ару в голяма обиколка и трети в кариерата му. Лутсенко е едва на 24 години, като това е пето участие за него в един от трите гранд тура. От началото на етапа се откъсна голяма група, в която личаха имената на няколко силни катерачи – Давиде Вилела (\"Канъндел\"), Марк Солер и Рубен Фернандес ( \"Мовистар\" ), както и Жулиен Алафилип от \"Куикстеп\", който обича стръмните изкачвания. Бегълците имаха аванс от 3-4 минути, но се откъсна много сериозно на предпоследното изкачване за деня, когато натрупа аванс от повече от седем минути. Отборът на \"Скай\", който водеше основната група не искаше да прахосва излишни усилия и подходи консервативно. На последното изкачване Лутсенко се откъсна със самостоятелна атака, а в спускането беше догонен от Марко Халер от \"Катюша\". Двамата си даваха равностойни смени, а зад тях се оформиха няколко групи, които така и не успяха да ги догонят. Казахстанецът започна ускорението си на последната много стръмна височина (3.4 км със среден наклон от 9.7%) от първа позиция и бързо се откъсна от Халер. Лутсенко пресече пръв финалната линия, а усилията на Кудуш да го догони не се увенчаха с успех. Групата на фаворитите остави основните действия за финалното изкачване. Както и в  третия етап Джани Москон  от \"Скай\" наложи много здраво темпо от самото начало и елиминира няколко от съперниците на Фрум. Британецът атакува 600 метра преди финала като единствено Естебан Чавес, Алберто Контадор и Майкъл Уудс от \"Канъндел\" завършиха с него. Тиджей Ван Гардъдерн затвърди добрата си форма, като загуби само четири секунди. На 10 завършиха Николас Роуч и Фабио Ару, а Де ла Крус загуби 20. Най-сериозни затруднения имаше Винченцо Нибали, който както и в третия етап не можа да следва ускоренията в изкачването. В генералното класиране най-близо до Фрум е Ван Гаръден – на 10 секунди, а четворката допълват Чавес (11’) и Роуч (13’). Пасивът на Нибали вече е 36 секунди, а на Ару – 49. Утрешният шести етап е с дължина от 204 км – от Виляреал до Сагунт. Въпреки четирите класифицирани височини (две от трета и две от втора категория), етапът е добър шанс за спринтьорите.", "date": "2017.08.23", "title": "Казахстанец триумфира в петия етап на \"Вуелта\", Фрум увеличи аванса си"}
{"url": "http://www.dnevnik.bg/zelen/2017/08/23/3028887_studentska_rabota_dovede_do_otkrivaneto_na_blizo_100/", "text": "Най-големият вулканичен регион в света най-вероятно се намира в Антарктида. Това е резултатът от  ново откритие  на гигантска вулканична верига под Западна  Антарктика . Огромният лед там крие близо 100 неизвестни досега вулкана. Откритието беше огласено по-рано тази седмица. Екип от изследователи попада на десетки вулкани по протежението на 2 200 километра от замръзналия континент. Идеята за научното изследване тръгва от студента по геология Макс ван Уик де Врийс, трети курс в университета в Единбург, който анализира наличните данни за радарно картографиране на Антарктида. Врийс предлага своята разработка на учени от университета, които са впечатлени от качеството на работата му и използват опита си, за да проверят наличието на вулканите. С екип от изследователи Врийс използва радара, за да вижда под леда, като целта му е да докаже, че има конусовидни планини, които са нарушили леда около тях. Така екипът открива 91 неизвестни дотогава вулкана с височина от 100 до 3850 метра. Опасенията са, че топенето на ледовете и климатичните промени може да доведе до активизиране на тези вулкани. В най-лошия сценарий, топенето на леда може да окаже натиск върху вулканите и да предизвика изригвания, които допълнително да дестабилизират ледената покривка. \"Големият въпрос е колко активни са тези вулкани. Това е нещо, което трябва да определим възможно най-бързо \", казва един от учените, участвали в изследването.", "date": "2017.08.23", "title": "Студентска работа доведе до откриването на близо 100 вулкана в Антарктида"}
{"url": "http://www.dnevnik.bg/sviat/2017/08/23/3028928_gurciia_ochakva_shtedri_podaruci_ot_makron/", "text": "Управляващата в Гърция коалиция храни големи надежди от предстоящата визита на френския президент Еманюел Макрон, планирана за 7 и 8 септември. Правителствени източници в Атина очакват мощни френски предприемачи и бизнесмени да съпровождат френския държавен глава при посещението му в гръцката столица, за да подпишат важни споразумения, пише гръцкото икономическо издание \"Нафтемборики\". Подготовката на тази визита е започнала отдавна и е сигурно, че тя ще бъде пропита от силно икономическо и инвестиционно съдържание. Очаква се френският президент да води със себе си бизнесмени и банкери, а разговорите по време на неговия престой в Атина да се фокусират върху секторите на транспорта, железниците, информатиката, туризма, недвижимите имоти, земеделските и хранителните продукти. Френски компании са силно заинтересовани от обявените за приватизация гръцки активи, като водоснабдителната компания, Солунското пристанище. Смята се, че в рамките на тази визита ще бъдат представени и инвестиционни проекти на банка \"Ротшилд\", в която Макрон е работил, а също и планове, свързани с компанията \"гръцка отбранителна индустрия\" (ЕЛВО) и корабостроителницата Скараманга. Правителството на премиера Алексис Ципрас възнамерява да се възползва от това посещение, а също и от предстоящия международния солунски панаир, за да създаде представата, че Гърция е привлекателно място за значими международни инвестиции и по този начин да очертае оптимистични перспективи за развитие на нейната икономика, смята в.\"Нафтемборики\". Еманюел Макрон бе сред европейските лидери, които призоваха за облекчаване на гръцкото дългово бреме с цел да се помогне на страната да излезе от икономическата криза. / BTA", "date": "2017.08.23", "title": "Гърция очаква щедри подаръци от Макрон"}
{"url": "http://www.dnevnik.bg/sviat/2017/08/23/3028891_izborite_v_angola_slagat_krai_na_desetiletnoto/", "text": "Ангола гласува днес на общи избори, които бележат края на 38-годишното царуване на президента Жозе Едуарду душ Сантуш. Ако мине без истински големи изненади, вотът ще продължи всевластието на партията му в страната, затънала в икономическа криза. Народното движение за освобождение на Ангола (МПЛА), управляващо в бившата португалска колония, откакто е станала независима през 1975 г., изглежда пак ще спечели и ще настани в креслото на държавния глава своя кандидат, бившия министър на отбраната Жоау Лоуренсу, посочен от Душ Сантуш за негов наследник. Поради липса на финансови средства и съответно на достъп до медии двете основни опозиционни партии - УНИТА и \"Широкото обединение за спасение на Ангола - предизборна коалиция\" (ШОСА-ПК), изглежда няма как да лишат МПЛА от абсолютното му мнозинство в парламента. Според анголската конституция кандидатът на победилата партия става държавен глава. \"Трудно си представям МПЛА да не спечели вота. Загубата му ще предизвика цунами - резюмира Дидие Пеклар, изследовател от Женевския университет. - Всъщност не се знае само с каква преднина ще победи.\" В събота, четири дни преди гласуването, 74-годишният Душ Сантуш с нескрито усилие предаде щафетата на своя приемник пред хиляди привърженици, наметнали червено-черни, украсени със златна звезда партийни знамена, свикани на митинг в една прашна долина близо до столицата Луанда. \"Изобщо не се съмняваме, че МПЛА ще победи. Нашият кандидат ще стане президент на страната. Затова искам от вас на 23 август да гласувате за МПЛА и за Жоау Лоуренсу\", прошепна той с глас, почти недоловим въпреки озвучаването, надуто докрай. После бързо и дискретно се сбогува с армията от симпатизанти, видимо изтощен. Крехко здраве Здравословното състояние на Зеду, както наричат анголския лидер, изглежда доста е ускорило оттеглянето му, планирано по принцип за 2018 г. През последните месеци \"частните\" му пътувания до Испания предизвикаха тревожни слухове - дори принудиха приближените и семейството му публично да отрекат, че е умрял. \"Душ Сантуш избърза с оттеглянето си поради проблеми със здравето\", потвърждава Алекс Вайнс от британския ннститут \"Чатъм хаус\". \"Решението издава също, че според ръководството на МПЛА едно ново участие на досегашния президент в надпреварата ще свие мнозинството на тази сила\", добавя той. При все че може да се гордее като умиротворител на страната си след кръвопролитната гражданска война от 1975 до 2002 г., Жозе Едуарду душ Сантуш оставя кормилото на властта в държава, обхваната от криза. Въпреки че петролът - дар от провидението, пълнеше касите ѝ 15 години наред, Ангола и досега е сред най-бедните страни на планетата. А през 2014 г. спадът в курса на черното злато я изправи на ръба на финансовата катастрофа и безработицата литна до небето. Противниците на МПЛА използваха това като основен довод в своята кампания. Промяна сега, веднага \"Знайте, всички, живеещи в бедност, в страдания, без ток и без работа, без нищо за ядене: промяната идва сега!\" - повтаря от седмици кандидатът на УНИТА Исаяш Самакува. Съперникът му Абел Шивукувуку от ШОСА-ПК заклеймява корупцията в управляващия режим. \"Четирийсет и две години мъчения, 42 години лишения, 42 години лошо управление, 42 години корупция - не може повече да живеем в богата страна с бедно население\", заяви той в неделя, приключвайки своята кампания. Ако днес победи Жоау Лоуренсу, мисията му се очертава особено деликатна. Генерал в оставка, той обеща в свои речи \"да се бори с корупцията\", \"да създава работни места\" и \"да направи Ангола по-добра отпреди\". Мнозина обаче се съмняват, че има силите да отхвърли системата, въведена от неговия предшественик. Суверенният фонд на страната се оглавява от Жозе Филомена, един от синовете на Душ Сантуш, а националната петролна компания \"Сонангол\" е в ръцете на дъщеря му Изабел, представяна като най-богатата жена в Африка. И за да циментира контрола си върху страната, държавният глава току-що накара депутатите си да гласуват закони, които го бранят от повечето видове съдебно преследване и блокират за години напред опитите за промени по върховете на военната и полицейската йерархия. \"От Лоуренсу не се очакват сътресения, той е човек от техния клан - прогнозира Бенжамен Оже, учен от Френския институт за международни отношения. - В Ангола партията е по-силна от отделните лица. А целта на МПЛА е предимно на всяка цена да запази властта.\"/ БТА", "date": "2017.08.23", "title": "Изборите в Ангола слагат край на десетилетното управление на Душ Сантуш"}
{"url": "http://www.dnevnik.bg/sport/2017/08/23/3028994_fifa_osudi_publikuvaneto_na_haknatite_medicinski_danni/", "text": "ФИФА разкритикува  публикуването на информацията от медицинските данни за футболисти , получена след хакерска атака от Fancy Bears. Преди ден онлайн активистите представиха поредния списък с данни на Световната антидопингова агенция (WADA). От него става ясно, че аржентинецът Карлос Тевес и още 24-ма футболисти, участвали на световното първенство в Южна Африка през 2010 г., са имали разрешение за терапевтична употреба на забранени вещества (TUE). \"Ние силно осъждаме публикуването на незаконно получена информация, по-специално лични и медицински данни на спортистите, от групата Fancy Bears. Разкриването на такава информация представлява явно нарушение на неприкосновеността на личния живот на спортистите и застрашава борбата срещу допинга\", заявили от пресслужбата на ФИФА пред ТАСС. В становището се казва още, че международната федерация работи в съответствие с правилата на WADA. Освен Тевес разрешение да ползват забранени вещества по медицински причини са получили Мауро Каморанези, Хуан Себастиан Верон, Валтер Самуел, Диего Милито, Дирк Каут, Марио Гомес, Ханс-Йорг Бут и др. Хакерската група Fancy Bears, за която се твърди, че е руска, обяви още, че около 160 футболисти са дали положителни допинг проби през 2015 г. През следващата година броят на хванатите със забранени вещества играчи се е увеличил до 200. В предишните  списъци със спортисти, получили разрешение да ползват непозволени вещества , се появиха имената на тенис звездите Серена Уилямс, Винъс Уилямс и Рафаел Надак, четирикратната олимпийска шампионка в гимнастиката Симон Байлс, звездата в бягането на 5000 и 10 000 метра Мо Фара, британските колоездачи и шампиони от \"Тур дьо Франс\" Крис Фрум и Брадли Уигинс и други. Преди време президентът на Русия Владимир Путин отправи критики към WADA, като  заяви, че хакерските атаки на Fancy Bears са разкрили лицемерието на Световната антидопингова агенция .", "date": "2017.08.23", "title": "ФИФА осъди публикуването на хакнатите медицински данни на футболисти"}
{"url": "http://www.dnevnik.bg/bulgaria/2017/08/23/3029033_sem_shte_izbere_nov_generalen_direktor_na_bnt/", "text": "Съветът за електронни медии (СЕМ) ще избере нов генерален директор на Българската национална телевизия (БНТ) от шестима кандидати. За да има избор един от тях трябва събере най-малко три гласа от петте члена на регулаторния орган. Гласуването ще е от 11 часа. Като фаворити за поста се смятат Иван Гарелов, Константин Каменаров (и двамата работили в обществената телевизия) и Емил Кошлуков.  Тримата бяха изслушани във вторник . Преди това в понеделник пред СЕМ концепциите си изложиха останалите трима претенденти -  Сашо Йовков, Валери Тодоров и Тома Иванов . Акцент в концепциите на всички кандидати беше недостатъчното финансиране на обществената телевизия и как БНТ трябва да се обнови, използвайки и новите социални мрежи. \"Капитал\" писа,  позовавайки се на различни източници от различни политически сили, че в началото на конкурса с най-широка политическа подкрепа е бил Емил Кошлуков. След като стана известно, че той ще участва в конкурса, се разбра, че за да отговори на условията за участие в надпреварата - няколко години \"управленски опит\", той е декларирал, че през последната година е работил като програмен директор на телевизия \"Алфа\" - каналът на партия \"Атака\". Преди това Кошлуков участваше и в ръководството на телевизията на Цветан Василев TV7, продуцираше и водеше предавания там.", "date": "2017.08.23", "title": "СЕМ ще избере нов генерален директор на БНТ"}
{"url": "http://www.dnevnik.bg/video/2017/08/23/3028871_video_purviiat_album_izcialo_kompoziran_ot_izkustven/", "text": "За почитателите на американската изпълнителка и продуцент Тарин Саутърн последният ѝ албум, AI Am AI, вероятно бележи поврат в кариерата ѝ - тя не е композирала нито една от песните. Вместо нея това е направил Amper - композитор, продуцент и изпълнител, който не е човек. Базираният на изкуствен интелект \"творец\" за първи път създава сам цял албум, от който Break Free е първият сингъл, пуснат на 21 август. Amper не е замислен като самостоятелен изпълнител, а като автор, който ще работи с музиканти хора. \"Вярваме, че бъдещето на музиката ще се създаде в сътрудничество между хората и изкуствения интелект. Искаме този опит да придвижи напред творческия процес,\" каза Дрю Силвърстайн, един от създателите му, в TechCrunch. Разликата между този албум и досега създаваните от други творци \"роботи\"? Музиката в AI Am AI - структурата на акордите и използваните инструменти - са изцяло дело на Amper. До момента произведенията на изкуствения интелект обикновено се нуждаят от допълнителен аранжимент от хората, които поемат \"черната работа\" и да правят промени както в акордите, така и в мелодията. При Amper обаче единствената човешка намеса е свързана със стила и ритъма. Създателите на Amper твърдят, че той може да създава музика чрез секунди на базата на машинно самообучение. Те дават и примери за предишни  негови творби , които е трябвало да се  аранжират наново . Това далеч не е първият случай, в който изкуствен интелект създава музика, пише сайтът Futurism. Aiva композира творди в  \"класически\" стил , а DeepBach е замислен като  създател на музика , вдъхновена от Йохан Себастиан Бах. Миналата година \"Гугъл\" пък  представи  първата композиция на изкуствен интелект, за чието създание творецът получил на разположение четири ноти.", "date": "2017.08.23", "title": null}
{"url": "http://www.dnevnik.bg/skorost/2017/08/23/3028782_gruzinskoto_pravitelstvo_kupuva_45_hibrida_i_51/", "text": "Правителството на Грузия подписа договор с \"Мицубиши\" за доставка на 45 плъг-ин хибрида и 51 електромобила. Те ще бъдат доставени поетапно до януари 2018 година. Получател е Министерството на икономиката и устойчивото развите на Грузия, което ще ги разпредели сред различните държавни институции. Зареждащите се от контакта хибриди са  \"Мицубиши Аутлендър PHEV\" , като автомобилът може да измине на ток до 50 километра. Електромобилите са  \"Мицубиши\" i-MiEV .", "date": "2017.08.23", "title": "Грузинското правителство купува 45 хибрида и 51 електромобила"}
{"url": "http://www.dnevnik.bg/gradska_sreda/2017/08/23/3028640_moje_li_kushta-pametnik_da_vleze_v_ofis_sgrada/", "text": "Бъдещето на стогодишна къща-паметник на културата в центъра на София най-вероятно ще бъде обвързано с нова офис сграда. Собственикът на имота на булевард \"Патриарх Евтимий\" 7, в който някога е живял Иван Гешов, има намерение да построи офис сграда, в която да влезе цялата къща. Иван Гешов е един от водещите български политици след Освобождението, министър-председател от 1911 до 1913, депутат в 11 Народни събрания. Построена в началото на ХХ век по проект на архитект Никола Лазаров, къщата е паметник на културата от местно значение от 1976 г. Лазаров е автор на проектите за някои от най-емблематичните постройки в София и страната, като повечето от тях са паметници на културата. Сред тях са сградата, в която днес се помещава Министерството на земеделието и храните и царският дворец в Евксиноград. Къщата на бул. \"Патриарх Евтмий\" е в изключително лошо състояние от близо 20 години, като това е било отразявано периодично от медиите. Статии със заглавия като \"Къщата на Гешов, която е на път да се разруши\" от преди 7 години дори са част от папка с документи за имота в Столичната община, с която \"Дневник\" разполага. От тях се разбира, че граждани многократно са сигнализирани за лошото й състояние, като се посочва, че през 2010 г. кметът Йорданка Фандъкова е поела ангажимент къщата да бъде реставрирана. След намесата на кмета през следващите 6 години служители на общината са правели проверки, издавали са указания на собствениците на предприемат мерки, има един акт за административно нарушение. \"Общината ни налагаше глоби, които плащахме\", каза пред \"Дневник\" Благой Пишинов, представител на дружеството собственик на имота - \"Артемида БСИ\". Къща срещу прибори, хавлии и гевгири Дружеството \"Артемида БСИ\" е създадено през 2001 г. между общинската \"Софийски имоти\" и \"Бексим\" ООД. Приносът на \"Софийски имоти\" към капитала се състои в къщата на Иван Гешов и шест магазина също в идеалния център на столицата. С тях общинското дружество получава близо 19 600 акции за 980 хил. лева. Дружеството \"Бексим\" пък внася движимо и недвижимо имущество за общо 22 хил. акции на обща стойност почти 1.1 млн. лева. \"Бексим\" постига по-голям дял като внася незастроен парцел, магазин на ул. \"Леге\" и семеен хотел в село Стойките за общо 17 хил. акции. За останалите 5 хиляди дружеството внася движими вещи, които по всичко личи са били са част от обзавеждането на хотела. В учредителния акт на смесеното дружество, достъпен в Търговски регистър, се вижда дълъг списък, който включва прибори, чаши, хладилници, печки, като всички са описани по брой, а някои и с оценка в лева. Прави впечатление старанието на оценителите, които са описали имуществото в пълни детайли. В списъка попадат 8 стойки за телевизор за 3300 лева, 8 покривки с рязана бродерия, 2 рендета,1 простир за дрехи, 2 пластмасови гевгира, 3 пластмасови кутии, \"постелки от китеници а барбекю кът\" за 410 лева. Всички описани предмети помагат на \"Бексим\" да получи по-голям дял в дружеството от \"Софийски имоти\". Пишинов каза, че не дълго след това \"Бексим\" купила акциите на общинското дружество. Влиза една къща-паметник в един офис Проектът на \"Артемида БСИ\" за къщата предвижда фасадата, едната й стена и покривът да бъдат реставрирани като \"всички стойностни елементи ще бъдат запазени\", казва Пишинов. Къщата ще бъде възстановена изцяло, етажите и стаите й ще бъдат запазени. Тя обаче ще стане част от по-голяма офис сграда, която ще бъде изградена около и над нея. Новата сграда ще обхване и близкия празен парцел, ще има отделен вход. \"Къщата ще бъде отдавана като отделна офис площ\", обяснява Пишинов. Той уверява и че сградата няма да бъде по-висока от околните 7-етажни сгради. \"Това ще бъде единствената подобна сграда в България\", казва Пишинов, като обяснява, че са били проучени поне 40 подобни проекта в света, преди да бъде взето окончателното решение. Благой Пишинов обясни, че проектът е съгласуван с Националния институт за недвижимо културно наследство и одобрен от Министерството на културата. Скоро проектът ще бъде внесен в Столичната община, откъдето собствениците се надяват да получат разрешение за строеж. Едно от основните изисквания на институциите било новата офис сграда да бъде от различен материал и да се отличава от къщата на Гешов. По тази причина тя ще бъде изцяло от стъкло. 10 години проекти Преди да се стигне до този проект 10 години собствениците са се опитвали да получат разрешение за проектите си. \"Имаме купища кореспонденция с НИНКН, връщаха ни проектите със забележки повече от 10 години\", обяснява Пишинов. В това време пък Столичната община налагала глоби на \"Артемида БСИ\" за безстопансвеност. По това време собствениците искат да построят хотел. \"Аз искам хотел\", казва Пишинов. Вероятно Столичната община също е имала подобно желание защото през 2004 г. тогавашният главен архитект на София Стоян Янев отрежда на мястото на къщата да бъде построен хотел и издава виза за проектиране. Този проект бил разгледан, но е невъзможен. Причината е, че ако къщата на Гешов бъде запазена и вписана в него, бъдещата сграда няма да покрие изискванията за безопасност, обяснява Пишинов. Така офис сградата е единственото нещо, което собствениците могат да построят в имота. Както казва Благой Пишинов: \"за да може поне да излезем на нула, отдавна се отказахме от идеята за печалба\".", "date": "2017.08.23", "title": "Може ли къща-паметник да влезе в офис сграда"}
{"url": "http://www.dnevnik.bg/analizi/2017/08/23/3028776_brekzit_i_velikite_iljuzii_na_london/", "text": "Измина повече от година от референдума в Обединеното кралство, който постави въпроса за напускане на Европейския съюз. Девет месеца по-късно за първи път в историята на европейската интеграция беше официално активиран станалият общоизвестен член 50 от Договора за Европейския съюз, с което беше поставено началото на двугодишния период за договаряне на раздялата между Европейския съюз и Обединеното кралство. На 30 март 2019г. би следвало тази страна вече да не е част от европейското семейство. Казано по този начин, всичко изглежда лесно – британците решиха, че искат да напуснат, останалите държави от ЕС приеха това решение, което макар и болезнено, сплоти техните редици, и сега остава да бъдат \"уточнени някои подробности по тази раздяла\". Ситуацията около Брекзит може да бъде най-добре обобщена с думите на финансовия министър на Великобритания Филип Хамънд:\"Има очевиден потенциал Брекзит да стане повод за най-голямата икономическа, дипломатическа и конституционна бъркотия в съвременната история на Великобритания, с непознати последици за страната, правителството и за самия проект Брекзит \". Преди да започнат преговорите за бъдещите дългосрочни отношения, трябва да се постигне напредък по няколко чувствителни въпроса: за правата на европейските граждани, за ирландската граница и за размера на средствата, които Великобритания дължи на бюджета на ЕС. И трите въпроса са спорни и нямат лесен отговор, поради което след двата кръга преговори все още не е постигнат напредък по нито един от тях. Главният преговарящ на ЕС Мишел Барние нарече първия кръг на преговорите кръг за организиране, втория – за представяне на позициите, а третия (който ще се проведе в края на август т.г.) – за изясняване на позициите главно по тези три въпроса.  В същност се оказва, че излизането на Обединеното кралство от 44-годишното съвместно съжителство   (\"излизаме бързо и лесно, спестяваме веднага големи суми, които няма да плащаме за бюджета на ЕС, и продължаваме безпроблемно да търгуваме с ЕС\") – напротив, то е изключително сложно и скъпо упражнение дори и за тези, които убедено гласуваха за него. Може би тази увереност за лесно и безпроблемно излизане има историческа основа – Обединеното кралство непрекъснато успяваше да договори т.нар.   – неучастие в политики, неучастие в конкретни мерки, специална отстъпка при вноската за бюджета на ЕС. Това \"особено и специално\" британско членство създаваше впечатлението, че страната е с единия крак в Европейския съюз, а с другия – извън него, при това имайки привилегията да избира само това, което й харесва и от което има конкретна полза. Всичко това подхрани очакванията, че Великобритания ще може да избира и да запази изгодите от членството, отървавайки се бързо от задълженията. Този път по всичко изглежда обаче, че държавите членки няма да бъдат така отстъпчиви към напускащата Великобритания и няма да й разрешат да си избира от менюто, само това, което й е изгодно.  Обединеното кралство обяви, че ще публикува до края на октомври една дузина документи, в които ще изложи своите позиции по конкретните въпроси за бъдещите отношения с ЕС, които трябва да бъдат обсъдени в рамките на поредния кръг преговори през есента. Първият документ, публикуван на 15 август т.г., е посветен на търговските взаимоотношения. Но преди да анализираме британската позиция, нека разгледаме какви са възможните опции.  При т.нар.   – Норвегия, Исландия и Лихтенщайн са свързани с Европейския съюз в Европейско икономическо пространство. Тези страни участват в единния европейски пазар (без селското стопанство и рибарството), приемат четирите свободи на движение на хора, стоки, услуги и капитали, прилагат законодателството на ЕС в сферата на единния пазар (без да участват в неговото създаване) и правят вноски в бюджета на ЕС.  При т.нар.  , отношенията на Швейцария с ЕС се регулират от специално и доста сложно споразумение, според което Швейцария има достъп до единния пазар на стоки (без селскостопански продукти), но не и до единния пазар на услуги (включително финансови). Швейцария също дава своята вноска за бюджета на ЕС, приема законодателството, свързано с единния пазар, както и свободното движение на хора. Нито страните от Европейското икономическо пространство, нито Швейцария са в митнически съюз с ЕС, което означава на практика, че те могат самостоятелно да договарят търговски споразумения с трети страни. Демонстрираното досега желание за \"твърд\" Брекзит от страна на Великобритания, която нито желае да плаща вноски в бюджета на ЕС в бъдеще, нито да прилага европейското законодателство, отхвърлят автоматично тези две опции.  , е да поиска специално споразумение като Швейцария, чрез което да си извоюва конкретни изгодни клаузи относно единния пазар.  Друга опция е  , какъвто съществува в отношенията на ЕС с Турция. Той се отнася само за промишлените стоки, не предвижда вноски в бюджета на ЕС или съобразяването с четирите свободи, но от друга страна се изисква прилагането на общата външна митническа тарифа на ЕС към трети страни. Този вариант също няма да се хареса на Великобритания, поради това, че при митническия съюз страната не може да сключва самостоятелни търговски споразумения. Подобен договор, обаче би означавал наличие на митнически контрол и на нетарифни ограничения при търговията със стоки, както и изключването на редица услуги (най-вероятно финансовите), от които Великобритания има най-голям интерес. Разбира се, остава и  . Това би означавало прилагане на мита за някои стоки, например коли, лекарства, селскостопански продукти. Не трябва да се забравя, че в рамките на Световната търговска организация се прилага принципа на най-облагодетелстваната нация, според който ако ЕС и Великобритания направят взаимни отстъпки в търговията помежду си, са длъжни да предоставят тези отстъпки и на останалите страни от Световната търговска организация. Според изследвания на престижното Лондонското училище за икономика, твърдият Брекзит би означавал прилагане на правилата на Световната търговска организация и съответно намаляване на търговията с 40% за едно десетилетие, което пък би довело да намаляване на годишния доход на глава от население с 2.6%. Всъщност Великобритания ще се опита да вземе най-изгодните за нея елементи от посочените опции, включително от съществуващите споразумения за свободна търговия и споразумения за асоцииране, които е сключил Европейския съюз. Вероятно  , което да осигури свободен достъп на стоки, а защо не и на някои видове услуги, но без да има свободно движение на хора, без прилагане на европейското законодателство, без вноски в бюджета. Поради силното нежелание на Великобритания да се съобразява с решенията на Съда на ЕС, тя вероятно ще поиска договаряне на специален механизъм за разрешаване на спорове. Великобритания иска да бъде напълно независима от Европейския съюз, но силно желае да изнася стоки и услуги, което пък означава, че ще бъде принудена да съобразява стандартите и правилата си с тези на Европейския съюз.  В първия публикуван документ, който представя позицията по отношение на търговските отношения, Великобритания заявява, че ще напусне съществуващия митнически съюз на ЕС, но би искала да поддържа  , за да може и двете страни да имат време да подготвят необходимата инфраструктура за граничните проверки. След този преходен период, британското предложение е да бъдат сключени едно или две постоянни митнически споразумения с максимално опростяване на митническите формалности и граничните проверки. Посочена е и втора опция -  , което би могло да елиминира в максимална степен митническия контрол, тоест запазване на сегашния статут, включително прилагане на единната митническа тарифа за стоки, идващи от трети страни и събиране на мита от името на държавите членки на ЕС за стоки, които ще влизат в ЕС през британските пристанища. И при двете предложения, обаче, Великобритания не иска да бъде в митнически съюз с ЕС, за да може сама да сключва търговски споразумения с трети страни. Кайр Стармър – секретар в сянка за Брекзит - окачестви предложенията като \"непоследователни и неадекватни, предназначени да замажат продължаващите дълбоки разделения в правителството\".  Всъщност, наистина в позицията са предложени две твърде различни опции, но това което ги обединява е, че  . Първото предложение предлага установяване на \"нова митническа граница с ЕС\", без да се нарушава търговията. Втората предполага новото митническо партньорство да бъде договорено така, че на практика да няма митническа граница, като едновременно с това Великобритания да е свободна да сключва нови търговски договори с трети страни. Документът е израз на пожелателното мислене за извличане на максимална изгода за британската търговия, но е илюзия, че е възможно едновременно да се запазят всички преимущества на свободната търговия с ЕС, когато Великобритания се оттегля от митническия съюз. Или казано по-просто: Великобритания иска да запази митническите привилегии след Брекзит, но едновременно с това да договаря самостоятелно други търговски споразумения.   е дипломатична, но твърда. Филип Хоган, комисарят по селското стопанство на ЕС, каза пред британския вестник \"Файненшъл таймс\", че приветства \"апетита на Великобритания за прагматичен и разумен подход за постигане на споразумение за свободна търговия\", но че \"има високо ниво на заблуда в Лондон\" относно количеството юридическа работа, която трябва да се извърши, за да се изпълнят идеите й и особено относно желанието и готовността на останалите 27 държави-членки да се съгласят с тези предложения. Ги Ферхофстад, отговарящ за Брекзит от страна на Европейския парламент, отхвърли категорично британските предложения с аргумента, че не е възможно страната да бъде и в митнически съюз, и извън него и да има \"невидима граница\". Той квалифицира предложенията като \"фантазия\". Подобна реакция дойде и от Чехия – не е възможно Великобритания да има същите предимства в търговията с ЕС, а по-малко задължения. Засега Европейският съюз остава на позицията, че най-напред трябва да се решат проблемите с правата на гражданите, границата с Ирландия и средствата, които Великобритания трябва да плати в бюджета на ЕС, и след това да се договарят бъдещите отношения.  И така, първият документ от очакваната дузина позиции на Великобритания, не внася особена яснота в  , но той още веднъж потвърждава, че Великобритания винаги е поставяла своята изгода пред всичко останало и че, дори напускайки Европейския съюз, иска да запази търговските привилегии, отървавайки се от всички \"досадни\" задължения.  Вероятно най-трудното ще бъде съчетаването на \"великите илюзии\" на Великобритания за суверенитет и нейните търговски нужди и желания. Често човек оценява това, което притежава едва когато го загуби. Получавайки \"ерзац суверенитет\", вероятно Великобритания ще преосмисли отношението си към членството в ЕС, едва когато го загуби.", "date": "2017.08.23", "title": "Брекзит и великите илюзии на Лондон"}
{"url": "http://www.dnevnik.bg/sviat/2017/08/23/3028877_rusiia_se_probudi_za_djihadistkata_zaplaha_ot/", "text": "Няколко хиляди души от бившите съветски републики в Централна Азия се сражават за екстремистката групировка \"Ислямска държава\" (ИД) в раздираната от война Сирия. Тези бойци представляват заплаха за Русия, защото могат лесно да я посещават и да се смесват с многолюдната общност на работниците мигранти.  Арестите напоследък на голям брой заподозрени терористи,  произхождащи от централноазиатските  бивши републики с основна религия исляма, привлякоха вниманието в Русия. Тези арести продължават след смъртоносния бомбен атентат през април в метрото на Санкт Петербург. Но те показват и отдавна тлеещите проблеми заради връзките на Русия с Централна Азия.  Централна Азия е дестабилизирана от войната в Афганистан, както и от безработица, нищета и боричкания между клановете във високите етажи на властта, казва руският експерт по сигурността Наби Абдулаев. \"Нарастването на народното недоволство, особено сред младите мъже, става благодатна почва за вербовчиците на терористи\", добавя Абдулаев, асоцииран директор за Русия към глобалната консултантска група \"Кънтрол рискс\".  Смята се, че бомбеният атентат в Санкт Петербург е извършен от 22-годишен руски гражданин, чието семейство се е преместило във втория по големина град в Русия от централноазиатската република Киргизстан. Властите предполагат, че той е атентатор самоубиец, радикализиран от ислямски екстремисти.  Руската Федерална служба за сигурност (ФСБ), основният приемник на съветското КГБ, е извършила голяма част от арестите, за които редовно се съобщава по националните медии. В понеделник миналата седмица ФСБ каза,  че е задържала  група от трима централноазиатци и един руснак, които имали тесни връзки с ИД и изготвяли бомби, за да извършат нападения в Москва. Две седмици преди това ФСБ обяви, че е арестувала група от седмина централноазиатци по подозрение, че планират терористични атаки в Санкт Петербург.  И на други места в страната имаше шумно огласявани арести. Новината за руско-централноазиатска терористична клетка с връзки с ИД в далекоизточния регион Сахалин разтресе цялата страна.  \"Най-голямото опасение на Кремъл е от тероризма в самата Русия, особено при подготовката за президентските избори през 2018 г., като се има предвид степента, до която легитимността на руския президент Владимир Путин се основава на облика му на защитник на нацията\", казва Марк Галеоти, експерт по руската сигурност и политика. \"Бомбеният атентат през април относно потенциалната заплаха от Централна Азия\", коментира Галеоти в електронно писмо. \"В резултат ФСС се втурна да противодейства, което обяснява многото арести напоследък\". Около половината от бойците от бившия Съветски съюз, присъединили се към ИД в Близкия изток, са от Централна Азия, отбелязва Галеоти, старши изследовател в базирания в Прага Институт за международни отношения.  Седмица след атентата в Санкт Петербург, станал когато Путин бе на посещение в родния си град, руският държавен глава каза, че измежду предполагаемите 20 хиляди чуждестранни бойци, сражаващи се в Сирия за ИД, около 10 хиляди са от бившия Съветски съюз. \"Много хора, родени в страните от Централна Азия, са бият в Сирия и Ирак на страната на ИД\", коментира в имейл Абдулаев. По думите му тези бойци представляват заплаха за Русия, защото \"могат лесно да пътуват до и от Русия и безследно да се слеят с милионите свои съграждани в големите руски градове, които работят тук като гастарбайтери\".  Централноазиатците, много от които могат да влизат в Русия без виза, се тълпят в големите градове в търсене на икономически възможности. Сега фокусът върху Централна Азия като източник на терористична дейност, изглежда, е отклонил медийното вниманието от друг предимно мюсюлмански регион в бившия Съветски съюз - Кавказките планини в Южна Русия, вкл. Чечения. Обаче правоохранителните агенции все още обръщат значително внимание на потенциалните заплахи от руския Кавказ, казва Галеоти.  След разпада на Съветския съюз въоръжените сили на Русия водиха две войни срещу сепаратистите в Северен Кавказ и все още редовно идват съобщения за терористични групи, заловени в този регион. Свързани с Чечения екстремистки групи са извършили някои от най-смъртоносните атаки в съвременна Русия. Сред тях са вземането на заложници в южния град Беслан през 2004 г., при което бяха убити над 300 души, и заложническата криза в московски театър две години по-рано, в която загинаха над 170 човека.  \"ФСБ държи под здрав контрол хората от Северен Кавказ, пребиваващи в останалата част на Русия, но опасността от радикализирани мигранти от Централна Азия е тази, която е исторически пренебрегвана\", казва Галеоти\". /БТА", "date": "2017.08.23", "title": "Русия се пробуди за джихадистката заплаха от Централна Азия"}
{"url": "http://www.dnevnik.bg/politika/2017/08/23/3029058_poslanikut_na_avstriia_e_uvedomil_slujbite_vuv_viena/", "text": "Посланикът на Австрия е предал на службите в страната си сигнала на лидера на БСП Корнелия Нинова за възможна корупция в проекта \"Цанков камък\", финансиран от австрийски банки и строен от австрийски фирми. Това съобщи самата Нинова в интервю за Би Ти Ви.", "date": "2017.08.23", "title": "Посланикът на Австрия е уведомил службите във Виена за сигнала на Нинова"}
{"url": "http://www.dnevnik.bg/biznes/2017/08/23/3029076_vasil_hristov_napuska_rukovodstvoto_na_purva/", "text": "След 16 години работа в Първа инвестиционна банка Васил Христов напуска позицията изпълнителен директор и член на управителния съвет, съобщиха от банката. Ръководството на банката изразява благодарност към него за приноса му към развитието на банката и му пожелава успех в бъдещите начинания. \"Гордея се с успехите, които постигнахме заедно в Първа инвестиционна банка и съм благодарен за натрупания опит през всичките тези години,\" е цитиран да казва Христов. В съобщението се припомня, че Христов започва работа в Първа инвестиционна банка през 2001 г. като началник отдел \"Ипотечни кредити\". През 2010 г. той е избран за изпълнителен директор и член на борда на банката, която е третата по големина на активите в България след \"Уникредит Булбанк\" и ДСК.", "date": "2017.08.23", "title": "Васил Христов напуска ръководството на Първа инвестиционна банка"}
{"url": "http://www.dnevnik.bg/bulgaria/2017/08/23/3028185_diana_hitova_kandidat_za_sudebniia_suvet_ot_bsp/", "text": "Останалите единадесет членове от професионалната квота вече бяха избрани след общи събрания и пряко гласуване на магистратите. Те определиха един следовател, четирима прокурори и шестима съдии да влязат в новия съдебен съвет. В следващите три седмици \"Дневник\" ще представи 18-те кандидати през техните концепциите и имотните декларации.  е граждански съдия от трето гражданско отделение на ВКС. Номинацията ѝ от БСП не е изненада, доколкото тя е била и депутат от парламентарната група на левицата в 40-то Народно събрание (2007 - 2009 г.), след което през май 2009 г. е избрана за член на Комисията за защита на конкуренцията. Била е общински съветник в Сливен. Хитова е започнала юридическата си кариера първоначално като съдия през 1979 г., после като адвокат и синдик до 2007 г., минала през политическата кариера в парламента и КЗК, после пак влиза в адвокатурата, а от 2012 г. е съдия във ВКС. Тя е с 21 години юридически стаж. Завършила е право в Софийския университет. Средният ѝ успех от семестриалните и държавните изпити е 4.77. Владее отлично руски език и добре английски и немски. Основната теза в концепцията на Хитова е продължаване и задълбочаване на съдебната реформа. \"Съдебната реформа продължава почти три десетилетия, но упреците към нея не престават\", пише тя. Продължава със: \"Сторено е немалко, предстои да бъде извършено още и още, толкова, колкото се окаже необходимо\". Според кандидата на БСП непосредствените задачи пред новия състав на ВСС са постигане на по-голяма справедливост и ефективност и засилване на антикорупционните мерки. Концепцията Новият съвет трябва да подобри съдържанието на Кодекса за етично поведение на магистратите, предлага още Хитова. Той следва да осигури и поетапно изграждане на комуникационна връзка между сървъра на ВСС и тези на съдилищата в страната, която да позволи наблюдение в реално време на разпределението на дела като гаранция срещу невъзможността за манипулации. Трябва да се усъвършенства и системата за разпределение на дела с допълнителни критерии, насочени към по-голяма специализация в правната материя и отчитане на фактическата и правна сложност на делата. Според нея съдебният закон може да се промени в насока за повече съдийско самоуправление, с което общите събрания на съдиите да могат да предлагат на ВСС за командироване и повишаване на съдии от по-долна съдебна инстанция. Съветът трябва да участва активно и при защитаване на бюджета на съдебната власт пред Народното събрание всяка година. И Хитова се обявява за активно прилагане на система за материални и морални поощрения на магистратите. Според нея трябва да се увеличат обученията им особено по право на ЕС.  В раздела за електронно правосъдие в концепцията си кандидатът на левицата предлага да се създаде по подобие на Търговския регистър единна система за централно разпределение на всички подадени заявления по заповедни и обезпечителни производства. Както и каталог на всички отправени от България преюдициални запитвания (за тълкуване на правото на ЕС - бел.ред.) и резултатите от тях. Целите на правилното изменение на съдебната карта би следвало преимуществено да се постигат чрез преструктуриране - създаване на общи счетоводства и администрации при запазване на съдийските щатове, се посочва в концепцията на Хитова. ВСС трябва да въведе единни правила за осъществяване на административно обслужване на граждани. Тя дава пример с работното време и времето за почивки, което трябва да съвпада във всички съдилища и да е уеднаквено и с други учреждения, които не са подчинени на ВСС. Съветът да включи вещите лица в списъци, за да имат продължаващо обучение, повишаване на придобитата им квалификация и за възможност за обратна връзка със съдиите. Причината е, че техните експертни заключения са основополагащи за правилните съдебни решения. Хитова предлага при атестиране на магистратите, т.е. оценяване на дейността им, да се извършват проверки на място, както и срещи, и разговори за събиране на повече информация. Така според нея ще се прекрати практиката всички да бъдат оценявани еднакво с оценка \"много добра\". Тя се обявява и за провеждането на местни конкурси за назначаване на магистрати, защото когато са на централно ниво и кандидатът с по-висока оценка, който не е доволен от населеното място, където получава магистратско място, ще работи там само с идеята да се премести и ще повлияе негативно на \"местните магистрати\". Местните конкурси ще дадат и шанс на юристите в съответния град. Според Хитова съветът трябва да създаде ясни правила, по които за председател на съд може да се назначава някой от по-ниско ниво орган на съдебната власт, след като последните изменения в съдебния закон регламентираха тази възможност като изключителна. Няколко пъти сегашният състав на ВСС проведе избори, които неправителственият сектор определиха като нарушение на закона, защото кадровците без ясни мотиви предпочитаха кандидати за ръководни постове, които идват от по-ниско ниво орган на съдебната власт, въпреки че имаше предложени магистрати от същото ниво. Пример за това четете  тук . Кандидатът на БСП също споделя мнението, че дисциплинарната практика на съвета е непоследователна и трябват общи критерии за наказване на магистратите при еднакви нарушения. Имотна декларация В декларацията си Хитова е посочила, че притежава идеални части от две къщи, апартамент, два офиса, пет парцела и магазин в Сливен. Както и части от гори, лозе и нива в града. Кандидатът на БСП е декларирала и една кола - БМВ 320 I. Няма влогове.", "date": "2017.08.23", "title": "Диана Хитова, кандидат за съдебния съвет от БСП: Съдебната реформа трябва да продължи"}
{"url": "http://www.dnevnik.bg/na_put/2017/08/23/3028623_fotogaleriia_berlin_ot_iztochnata_strana/", "text": "Галерия \"Източната страна\" е мемориал, символизиращ разделението на Германия. 1316 метра от Берлинската стена, съборена на 9 ноември 1989 г., остават запазени и събират графити на известни и неизвестни автори. На снимката: \"Сред тази смъртна любов\" от Димитри Врубел - целувката на комунистическите лидери на Съветския съюз и ГДР Леонид Брежнев и Ерих Хонекер.", "date": "2017.08.23", "title": "Фотогалерия: Берлин от \"Източната страна\""}
{"url": "http://www.dnevnik.bg/sport/2017/08/23/3029071_neimar_otvurna_na_barselona_s_iskane_da_poluchi_26_mln/", "text": "Неймар е останал изненадан от  иска на \"Барселона\" срещу него за 8.5 млн. евро  заради неизпълнение на договора му с клуба, обявиха от компанията N&N Consultoría, ангажирана да защитава интересите му. В становището се казва, че на свой ред футболистът изисква изплащането на премия от 26 млн. евро от каталунците. Фирмата, в която 50% от акциите държи бащата на играча, твърди, че Неймар е изпълнил напълно договора си с \"Барселона\" до прекратяването му. Адвокатите на нападателя на ПСЖ подготвят защитата по делото. Успоредно с това \"са направени постъпки пред компетентните органи\" за това Неймар да получи втората част от бонуса, предвиден при подновяването на договора си. На 31 август играчът е трябвало да вземе 26 млн. евро. Неймар  преподписа с \"Барселона\" в края на миналия октомври . Той се обвърза с клуба до 2021 г. с клауза за откупуване от 222 млн. евро. Това лято сумата беше платена от ПСЖ и бразилецът премина в Париж. Нападателят започна отлично кариерата си в състава. Преди ден Неймар се срещна с голяма част от бившите си съотборници. Той публикува снимка в \"Инстаграм\", на която е заедно с Лионел Меси, Луис Суарес, Жерар Пике и други, като написа \"Приятели\". Бразилецът показа, че има добри чувства към каталунците, но  не и към ръководството на клуба . Преди два дни той заяви за шефовете, че \"това не са хора, които трябва да са там, \"Барселона\" заслужава много повече\".", "date": "2017.08.23", "title": "Неймар отвърна на \"Барселона\" с искане да получи 26 млн. евро премия"}
{"url": "http://www.dnevnik.bg/sport/2017/08/23/3029105_klivland_i_bostun_razmeniha_kairi_urving_i_aizeia_tomas/", "text": "Двата водещи отбора в Източната конференция на НБА - \"Кливланд кавалиърс\" и \"Бостън селтикс\", размениха своите титулярни пойнт гардове в една от най-ключовите сделки в лигата през последните години. \"Кавалерите\" се разделят с една от трите си големи звезди - Кайри Ървинг, който  сам пожела да напусне това лято . В замяна те получават Айзея Томас, мултифункционалното крило Джей Краудър, центъра новобранец Анте Жижич и първия избор на \"Бруклин нетс\" в драфта през 2018 г. Ървинг изкара шест сезон в \"Кливланд\", който го избра под №1 в драфта през 2011 г. Toй изигра 381 мача за \"кавалерите\" в редовните сезони, като в тях записа 21.6 точки, 5.5 асистенции, 3.4 борби и 1.2 откраднати топки средно на мач. В първите му три сезона \"Кливланд\" се представи разочароващо и завърши съответно с 21, 24 и 33 победи, като остана много далеч от плейофите. След завръщането на Леброн Джеймс през 2014 г. обаче \"кавалерите\" играха три финала за три години и станаха шампиони за пръв път в своята история през 2016 г. Ървинг имаше ключова роля за историческата титла. Той изигра най-силния редовен сезон в кариерата си, като постигна личен рекорд от 25.2 точки средно на мач и 47.3% успеваемост в стрелбата. В плейофите по пътя към титлата гардът записа 25.9 точки и 4.7 асистенции средно на мач, както и 47.5% в стрелбата от игра, включително 44% от тройката. Ървинг обаче изненадващо подаде молба за трансфер това лято. 25-годишният играч поиска да напусне, за да не бъде повече в сянката на Леброн Джеймс. \"Кайри е един от най-добрите реализатори в лигата. През последните три години той се доказа на най-голямата сцена - финалите на НБА. Той е шампион в НБА, златен медалист от олимпийски игри, четирикратен участник в Мача на звездите. Въпреки всичко, което е постигнал до момента, според нас най-добрите му години тепърва предстоят\", заяви президентът по баскетболните операции в \"Бостън\" Дани Ейнг. Томас, който през февруари ще навърши 29 години, беше избран последен в драфта през 2011 г. от \"Сакраменто кингс\". Високият едва 175 сантиметра гард имаше трудности в първите си години в лигата, но въпреки това записа някои впечатляващи представяния. В първия си сезон Томас два пъти поред беше избиран за новобранец на месеца в Западната конференция, а през март 2014 г. стана най-ниският играч с трипъл-дабъл в историята на НБА. В последната си година в \"Сакраменто\" той се превърна в едва петия играч под шест фута, завършил сезон с над 20 точки и шест асистенции средно на мач. През лятото на 2014 г. Томас премина във \"Финикс сънс\", където се задържа само половин година, преди да бъде продаден на \"Бостън\". При \"келтите\" гардът най-накрая откри своето място и разгърна страхотния си потенциал. В края на сезона Томас остана втори за наградата за най-добър шести играч в лигата. През следващия сезон той стана неизменна част от титулярния състав и се превърна в големия лидер на отбора, а през миналия шампионат игра на изумително ниво. 175-сантиметровият гард завърши с 28.9 точки и 5.9 асистенции средно на мач, както и 46.3% успеваемост в стрелбата от игра и 90.9% от наказателната линия. Той записа рекордна за клуба серия от 43 поредни мача с поне 20 отбелязани точки, а \"Бостън\" завърши на първо място в Източната конференция. Toмас пренесе страхотното си представяне в плейофите, въпреки че още по време на първия кръг неговата по-малак сестра загина в катастрофа. Той игра във всички 15 мача на \"Бостън\" в директните елиминации, записа средно по 23.3 точки и 6.7 асистенции и изведе тима до финалите в конференцията. \"Айзея въплъщаваше всичко, което трябва да бъде един истински \"келт\". Той завладя сърцата на феновете не само със своя дух, но и с изключителния си професионализъм. Неговото представяне в плейофите, при изключително трудни обстоятелства, ще остане завинаги в историята на клуба\", заяви Ейнг. Ървинг има още три години от своя договор, като в тях той трябва да получи 60 милиона долара. Томас ще бъде свободен агент следващото лято, а за последната година от настоящия си договор ще вземе само 6.2 милиона долара. Томас е вторият звезден пойнт гард, който \"Кливланд\" привлича това лято след  непрекъснато измъчвания от проблеми с колената Дерик Роуз . Носителят на наградата за играч на сезона през 2011 г. подписа за една година срещу скромните 2 милиона долара. Изключително ценна придобивка за дефанзивния вал на \"кавалерите\" ще се окаже Джей Краудър. Надарен със страхотна физика и способност да играе на няколко позиции, 28-годишният играе отлично в защита, а освен това разполага с чудесна стрелба от далечно разстояние. Той има договор до 2020 г., като в следващите два сезона трябва да получи съответно 7.3 и 7.8 милиона долара. Анте Зизич е висок 212 сантиметра и беше избран под №23 от \"Бостън\" в драфта през 2016 г. Той остана да се развива в Европа с турския \"Дарушафака\". Хърватинът е сребърен медалист от световното за младежи до 19 години през 2015 г. и бронзов от европейското при 18-годишните през 2014 г.", "date": "2017.08.23", "title": "\"Кливланд\" и \"Бостън\" размениха Кайри Ървинг и Айзея Томас"}
{"url": "http://www.dnevnik.bg/sport/2017/08/23/3029107_grigor_dimitrov_oshte_e_dalech_ot_nai-dobriia_si_tenis/", "text": "Треньорът на Григор Димитров - Даниел Валверду, смята, че тенисистът има възможност за голямо развитие. Според венецуелеца предизвикателството пред българина е да намери баланса, за да може по-често да има седмици като предишната. Димитров постигна най-големия успех в кариерата си, като  спечели титлата от мастърса в Синсинати . Той  стъпи на върха, без да загуби сет . \"Не става дума само за тази седмица, трябва да продължим да надграждаме и да вървим напред. Григор успя да изиграе много на брой качествени седмици през последната година. Последните няколко месеца не бяха добри, но той се труди страшно много, за да може отново да играе силно и започва да го прави. Но още е далеч от най-добрия си тенис\", каза Валверду пред ATP Tennis Radio, цитиран от tenniskafe.com. Той посочи, че се е зарадвал от това, че Димитров е играл с много енергия още от първия мач с Фелисиано Лопес. Според него ключът е в това, че заедно с тенисиста са си взели поуки от загубите. \"Научих много за Григор през последните месеци. Той записа няколко качествени победи по време на турнирите на трева и макар началото на сезона на твърди кортове да не беше добро, проведохме няколко разговора по този въпрос, в които си казахме истината и си взехме поуките. Болезнено е да напуснеш даден турнир рано, особено когато си знаел, че можеш да спечелиш няколко мача, но можеш да се поучиш от загубите и това си пролича в Синсинати.\" По думите му Димитров е показал лицето, което той иска да вижда. Валверду допълни, че настилката в Синсинати е най-подходящата за играта на българина. \"Той може да използва скоростта си, слайса, както и мощта на сервиса и форхенда си. Тези условия заедно с тревните кортове са любимите за него.\" Наскоро  Димитров посочи участието във финалите на АТП в Лондон като своя основна цел . Според Валверду борбата за класиране в завързана.", "date": "2017.08.23", "title": "Григор Димитров още е далеч от най-добрия си тенис, смята треньорът му"}
{"url": "http://www.dnevnik.bg/sviat/2017/08/23/3029101_trump_gotov_sum_da_zakriia_pravitelstvoto_za_da/", "text": "Американският президент Донадл Тръмп обяви, че е готов да \"закрие правителството\", за да изгради стена по границата с Мекскико, която да спре мигрантите, защити реакцията си след размириците в Шарлотсвил и обвини медиите, че \"всяват омраза\" в страната, предадоха американски издания и Би Би Си. Тръмп също така се закани да отмени споразумението за свободна търговия в Северна Америка, по-известно като НАФТА, ако предоговарянето му не донесе желаните резултати на САЩ. Тези думи отправи държавният глава към привържениците на митинг в Аризона, който отново напомни за събитията от времето на кандидатпрезидентската му кампания. \"Ако трябва да закрием правителството, (ще го направим, но) ще построим тази стена,\" каза Тръмп. \"Ще имаме стената. Американският народ гласува за контрол на имиграцията. Ще получим стената.\" Тръмп също така обвини демократите, че \"саботират\" работата му и тази на републиканското мнозинство в конгреса. Демократите по думите му \"излагат сигурността на цяла Америка на риск\", като се противопоставят на стената. Някои от представителите на Конгреса и Сената поставят под въпрос нуждата от стената и възможността тя да се построи с  предлагания от Тръмп  бюджет. В 80-минутната си реч той обвини медиите, че дават \"платформа\" на крайнодесни групи, всяващи омраза. Защитавайки отговора си на насилието в Шарлътсвил, при което имаше загинали и ранени по-рано през август при сблъсък между крайнодесни и антифашисти, той не повтори направеното тогава изказване, че \"много страни\" са виновни за случилото се, заради което си навлече критики и от двете партии. Цитирайки изявлението си от вечерта на 12 август, той пропусна тази част от него. Президентът призова американците да се \"обединят\" и каза, че медиите отговарят за разделенията в обществото. Според него медиите са разтълкували погрешно \"перфектните\" му думи след инцидента, а \"наистина непочтените хора в медиите и фалшивите медии\" са виновни, че \"опитват да ни отнемат  историята и наследсвото ,\" защото \"не харесват страната ни.\" Тръмп също така каза, че \"вероятно накрая ще прекрати НАФТА\", за да даде тласък на преговорите и изрази оптимизъм за развитията в Северна Корея, където според него напрежението намалява. \"Уважавам факта, че той започва да ни уважава. И може би - вероятно не, но може би - може и нещо положително да излезе от това.\" След края на митинга имаше сблъсъци между привърженици на Тръмп и протестиращи, които се бяха събрали пред конферентния център. Наложи се полицията да използва сълзотворен газ, предава \"Ройтерс\".", "date": "2017.08.23", "title": "Тръмп: Готов съм да закрия правителството, за да построя стената с Мексико"}
{"url": "http://www.dnevnik.bg/zelen/2017/08/23/3029079_ekoagenciiata_ne_smiata_che_sudut_ia_e_zaduljil_da/", "text": "Юрист от Агенцията по околна среда заяви днес пред Би Ти Ви, че съдебното решение не задължава институцията да предостави на неправителствените организации данни за почасовото замърсяване на въздуха в София, а само че отказът не е бил направен в нужната юридическа форма. \"Законът дава реквизити на нашия отказ, а не ни задължава, нищо не сме задължени\", заяви в студиото юрисконсултът на агенцията Евелина Турмакова. Административният съд се произнесе по-рано този месец по жалба на сдружение \"За Земята – достъп до правосъдие\" от март тази година. Според съдебното решение  отказът да се предостави информация за замърсяването по часове няма основание, заради голямото обществено значение. Агенцията обжалва решението. Адвокатът на сдружението Александър Кашъмов опонира, че първична информация се дължи по закон.  Според Валери Серафимов, директор на дирекция \"Мониторинг и оценка на околната среда\", за часовите стойности на фините прахови частици няма норма, заради което има опасност отделните общини да тълкуват данните неправилно. Затова данните претърпявали обработка и едва след това били публикувани.", "date": "2017.08.23", "title": "Екоагенцията не смята, че съдът я е задължил да даде данните за смога"}
{"url": "http://www.dnevnik.bg/sviat/2017/08/23/3029132_latinoamerikanski_durjavi_predlagat_ubejishte_na/", "text": "Президентът на Венецуела Николас Мадуро каза, че ще поиска Интерпол да издаде заповед за арест на бившия главен прокурор Луиса Ортега, която избяга в Колумбия миналата седмица, а вчера замина за Бразилия, предадоха ДПА и БТА. В понеделник Колумбия предложи закрила на Ортега. Тя бе съюзник на Мадуро, но след това стана един от най-изявените му критици.  Учредителното събрание , избрано по искане на президента, за да пренапише конституцията,  я отстрани от поста ѝ . Очаква се в Бразилия тя да говори на среща на прокурори от регионалния икономически блок Меркосур и от страните в БРИКС. Преди да замине за Колумбия, тя заяви, че ще разкаже пред света, че \"Мадуро е замесен в сериозна корупция и че се опитва да установи диктатура с помощта на неконституционното Учредително събрание, избрано на фалшифицирани избори\". Тя обвини Мадуро, че е получавал подкупи от бразилската многонационална корпорация \"Одебрехт\", добавя ДПА. Междувременно Чили даде убежище на петима венецуелски юристи от опозицията срещу президента социалист Николас Мадуро, които в началото на август избягаха в посолството на Чили в Каракас, предаде \"Франс прес\". \"Дойде време да изпълним ангажимента си и да проявим солидарност. Правителството на Чили реши да даде на тези петима венецуелски граждани дипломатическо убежище\", заяви чилийският външен министър Ералдо Муньос. \"Продължаваме да се надяваме, че кризата, в която живее венецуелският народ, ще бъде уредена, че ще бъдат възстановени демократичният ред и зачитането на правата на човека по мирен път\", добави чилийският външен министър.  Петимата юристи - три жени и двама мъже, са в групата от 33-ма магистрати, назначени във Върховния съд от парламента, в който мнозинство има опозицията. Правителството на Мадуро отхвърли назначенията, защото смята този парламент за нелегитимен, и нареди юристите да бъдат арестувани. Един от тях бе арестуван на следващия ден и бе изправен пред военен съд. Муньос каза, че Чили е поискало на петимата юристи да бъде разрешено да напуснат Венецуела. Председателят на опозиционната Социалхристиянска партия Копей Роберто Енрикес бе първият венецуелец, който поиска закрила в посолството на Чили през април. Той бе обвинен от правителството, че е замесен в заговор за преврат срещу президента Мадуро, посочва АФП.", "date": "2017.08.23", "title": "Латиноамерикански държави предлагат убежище на противници на Мадуро"}
{"url": "http://www.dnevnik.bg/photos/2017/08/23/3029102_fotogaleriia_kak_izglejda_beliiat_dom_sled_remonta/", "text": ". Той започна преди две седмици, като обхвана почти всички помещения в сградата.", "date": "2017.08.23", "title": "Фотогалерия: Как изглежда Белият дом след ремонта"}
{"url": "http://www.dnevnik.bg/sviat/2017/08/23/3029145_vuchich_kum_makedoniia_ne_kazvaite_che_ni_obichate/", "text": "Сръбският президент Александър Вучич обвини Македония, че действа против интересите на страната му и че лъже за позицията си относно Косово. В интервю за  държавната телевизия РТС  Вучич каза, че знае, че Македония ще поддържа членството на Косово в ЮНЕСКО и е \"очевидно\", че от три месеца новият кабинет не говори истината. Коментарите на Вучич идват след два дни на напрежение между Белград и Скопие, след като сръските власти обвиниха македонските си колеги,  че извършват \"разузнавателна дейност\"  срещу тях, а външният министър Ивица Дачич заплаши, че Сърбия ще оттегли подкрепата си за конституционното име на Македония, ако тя приеме за Косово решение, застрашаващо сръбските интереси. \"Наша работа е да разговаряме. Ще опитам да водя открит разговор с г-н (Зоран) Заев и да видим какво ще се договорим\", каза Вучич, който по-късно в сряда ще се чуе с македонския премиер, за да обсъдят ситуацията. Той подчерта значението на икономиката в двустранния диалог и че отдавна настоява за създаване на обща икономическа зона, която вижда като приоритетна пред гръмките политически изяви. \"Хайде да продаваме едни на други всичко, което можем, заедно да работим, да печелим. А това, че ни обичате, след като винаги гласувате срещу нас - само за това не можете да ни говорите.\" Сърбия нищо не е направила срещу Македония, дори я призна с конституционното и име напук на волята на \"страни от Европейския съюз\", каза Вучич, имайки предвид Гърция. Във вторник външният министър Дачич подчерта, че Белград е действал в ущърб на Атина, покрепяйки конституционното име на Македония, за което тя води спор с Гърция, но в Скопие не оценяват този факт. \"Това показва какво е приятелството на Сърбия с Македония и защо сърбите са най-популярният народ в Македония - всички знаят, че ние нямаме никакви претенции към Македония. Ама не можете да мислите, че можете да унижите Сърбия, това няма да го позволим.\" Държавният глава добави, че \"няма причина за паника и безпокойство,\" но \"трябва да защитаваме и пазим своята държава (и) образа на Сърбия\". За твърденията, че сръбският представител на разузнавателните служби Горан Живалевич е замесен в безредиците в парламента в Скопие на 27 април, президентът каза: \"Тъй като е трудно да обвините българи, гърци и албанци, хайде да нарочим онези, които нямат териториални претенции към Македония и никога нищо не са правили срещу нея... Г-н Живалевич не е питал нито мен, нито никого другиго в нашата страна.\"", "date": "2017.08.23", "title": "Вучич към Македония: Не казвайте, че ни обичате, винаги гласувате против нас"}
{"url": "http://www.dnevnik.bg/bulgaria/2017/08/23/3029138_vtora_slujba_otkaza_da_vurne_dopuska_do_taini_na/", "text": "Държавната комисия по сигурността на информацията (ДКСИ) е отхвърлила жалбата на зам.-председателя на Националното бюро за контрол на специалните разузнавателни средства (СРС) Георги Гатев срещу отнетия му от ДАНС допуск до класифицирана информация. Решението на комисията е от вчера, когато е било и първото ѝ заседание по случая, обясни за \"Дневник\" Гатев. Той ще го обжалва пред Върховния административен съд. ДАНС отне допуска на зам.-шефа  на бюрото по разследвания след искане на прокуратурата. Гатев обжалва решението на агенцията, но  тя го потвърди. Държавното обвинение аргументира предложението си за отнема на допуска му със среща на Гатев с обвиняем магистрат в заведение, след която магистратът подал заявление да бъде проверено дали е подслушван незаконно. Той обаче не го написал сам, а това станало на компютъра на административния секретар на институцията. По същия начин било изготвено и заявление от друг подсъдим магистрат.  Единият от магистратите, на които Гатев е помагал, според държавното обвинение бил  варненският съдия Светлозар Георгиев , който е подсъдим за натиск над колега. До процеса се стигна, след като магистратът бе подслушван заради дело, по което е бил съдия-докладчик, срещу бизнесмена и лидер на \"Воля\" Веселин Марешки. Както и плевенският прокурор Димитър Захариев, който бе  обвинен заради участие в престъпна група , за чийто ръководител държавното обвинение посочи Камен Балбузанов-Куката. Третият случай, в който според прокуратурата Гатев е помагал нерегламентирано на магистрат, засяга пловдивския прокурор Росен Каменов, за когото има предложение за дисциплинарно уволнение. Единият от магистратите обаче опроверга прокуратурата. Повече четете  тук .  Шефът на бюрото Бойко Рашков пък твърди, че прокуратурата и ДАНС искат да ограничат контрола върху СРС-тата и затова е и атаката срещу Гатев и институцията. Повече четете  тук . \"Дневник\" изпрати въпроси до ДКСИ. ", "date": "2017.08.23", "title": "Втора служба отказа да върне допуска до тайни на зам.-шефа на бюрото за подслушвание"}
{"url": "http://www.dnevnik.bg/sviat/2017/08/23/3029164_komandvashtiiat_sedmi_flot_na_sasht_shte_bude/", "text": "Командирът на Седми американски флот вицеадмирал Джоузеф Окойн ще бъде освободен след серия сблъсъци с бойни кораби от последните седмици, предаде \"Ройтерс\", като се позова на американски представители. Продължава издирването на десет моряци, които са в неизвестност след  сблъсъка на ескадрения миноносец  \"Джон С. Маккейн\" с петролен танкер в понеделник. Това беше четвъртият инцидент с Тихоокеанския флот на САЩ от началото на годината. През юни крайцерът \"Фицджералд\"  едва не потъна  след сблъсък с филипински контейнеровоз край Япония. Седмият флот, който е част от Тихоокеанския флот, е базиран в Йокосука, Япония. \"Имаше спешна нужда от промяна в ръководството\", каза официалният представител във Вашингтон. Флотът първоначално отказа да коментира плановете след публикации по темата от \"Уолстрийт джърнъл\" и други американски издания. Не е известно кога решението ще бъде публично оповестено. Окойн трябваше да напусне поста през септември, когато Филип Сойър, заместник-командир на Тихоокеанския флот, трябваше да го наследи. Сегашният командир беше част от военноморската авиация и преди да заеме поста, работеше като навигатор на F-14. Инцидентът с \"Джон С. Маккейн\" в Малакския проток идва в напрегнати времена за военноморските сили на САЩ в Азия на фона на напрежението, създадено от Северна Корея след обявените планове за атака на тихоокеанската американска територия Гуам. По-рано през месеца \"Джон С. Маккейн\" също така навлезе в 12-милната зона около изкуствен остров, изграден от Китай в оспорваното Южнокитайско море като част от операциите за кампанията за \"свободата на навигация\". Китайски официоз съобщи след сблъсъка във вторник, че американският флот всъщност става все по-голям риск за корабоплаването в Азия, макар да твърди, че защитава свободата на навигация. \"Загубата на още един кораб тъкмо сега идва в лош момент. Тя може да увеличи притесненията за отбранителните способности на Америка и да изпрати погрешния сигнал на Северна Корея и Китай\", каза за \"Ройтерс\" високопоставен японски военноморски офицер, който няма разрешение да говори пред медиите.", "date": "2017.08.23", "title": "Командващият Седми флот на САЩ ще бъде освободен заради зачестили инциденти с бойни кораби"}
{"url": "http://www.dnevnik.bg/biznes/2017/08/23/3029156_prez_april_-_juni_potrebitelite_sa_polzvali_po-malko/", "text": "През второто тримесечие на годината потребителите са ползвали по-малко услугите на туристическите агенции и туроператорите, както и на инженерите и архитектите. Това показват данните на Националния статистически институт за периода април - юни. В сравнение с година по-рано оборотът в услугите на туристическите агенции спада с 0.4%, а в сектора \"Архитектурни и инженерни дейности, технически изпитвания и анализи\" - със 7.7%. Съпоставката с данните от първото тримесечие на годината дори показва по-голям спад в оборота на туристическите агенции - с 5.4%, при инженерните дейности той е с 5.7%. Намаление се наблюдава и при \"Воден транспорт\" и \"Въздушен транспорт\", съответно с 25.9 и 5.9%. В двата сектора спад в оборота има и на тримесечна база, съответно с 12.5 и 1.3%. В същото време най-висок ръст за година се наблюдава при оборота в \"Складиране и обработка на товари, спомагателни дейности в транспорта\" - 14.4%, и \"Пощенски и куриерски услуги\" - 13.6%. В сектора \"Транспорт, складиране и пощи\" оборотът расте за година със 7.4%. Общият календарно изгладен индекс на оборота за сектор \"Създаване и разпространение на информация и творчески продукти; Далекосъобщения\" е с 14.3% по-висок в сравнение с второто тримесечие на 2016 година. Нарастване на индекса на оборота има при всички дейности, като най-висок е ръстът при \"Информационни услуги\" (23.3%) и \"Дейности в областта на информационните технологии\" (22.9%). В сравнение с първото тримесечие най-голям ръст очаквано има при дейностите в областта на информационните технологии\" (13.7%) и \"Производство на филми и телевизионни предавания, звукозаписване и издаване на музика\" (9.9%). В посока нагоре са и данните в сектора по наемане и предоставяне на работна сила - с 11.2%. В сектора на транспорта и складирането на пощи през второто тримесечие има лек ръст от 2.4% на оборота. Най-висок ръст е регистриран при \"Пощенски и куриерски услуги \" - с 5.5%. Общият индекс на оборота за сектор \"Създаване и разпространение на информация и творчески продукти; Далекосъобщения\" нараства със 7.1% спрямо първото тримесечие на 2017 година.", "date": "2017.08.23", "title": "През април - юни потребителите са ползвали по-малко услугите на туроператори"}
{"url": "http://www.dnevnik.bg/bulgaria/2017/08/23/3029179_konstantin_kamenarov_e_noviiat_shef_na_bnt_dopulnena/", "text": "Константин Каменаров е новият генерален директор на БНТ. За него гласуваха четирима от членовете на Съвета за електронни медии (СЕМ). За да има избор, бяха необходими три гласа. Един глас беше даден за бившия генерален директор на БНР Валери Тодоров от Иво Атанасов. Нито един от другите кандидати не получи подкрепа от СЕМ. Това са Иван Гарелов, Емил Кошлуков, Сашо Йовков и Тома Иванов. Иво Атанасов обоснова негативния си вот с това, че не е напълно убеден, че Каменаров е най-добрият вариант за управлението на обществената телевизия. Атанасов препоръча на новия директор и той да не е убеден, че неговата концепция е най-добра, а да е склонен към диалог. \"Капитал\" писа, че от началото на конкурса Константин Каменаров бе сочен като един от основните фаворите за поста. Като негов конкурент бе сочен журналистът и бивш изпълнителен директор на Тв 7 Емил Кошлуков, за него не гласува нито един от членовете на регулатора. Вчера  при представянето на концепцията си пред медийния регулатор  Каменаров обяви, че ще назначи одит на телевизията, за да знае какво е реалното й състояние. Той възнамерява да се обгради с можещи хора, за да бъде изготвен и кризисен план. Каменаров обеща изцяло нова философия при взимането на решения при правенето на програма. \"Например за културата - ще се намерят пет човека, които се занимават и произвеждат култура, с помощта на които ще се изготви нещо като библия на телевизията или създаване на златни стандарти, от които да не се отстъпва.\" Намерението му е да премести предаването \"Панорама\" през уикенда.", "date": "2017.08.23", "title": "Константин Каменаров е новият шеф на БНТ (допълнена)"}
{"url": "http://www.dnevnik.bg/sviat/2017/08/23/3029182_chehiia_obsujda_vuzmojnostta_da_poluchi_statut_na/", "text": "Правителството на Чехия разглежда перспективата негов наблюдател да участва в заседанията на Съвета на финансовите министри от еврозоната (Еврогрупата). Това съобщи снощи пред журналисти премиерът на Чехия Бохуслав Соботка, цитиран от ТАСС и БТА. \"Получаването от Чехия на статут на наблюдател в Еврогрупата е възможност, позволяваща на републиката, дори без да има обращение (на националната й територия) на единната европейска валута, да участва в обсъждането на перспективите за развитие на еврозоната. Правителството одобри намерението да се задълбочи икономическата и валутната интеграция със страните партньорки (от Еврозоната). В тези условия се отчита възможността да бъде получен статут за наблюдател на заседанията на финансовите министри от еврозоната\", каза Соботка. В заседанията на Еврогрупата по думите му би участвал финансовият министър на Чехия. Статутът на наблюдател се разглежда в Прага като \"механизъм за укрепване на доверието\" между държавите - членки на еврозоната, и страните извън нея, както и за гарантиране на ефективността на Евросъюза. \"Това е добра идея, която приближава Чехия до ядрото на Евросъюза, би трябвало да бъде изпълнена\", подчерта чешкият премиер. Той подчерта, че засега правителството не е взело окончателно решение страната да подаде заявка за получаване на статут на наблюдател в Еврогрупата.", "date": "2017.08.23", "title": "Чехия обсъжда възможността да получи статут на наблюдател в еврозоната"}
{"url": "http://www.dnevnik.bg/biznes/2017/08/23/3029148_zategnatiiat_kontrol_vurhu_gorivata_shte_struva_122/", "text": "Контролът върху дейността на търговците на горива ще се затегне на няколко етапа през идните две години. Това се вижда от предложените промени в наредбата на финансовото министерство, която се отнася до отчитането на оборотите от търговията и онлайн връзката между касовите апарати на бензиностанциите и Националната агенция за приходите. Затягането на контрола бе оповестено през юни съвместно от министерствата на финансите и на икономиката, а срокът за обществено обсъждане на наредбата,  публикувана на сайта  на финансовото ведомство, изтича днес. Оценката е, че нововъведенията, които може да се приемат и за допълнителна административна тежест за бизнеса, ще струват на сектора еднократното вложение от 122 млн. лв. В изготвянето на новите текстове са участвали и експертите на Национална агенция за приходите, Българския институт по метрология и Държавната агенция за метрологичен и технически надзор. Целта им според двете ведомства е да се ограничи укриването на приходи от продажби на течни горива в търговските обекти и предотвратяване на злоупотребите с ДДС. \"Проверки на обекти за продажби на течни горива показват, че се установяват извършвани продажби, без да се отчитат чрез електронните системи с фискална памет. Констатирани са множество случаи на прекъсване на връзките/комуникациите между основните елементи на системата, вследствие на което са проточвани и продавани количества горива, които не са отчетени към системата на НАП\", пишат от двете министерства. Онлайн връзката между касовите апарати на бензиностанциите и данъчната администрация бе въведена от началото на 2011 г. С новите текстове се предвижда изработване на предварително одобрена от НАП и Българския институт по метрология схема за всеки конкретен обект за продажби на такъв вид продукти, която да отразява всички компоненти на електронната система за продажба на течни горива и връзката между тях (централно регистриращо устройство, средства за измерване на разход, концентратор и нивомерна измервателна система). Схемата ще се предоставя на двете институции за предварително одобряване и ще се съхранява на място в търговския обект. По този начин ще се намалят критичните възможностите за нейното манипулиране, смятат вносителите на промените. Освен това контролните органи ще разполагат по всяко време с информация за цялостната конфигурация на системата, която ще бъде използвана за съпоставяне с реалната обстановка на обекта при осъществяване на последващ контрол. Предвидено е всяка промяна, извършвана на схемата, да подлежи на последващо одобряване. Чрез него се очаква да се ограничат случаите, в които търговците извършват промяна в системата, която води до нерегламентирани продажби на течни горива. Предлага се извършването на сервизна дейност на фискалните устройства да е от техници, които да разполагат с уникален сервизен ключ, издаден от производителя или вносителя. Смята се, че това ще бъде пречка за манипулация на системите и същевременно във всеки момент ще е налице информация за този, който е извършвал сервиз на съответното устройство. Въвеждат се и нови специфични изисквания, според които прекъсване на връзката/комуникацията между отделните компоненти работата на системата ще се блокира. Мярката е насочена към предотвратяване на продажбите на течни горива, които не са регистрирани и отчетени чрез електронната система. При оповестяването на предлаганите промени беше съобщено, че очакваният ефект от въвеждането им е 117 млн. лв. повече приходи в бюджета. От проекта се вижда, че предложеният проект на акт ще доведе до косвено въздействие върху държавния бюджет, изразяващо се в повишаване на постъпленията от данък върху добавената стойност, като в резултат на завишения контрол върху приходите от продажби при равни други условия се очаква приблизително 10 % ръст от приходите в бюджета от ДДС, което в абсолютен размер е приблизително 150 млн. лв.", "date": "2017.08.23", "title": "Затегнатият контрол върху горивата ще струва 122 млн. лв. на бизнеса"}
{"url": "http://www.dnevnik.bg/sport/2017/08/23/3029185_neveroiatniiat_hotdog_s_koito_zvezda_v_badmintona/", "text": "На световно първенство като на световно първенство. Една от звездите в бадминтона - Лий Чон Вей, направи забележителен удар, с който изправи публиката в Глазгоу на крака и привлече вниманието на медиите. Малайзиецът направи т.нар. в тениса \"хотдог\", като прекара перото между краката си, за да го прати в полето на съперника си Брис Леверде. Разиграването продължи и Чон Вей го спечели след грешка на французина. Радостта в края на мача обаче остана за Леверде. 31-годишният французин постигна една от най-престижните победи в кариерата си, като отстрани втория в схемата след 2:1 (21:19, 22:24, 21:17). \"Много съм щастлив. Успях да остана спокоен и да играя своята игра\", каза Леверде.", "date": "2017.08.23", "title": "Невероятният \"хотдог\", с който звезда в бадминтона вдигна публиката на крака (видео)"}
{"url": "http://www.dnevnik.bg/biznes/2017/08/23/3029209_gugul_i_uolmart_se_obediniha_v_onlain_turgoviiata_v/", "text": "Интернет гигантът \"Гугъл\" (Google) и най-голямата верига магазини в света \"Уолмарт\" (Walmart) се обединяват за онлайн продажбите си в опит да конкурират лидера в областта \"Амазон\" (Amazon). От септември потребителите ще могат да купуват продуктите през \"Гугъл експрес\" (Google Express) – през уебсайта, мобилното приложение или чрез  домашния гласов асистент Google Home . Сътрудничеството между \"Гугъл\" и \"Уолмарт\" със сигурност ще засили конкуренцията с \"Амазон\", отбелязва USA Today. Изданието посочва, че много потребители вече заобикалят търсачката, а сърфират направо в сайта за електронна търговия. От много години \"Уолмарт\" е обект на нарастващата конкуренция на \"Амазон\", който вече  заплашва веригата дори на собствената ѝ територия - физическите магазини . \"Уолмарт\" вече се опитва да преустрои стотиците си магазини така, че да позволи на купувачите да взимат стоки, които са поръчали онлайн. Миналата седмица компанията съобщи, че онлайн продажбите ѝ са се увеличили през второто тримесечие с 60% на годишна база. Въпреки че бяха над очакваните, тези резултати разтревожиха за пореден път анализаторите заради изоставането на компанията от \"Амазон\", отбелязва БТА. \"Уолмарт\" е продала онлайн 67 млн. продукта в сравнение с 10 млн. за същия период на миналата година, но \"Амазон\" продава стотици милиони продукти, посочва \"Ню Йорк таймс\". През юли сайтът на веригата магазини е посетен от 83.6 млн. души, близо наполовина по-малко от посетителите на \"Амазон\". \"Гугъл\" пък от години губи позиции в онлайн търговията. \"Гугъл експрес\" заработи през 2013 г., но претърпя няколко труса, включително с опитa  да продава бързо развалящи се стоки . През февруари компанията интегрира \"Гугъл хоум\" към сайта си за онлайн продажби и сега ще използва тази персонализация за продажбите на продуктите на \"Уолмарт\". В \"Гугъл експрес\" могат да бъдат открити стоките на 50 търговеца, включително вериги като \"Таргет\" (Target) и \"Костко\" (Costco). Компанията съобщи, че планира да осигури и безплатни доставки над определен минимум покупки.", "date": "2017.08.23", "title": "\"Гугъл\" и \"Уолмарт\" се обединиха в онлайн търговията в опит да надвият конкуренцията на \"Амазон\""}
{"url": "http://www.dnevnik.bg/detski_dnevnik/2017/08/23/3029208_tri_chetvurti_ot_12-godishnite_imat_profili_v/", "text": "Около 73% от българите до 12-годишна възраст имат профили в социалните мрежи. Това обяви пред БНТ Георги Апостолов от Центъра за безопасен интернет. Той уточни, че през 2016 г. 97% от децата в страната използват активно интернет. Данните от изследването на организацията бяха публикувани само няколко дни след като  15-годишно момче уби 11-годишно момиче в Бургас  след спор къде да пушат наргиле. Двамата са се видели за пръв път в деня на инцидента, като преди това се запознали в интернет. В хода на разследването се разбра, че момичето е имало над 3000 последователи в профила си във \"Фейсбук\". По думите на Апостолов е препоръчително да се използват програми за родителски контрол, когато деца на 10-11-годишна възраст влизат в инетернет. Той обаче уточни, че за последните години този тип контрол става все по-малък. Експертът препоръча самите родители да правят профилите на децата си, като въвеждат реалната година на раждане, тъй като има 6 специални защити във \"Фейсбук\", които са предназначени за хората под 18-годишна възраст. \"Родителите често правят профили на децата си, тъй като всичките му съученици имат такива и те се чувстват изолирани. Препоръчителната възраст за влизане в социалните мрежи е 13 години, а за по-малките трябва да има специален контрол\", добави Апостолов. Данните от изследването показват, че през 2016 г. 97% от децата използват интернет. Трите най-популярни дейности са гледането на клипове, игрите и социалните мрежи. 93.4% от децата са признали, че използват интернет всеки ден, като по този показател България е на второ място след шведските деца.", "date": "2017.08.23", "title": "Три четвърти от 12-годишните имат профили в социалните мрежи (графика)"}
{"url": "http://www.dnevnik.bg/gradska_sreda/2017/08/23/3029215_stolichnata_obshtina_shte_kupi_20_elektrobusa_za_22/", "text": "Общинското дружество \"Столичен автотранспорт\" е обявило обществена поръчка с прогнозна стойност 22.2 млн. лева за 20 електрически автобуса. Според поръчката дружеството ще изплаща автобусите в продължение на 8 години. От няколко години Столичната община пуска пробно електробуси из града, задвижвани с различни технологии. В края на април кметът на София Йорданка Фандъкова  съобщи, че се подготвя поръчка за купуване на електрически автобуси . Месец по-късно в  София беше пуснат още един задвижван  от електричество автобус. От документацията не се разбира на каква технология са се спрели от Столичната община. През май зам.-кметът по транспорта Евгени Крусев обясни, че вариантите са два. При едната възможност автобусите трябва да бъдат зареждани по 6 часа от станция в гаражите, с което максималният пробег е между 250 и 300 километра. Вторият вариант е автобуси с батерия, които ще могат да изминават по 30 км с едно зареждане. За целта на всяка крайна спирка ще трябва да бъдат изградени зарядни станции. Според критериите за оценка на кандидатите с най-голяма тежест ще бъде общата стойност - 45 т., след това са техническата характеристика на автобусите - 25 т., енергийните и емисионните разходи - 15 т., 10 точки се дават за лизинговото оскъпяване, а за гаранционните условия - 5 т. ", "date": "2017.08.23", "title": "Столичната община ще купи 20 електробуса за 22 млн. лв."}
{"url": "http://www.dnevnik.bg/photos/2017/08/23/3029057_fotogaleriia_ulicata_na_svobodata_v_belarus/", "text": "Улица, застинала в сянката на изоставени фабрики от епохата на Съветския съюз, пълна с еклектични барове, художествени галерии и студия за йога, се превръща в убежище от бдителните очи на белоруските власти в столицата Минск.", "date": "2017.08.23", "title": "Фотогалерия: Улицата на свободата в Беларус"}
{"url": "http://www.dnevnik.bg/evropa/zemedelie/2017/08/23/3029217_proizvoditelite_veche_mogat_da_iznasiat_rastitelni/", "text": "Българските производители на растителни продукти вече могат да изнасят продукцията си за Виетнам, съобщиха от министерството на земеделието. Това става възможно, след като министерството и Българската агенция по безопасност на храните са утвърдили образец на фитосанитарен сертификат с Министерството на земеделието и развитието на селските райони на Социалистическа република Виетнам. Документът дава възможност на български фирми да изнасят стоки от растителен произход (зърно, фуражи, брашна, технически култури, цветя, семена и др.) на виетнамския пазар. За реализиране на износа не са необходими други сертифициращи документи освен този. По оценки на аграрното ведомство основен износен продукт за Виетнам е българската фуражна пшеница. Министерството продължавало активно да работи и за регистрацията на България като страна - вносител на стоки от животински произход, което се очаква да стане до края на годината.", "date": "2017.08.23", "title": "Производителите вече могат да изнасят растителни продукти за Виетнам"}
{"url": "http://www.dnevnik.bg/sviat/2017/08/23/3029222_tailand_zabraniava_reklamata_na_bebeshko_adaptirano/", "text": "Като мярка за стимулиране на естественото кърмене, Тайланд планира да забрани рекламирането и маркетинга на изкуствените адаптарина млека за бебета, съобщава \"Ройтерс\". Необходимите промени в закона ще влязат в сила още от следващия месец и са определяни като огромна крачка към решаването на проблема на страната с ниския дял на кърмещите майки, макар че според експерти ще са необходими и още държавни усилия, допълва световната информационна агенция. Тайланд има едно от най-ниските нива на естествено закърмени бебета в света. Само около 12% от родилките там кърмят новородените си. За това има много фактори, начело с агресивната търговска стратегия на производителите на адаптирани млека и заместващи продукти, но също и това, че отпускът по майчинство за жените е само 3 месеца. Забраната от следващия месец трябва да спре всякакви преки и непреки начини за промотиране на изкуствените заместители на кърмата, включително и разпространяването на безплатни мостри в родилните отделения, което е масово. От Детския фонд на ООН - УНИЦЕФ приветсваха решението на тайландското правителство. Според тях тази голяма крачка е необходима, за да могат местните жени да научат за ползите от естественото кърмене, което дава \"възможно най-добрият старт на живота\". Препоръката на Световната здравна организация е бебетата да се хранят единствено с кърма поне до 6-месечна възраст и след това кърменето да продължи успоредно със захранването до около втората година. Според експертите на УНИЦЕФ забраната за реклама е добро начало, но трябва да се мисли и за по-дълго платено майчинство, гъвкаво работно време и осигуряване на ясли и условия за кърмене на работните места на тайландките.", "date": "2017.08.23", "title": "Тайланд забранява рекламата на бебешко адаптирано мляко, за да стимулира кърменето"}
{"url": "http://www.dnevnik.bg/sport/2017/08/23/3029228_berbatov_podpisa_s_indiiskiia_kerala_blasturs/", "text": "Димитър Бербатов вече е играч на индийския \"Керала бластърс\", потвърди мениджърът му Емил Данчев. Договорът на българския нападател е за една година. \"Защо Индия? Клубът беше много настоятелен в желанието си да привлече Димитър, а Индия е страна, която се развива много бързо във всички отношения. След като има подписан договор, значи двете страни са удовлетворени. Бербатов ще има максимален комфорт по време на престоя си там\", заяви Данчев пред  \"Гонг\" . Бербатов не е играл официален мач от пролетта на 2016 г., когато напусна гръцкия ПАОК. Той неколкократно заяви, че иска да се върне в Англия, но  опитите му да си уреди трансфер във Висшата лига не сполучиха. Бившият играч на \"Манчестър юнайтед\" навърши 36 години през януари, но беше категоричен, че се чувства в отлична форма, има голямо желание да играе и  на този етап няма намерение да прекратява кариерата си .", "date": "2017.08.23", "title": "Бербатов подписа с индийския \"Керала бластърс\""}
{"url": "http://www.dnevnik.bg/bulgaria/2017/08/23/3029234_elektronna_platforma_shte_spre_neprekusnatoto/", "text": "Цялата информация за съществуващата и планираната инфраструктура ще бъде събрана в електронна платформа, която ще е базирана на геопространствени данни. Проектът се изпълнява от транспортното министерство и е финансиран по оперативна програма \"Добро управление\", съобщиха от ведомството. Ресорният зам.-министър Димитър Геновски уточни, че реализацията на платформата ще повлияе положително върху икономиката на страната. По думите му основната цел е да бъде сложен край на непрекъснатото разкопаване на улици и обществени места заради липсата на координация на ремонтите от различни институции. Според него този проект ще спести средства на общините и ще осигури по-комфортен живот в градската среда. Той посочи и друг плюс. \"Всеки инвеститор, който има желание да изгради комуникационна инфраструктура, ще може да добие представа какви налични мрежи и оборудване има в даден регион и ще има възможността да ги използва. По този начин ще бъдат намалени разходите за строителни дейности като прокопаване на канали, полагане на тръби или на шахти\", заяви Геновски.", "date": "2017.08.23", "title": "Електронна платформа ще спре непрекъснатото разкопаване на улици"}
{"url": "http://www.dnevnik.bg/sport/2017/08/23/3029237_barselona_obiavi_privlichaneto_na_di_mariia_okaza_se/", "text": "\"Барселона\" обяви привличането на Анхел ди Мария от ПСЖ. Съобщението беше публикувано в официалния профил на каталунците в \"Туитър\". Впоследствие се оказа, че новината за пристигането на бившия футболист на \"Реал\" (Мадрид) на \"Камп ноу\" не е вярна. От \"Барселона\" обявиха, че профилът в \"Туитър\" е бил пробит от хакери. \"Тази нощ нашите профили бяха хакнати. Работим за разрешаването на проблема възможно най-скоро. Благодарим за търпението ви\", обявиха от клуба. Пробивът предизвика много шеги за сметка на \"Барселона\". Повечето бяха свързани с миналото на Ди Мария, който игра за \"Реал\" от 2010 до 2014 г. \"Новината\" идва във време на напрежение в клуба, започнало след раздялата с Неймар. Бразилецът премина в ПСЖ за 222 млн. евро, а преди дни  разкритикува ръководството на каталунците . \"Барселона\"  обяви, че ще съди Неймар за 8.5 млн. евро  заради нарушаване на договора. От екипа на бразилеца отговориха, че  той очаква 26 млн. евро бонус от каталунците .", "date": "2017.08.23", "title": "\"Барселона\" обяви привличането на Ди Мария, оказа се хакерска атака"}
{"url": "http://www.dnevnik.bg/biznes/2017/08/23/3029229_ofis_sgrada_shte_se_izdigne_na_miastoto_na_shouruma_na/", "text": "На мястото на бившия шоурум на \"Лада\" в столичния квартал \"Младост\" ще се издигне 12-етажна офис сграда. Теренът е близо до Бизнес парка и е придобит от полската група GTC (Global Trade Center). Това съобщава в днешния си брой  \"Капитал Daily\" . Съвсем близо е предишният проект на компанията - 11-етажната офис сграда Advance Business Center. Така в терените за кулите до бизнес парка вече са вложени 13 млн. евро, а заедно с изграждането общата инвестиция ще е 54 млн. евро в почти 30 хил. кв.м площи. Имотът, върху който ще бъде издигнат бъдещият Advance Business Center II, е купен за 7.4 млн. евро с ДДС, а сделката за парцела от почти 5 декара вече е отразена в Имотния регистър. Компанията притежаваше два мола - в Бургас и Стара Загора, които вече продаде на фонд от ЮАР, а сега се фокусира върху офис площите.  Очаква се строежът на сградата да приключи в периода 2019-2020 г.  Продавач на терена е била софийската компания АСМ, която от края на май 2017 г. е еднолична собственост на бившия вносител на \"Лада\" в България Алексей Стадницкий, а допреди това миноритарен дял от 10% в дружеството е притежавала съпругата му Светлана Стадницкая. Руските инвеститори с българско гражданство са придобили терена през 2010 г. от група физически лица, като по данни от Имотния регистър стойността на сделката е била едва 338.4 хил. лв. Интересът на GTC към офис пазара в България се обуславя от растящото търсене и от недостига на качествени площи, особено в столицата. ", "date": "2017.08.23", "title": "Офис сграда ще се издигне на мястото на шоурума на \"Лада\" в \"Младост\""}
{"url": "http://www.dnevnik.bg/video/2017/08/23/3029244_video_riiad_arestuva_za_kratko_momche_tancuvalo/", "text": "Четиринайсетгодишно момче, арестувано от саудитската полиция, задето танцувало на кръстовище под звуците на песента \"Макарена\", е освободено с предупреждение за безопасността на движението, съобщи министерството на вътрешните работи, цитирано от агенция \"Ройтерс\". Видеото с момчето, което танцува под звуците на популярния хит от 90-те пред пет ленти, пълни с автомобили, спрели на червен светофар, получи широко разпространение в социалните мрежи. Полицията заяви, че тийнейджърът е бил задържан за разпит, защото е показал \"непристойно поведение на обществено място\", затруднявайки трафика. Момчето е освободено без обвинение, след като той и настойникът му били разпитани. Двамата са подписали писмена декларация, че момчето повече няма да демонстрира поведение, от което би могло да произтече опасност за неговия живот и живота на други\", заяви ведомството. \"Целта е единствено да бъде предупредено за потенциалните последствия за собствената му безопасност, както и да спазва правилата за безопасността на водачите на превозни средства и пешеходците като цяло\". /БТА", "date": "2017.08.23", "title": null}
{"url": "http://www.dnevnik.bg/sport/2017/08/23/3029243_bih_igral_za_nacionalniia_na_bulgariia_zaiavi_junior/", "text": "Нападателят на \"Левски\" Жуниор Мапуку каза, че би приел да играе за България, ако бъде поканен. Играчът беше награден за най-добър в шестия кръг на Първа лига благодарение на  трите си гола за победата срещу \"Пирин\" . \"Бих играл за националния отбор на България. Със селекционера Хубчев не сме говорили, но ще е удоволствие за мен, ако той се обади да говорим по тази тема. Аз го харесвам, той също\", каза Мапуку. Двамата със селекционера са работили заедно в \"Берое\". Отношенията им преминаха през доста проблеми. През февруари 2015 г. Мапуку каза, че Хубчев му е като баща. \"Каквото каже, трябва да го изпълнявам. Естествено Хубчев много често не е бил доволен от мен – заради поведението ми, за това, че не правя достатъчно усилия на тренировка. И винаги е прав. Вкарвал ме е много пъти в правия път.\" През август същата година  нападателят си тръгна от \"Берое\" с решение от съда и обвинения към Хубчев . \"Бях щастлив и не исках да напускам, но отношението на треньора и помощника му към мен беше ужасно\", написа тогава Мапуку във \"Фейсбук\". За мачовете с Швеция и Холандия от квалификациите за световното в Русия  Хубчев повика само един футболист на \"Левски\" - вратаря Божидар Митрев . В мача с \"Пирин\" нападателят беше оставен резерва. \"Треньорът е шеф, моята работа е да тренирам, а треньорът решава дали да играя. Конкуренцията е нормално нещо, нямаме проблеми с Буш, работим и двамата здраво. Щастлив съм, че Делио Роси е начело на отбора, заниманията са по-тежки, той доста говори с нас.\" Мапуку смята, че този сезон първенството ще е по-оспорвано. По думите му е важно \"Левски\" да гледа към своята игра \"защото това е най-важното\".", "date": "2017.08.23", "title": "Бих играл за националния на България, заяви Жуниор Мапуку"}
{"url": "http://www.dnevnik.bg/sviat/2017/08/23/3029188_otkritoto_v_daniia_tialo_bez_glava_e_na_shvedskata/", "text": "Осакатеното тяло, намерено в понеделник в датски води, е на шведската журналистка Ким Вал, която беше на борда на \"Наутилус\" - най-голямата частна подводница в света, която  потъна на 11 август . Това съобщи в \"Туитър\" полицията в Копенхаген, цитирана от \"Ройтерс\" и Би Би Си. В \"Туитър\" служителите на реда обявиха, че вече са направени ДНК тестове, като пробата от тялото съвпада с тази от Вал. Тридесетгодишната журналистка на свободна практика е публикувала в \"Гардиън\", \"Форин полиси\", сп. \"Тайм\", \"Ню Йорк таймс\", и \"Саут Чайна морнинг пост\". Според майка ѝ Ингрид Вал тя живеела в Ню Йорк и Пекин, работела по истории в различни точки на света. За изчезването ѝ първо беше съобщено от приятеля ѝ на 11 август, когато трябваше да се върне от пътуване с \"Наутилус\". На същия ден подводницата, за която тя правеше материал, потъна, а един от създателите ѝ и основател на компанията собственик, Петер Мадсен, беше спасен от датските военноморски сили. След потъването на подводницата Мадсен беше обвинен в убийство по непредпазливост. Първоначално той потвърди, че Ким Вал е била с него в подводницата, но я е оставил близо до Копенхаген. По-късно промени версията си и каза, че е починала при инцидент, а той я \"погребал\" в морето. Според датската полиция обаче подводницата е нарочно потопена от Мадсен, а Мадсен осакатил тялото, за да се увери, че газовете, отделяни при разлагането на трупа, ще попречат на подуване, което би могло да го извади на повърхността. Към торса бил закачен и метален предмет, който да улесни потъването. Кръвта, намерена на подводницата, също е на Вал. Издирването на журналистката продължи десет дни, преди тялото ѝ да бъде намерено от минаващ велосипедист на плаж край залива Коге в понеделник. Полицията каза, че ръцете, краката и главата са били отрязани умишлено. В сряда сутринта тя потвърди, че торсът принадлежи на Ким Вал. Засега обаче разследващите се въздържат да обявят причина за смъртта ѝ. \"Проклятието съм аз\" Адвокатът на Мадсен, Бетина Халд Енгмар, каза, че клиентът ѝ не е направил никакви самопризнания и е пледирал невинност на изслушване при закрити врати. Изобретателят вече беше известен в Дания не само като предприемач и авиоинженер, но и с подводниците си. Той е създател на асоциациите \"Копенхаген суборбиталс\" и \"Рокет Мадсен спейс лаборатори\" с идеята те да станат първите доброволчески организации, изпратили човек в Космоса със самоделна ракета. С този проект се захваща след завършването на \"Наутилус\" - с краутфъндинг кампания - през 2008 г. В момента обаче не е част от \"Копенхаген суборбиталс\", която е в словесна война с управляваната от него организация - двете не могат да се разберат откъде трябва да бъде изстреляна ракетата. \"Той не е склонен към насилие, не пие, не употребява наркотици\", каза за датския таблоид В.Т. Томас Дюрсинг, написал книга за него. \"От друга страна, се кара с всички, и аз съм спорил с него. Това обаче често се случва с хора, движени от дълбоки страсти.\" Би Би Си цитира шведски медии, според които той е \"инженер любител\", но не е известно какво е образованието му или с какво се е занимавал, преди да се захване с изобретателските си начинания. Първоначално не е едноличен собственик на \"Наутилус\", но тя му е прехвърлена през 2015 г. след спор с доброволците, поддържащи подводницата. В изявление на сайта на \"Наутилус\" той казва, че е изпратил до досегашния борд: \"Може да мислите, че над \"Наутилус\" тегне проклятие. Проклятието съм аз. Няма да има мир на \"Наутилус\", докато съм жив.\"", "date": "2017.08.23", "title": "Откритото в Дания тяло без глава е на шведската журналистка от потъналата частна подводница"}
{"url": "http://www.dnevnik.bg/bulgaria/2017/08/23/3029211_valentin_radev_telefon_112_niama_da_spre_da_raboti/", "text": "Спешният телефон 112 няма да спре да работи, въпреки че няма избрана нова фирма за поддръжката на системата. Това беше коментарът на вътрешния министър Валентин Радев след заседанието на кабинета в сряда. Повод беше публикация във в. \"Труд\", че системата за спешни повиквания е пред катастрофа, защото търгът за поддръжката ѝ е прекратен, а нов не е обявен. Освен това ставали грешки в предадените на спешните медицински екипи адреси от служителите на тел. 112. Радев, цитиран от \"Нова телевизия\", заяви обаче, че последната проверка на министерството е установила, че от около 600 хиляди обаждания на спешния телефон за последния месец и половина само при 130 е имало някакви грешки в адреса, които са коригирани от спешна помощ, пожарната или полицията. Проверката на МВР е показала, че това не е довело до фатално забавяне. По думите на Радев подобни статии всяват смут у гражданите. Той допълни, че макар да няма нов договор за поддръжка на системата, това се прави от фирмата изпълнител от предишния търг. Иначе министърът заяви, че той е спрял обществената поръчка, която МВР обяви през  юни тази година . \"Аз спрях поръчката за тел. 112. Беше намерен дефект в нея и това беше основанието. Усещах се притиснат като министър от тези, които досега са изпълнявали задълженията си по този договор. Имаме известни слабости в министерството назад във времето, тъй като не са плащани пари за поддръжка. От експертизата, която имам, в момента правим така, че се договаряме с представител на небългарска фирма, които са вършили нещата досега, да продължават да ги вършат, без това да е в ущърб на гражданите\", коментира вътрешният министър, цитиран от \"Фокус\". \"Имам увереността, че ще постигнем оптимална цена за поддръжката. Това е единственият мотив - да спестим средства на данъкоплатците и да намерим златната среда и за тези, които ще извършат дейността или ще продължават да я извършват, и за нас като министерство да не даваме повече пари, отколкото ни се струва, че е нормално. Много е сложна експертизата, а и са много малко специалистите, които могат да направят такава. Отправям апел към фирмата да бъдат по-конструктивни към нас. Да, те ще продължат, така се е случило, че договорът е такъв и те би трябвало, а и няма кой друг, да продължат поддръжката на тел. 112. Да не се подвеждат по това, че идвайки председателството, министерството и държавата ни могат да бъдат притискани с условия, които считаме за неприемливи\", заяви Радев. Проверка на \"Дневник\" показа, че процедурата е била прекратена, тъй като за участие в процедурата е подадена само една оферта, която не съответства на предварително обявените условия и е неподходяща. Участникът се отстранява от участие, защото ценовото му предложение съдържа аритметична или техническа грешка. Не е известно кога ще бъде обявен новият търг за поддръжка на системата, обясниха за \"Дневник\" от пресцентъра на МВР. Оттам отклониха въпроса дали в новата поръчка ще има изискването за изграждане на софтуер, който да даде възможност на хората със слухови и говорни увреждания да могат да подават сигнали до тел. 112 с есемеси, чийто срок за въвеждане бе до края на юли 2017 г. От министерството отговориха само: \"След като се обяви поръчката ще се видят параметрите ѝ.\" Оттам обясниха още, че понякога се случва служителите на тел. 112 да работят на ръчен режим и да записват на хартия, но това не било практика. \"Оптимист съм, че до половин-един месец ще стигнем до край на тези преговори, ще сключим договор и системата ще бъде поддържана и за председателството, а и не само заради него. Тази обществена поръчка ще продължи. Другите функционалности могат да станат само ако системата се поддържа. Нашата първа задача е да направим първото – поддържаме системата, сключваме договор и след това говорим за другите две функционалности\", каза министърът на вътрешните работи.", "date": "2017.08.23", "title": "Валентин Радев: Телефон 112 няма да спре да работи"}
{"url": "http://www.dnevnik.bg/sviat/2017/08/23/3029265_pred_kyolnskata_katedrala_sa_postaveni_betonni/", "text": "Германската полиция постави бетонни заграждения пред входа на катедралата в Кьолн - един от най-прочутите готически храмове в света, след като войнстващи ислямисти признаха, че са планирали да взривят в Испания няколко забележителности, включително \"Саграда Фамилия\" в Барселона. \"Решихме да действаме максимално бързо, след като анализирахме нападенията в Европа. Работата ни е да защитаваме деликатни части от града и едно от тях е катедралата - световно известен символ на Кьолн\", заяви говорителка на полицията. Много германски градове засилиха мерките за сигурност след нападението от миналата седмица в столицата на Каталуня. Това поставя край на периода, в който се спореше дали подобни мерки няма да създадат у населението нагласата на хора в обсадена крепост и да отблъснат туристи и гости. \n     Освен това издигането на преградни съоръжения изисква доста средства и въпреки това има съмнения, че те може да бъдат изразходвани за нещо, което скоро да се окаже ненужно или недостатъчно, а в същото време ще затрудни нормалния живот на хората. \"Не искаме да обграждаме града си със стени\", заяви Андреас Гайзел, сенатор от Берлин по въпросите на вътрешната сигурност. \"Това ще постигне ефект, противоположен на желания - да покажем, че градът е спокоен\", обясни той в интервю за в. \"Билд\". В германската столица бетонни и други заграждения има около коледния пазар, в който терорист заби миналата година откраднат камион и уби 12 души, но други видими ограничения не се забелязват.", "date": "2017.08.23", "title": "Пред Кьолнската катедрала са поставени бетонни заграждения срещу атентат"}
{"url": "http://www.dnevnik.bg/bulgaria/2017/08/23/3029271_pravitelstvoto_predlaga_vtori_mandat_za_cvetan_kitov/", "text": "Правителството предлага директорът на Държавната агенция \"Технически операции\" (ДАТО) Цветан Китов да получи втори мандат, научи \"Дневник\". Вчера се появи информация, че премиерът Бойко Борисов иска да го смени, като основанието за това беше дневният ред на правителственото заседание. Оказа се, че Борисов, който пряко отговаря за агенцията, ще поиска преназначаването му. След законодателни промени през 2015 година вече държавният глава назначава шефа на тази структура по предложение на правителството, а не изпълнителната власт. Така крайното решение ще бъде взето от президента Румен Радев. Цветан Китов е дългогодишен служител на МВР, работил е \"Оперативно-техническа информация\" и в Национална служба \"Сигурност\". Постъпва в ДАНС при нейното създаване през 2008 г. От август 2013 г. е заместник-председател на ДАТО, а от октомври 2013 г. е назначен и за председател на ДАТО.", "date": "2017.08.23", "title": "Правителството предлага втори мандат за Цветан Китов като шеф на агенцията за подслушванията"}
{"url": "http://www.dnevnik.bg/bulgaria/2017/08/23/3029288_shte_otpadne_hartienoto_udostoverenie_za_grajdanski/", "text": "До края на годината ще отпадне изискването за издаване на хартиен носител на удостоверение за сключен граждански брак, но само за хората, родени след 1 януари 1984 г. Причината е, че не всички общини са актуализирали информацията в Националната база данни \"Население\" за сключените на територията им граждански бракове. Това се разбира от доклад за мерките за намаляване на административната тежест чрез премахване на удостоверителни документи на хартиен носител, публикуван на сайта на Държавната агенция \"Електронно управление\" (ДАЕУ). До края на 2017 г. всички административни органи следва  да премахват изискването за хартиен носител на 12 основни удостоверения , изисквани от администрациите. За три от документите обаче все още има пречки за премахването им на хартия. В регистрите за граждански брак в дигитален вид съществуват актовете, издадени след 2000 г., или за хората, родени след 1984 г. Информацията за родените преди това трябва да бъде дигитализирана по общини. \"Предстои и процес на дигитализация на базите данни отпреди 2000 г. за сделки, нотариални актове и други нотариални документи, налични единствено на хартиен носител в 113-те структури на Агенцията по вписванията в страната\", каза председателят на ДАЕУ Росен Желязков, цитиран от правителствената информационна служба. Министърът на правосъдието следва да извърши точен анализ и разчети във връзка с цифровизацията на тези масиви. Другото удостоверение, което на този етап ще остане на хартия, е за вписаните в регистъра БУЛСТАТ обстоятелства, които се издават от Агенция по вписванията. За да бъде цифровизирано то, е необходимо да се осигури връзка между средата за междурегистров обмен и актуалната база данни на БУЛСТАТ. \"Законът за регистър БУЛСТАТ не съдържа конкретна разпоредба за носителите, на които може да се издава удостоверението. В този аспект е необходима промяна на чл. 36., ал. 3 от Закона за Регистър БУЛСТАТ в посока регламентиране на издаването му както на хартиен носител, така и като електронно подписан документ\", е посочено в доклада. Не са цифровизирани и удостоверенията за вписванията, отбелязванията или заличаванията по партида на физическо или на юридическо лице в Имотния регистър, които се издават от Агенцията по вписванията. От доклада се разбира, че причината е, че системите на съответните служби по вписванията не са присъедини към информационната система, обслужваща регистъра. За да се реализира премахването на хартиените удостоверения – общо 12 документа, които участват в няколкостотин административни услуги, до 31 декември 2017 г. трябва да бъдат извършени промени на 49 закона и 70 подзаконови нормативни акта, съобщава правителствената информационна служба. Желязков коментира, че дотогава дигиталните и хартиените процеси в администрацията ще съществуват паралелно. \"В процеса на отпадане на хартиените удостоверения и на промяната на аналоговото, \"хартиено\", мислене обаче трябва да бъдат ангажирани и служителите\", посочи той.", "date": "2017.08.23", "title": "Ще отпадне хартиеното удостоверение за граждански брак, но за родените след 1984 г."}
{"url": "http://www.dnevnik.bg/analizi/2017/08/23/3028710_ubiicite_sa_nashi_hora/", "text": "В последните дни убийства на жени потресоха българското общество. Темата за насилието, която е неизменна в медиите (а и за съжаление – в живота ни), влезе в саундтрака на дните ни като висока, повтаряща се нота, в музиката към филм на Хичкок, която трябва да засили съспенса в балканския трилър, в който преминават повечето ни дни. Но не живеем ли в постоянен съспенс? В който не спираме да се питаме кога ще се случи следващото произшествие. Лошо, защото то никога не закъснява, а дори често подранява.  Елена Василева беше публично разстреляна  с четири куршума от нейния съпруг Венцислав Василев в заведение в София пред очите на най-добрата й приятелка. Какво от това, че била написала четири жалби до полицията и прокуратурата? Какво от това, че няколко пъти се обаждала на 112? Какво от това, че имало ограничителна заповед? Какво от това, че подала последната жалба срещу Венцислав броени часове преди той да тръгне да решава проблемите си като в някой уестърн? Какво от това, че те имали две деца? Е, той посбивал голямото дете, но нима това е рядкост в България? За съжаление, колкото и да се опитваме да викаме, институциите в нашата страна не чуват вика ни:  Станете вие, институции, от сън дълбок се събудете, но вие тънете в корупция и с бездействия душите ни ядете. В комплекс \"Меден рудник\" в Бургас в асансьор беше открит трупът на  11-годишно момиче  с прободна рана във врата. Не след дълго беше открит и извършителят на това убийство – 15-годишно момче. Двамата се скарали, защото не могли да се разберат къде да пушат едно наргиле. Сега момчето ще трябва да излежи наказанието си и ще опропасти живота си. Но дали вината не е както на момчето, така и на обществото ни, което произвежда насилие в огромни количества? Насилие, което не спираме да одумваме, но без да правим нищо конструктивно за неговото намаляване?  Ето, в Монтана е станало още едно убийство на непълнолетно момиче. 16-годишно момиче от село Габровница е било пребито до смърт от нейния приятел (с инициали Ц. Т. от село Малорад, област Враца), с когото доскоро живеели на семейни начала. Той й нанесъл многобройни удари с нож и дори за момент не помислил, че двамата имат 11-месечно бебе. 21-годишният мъж бил гневен, защото момичето не искало да се върне да живее при него. След станалото кой знае кога самият той ще се върне да живее в дома си (и дали това някога ще се случи). Тези случаи (а има и  още)  би трябвало да ни алармират, че имаме Че все по-често единственият език, на който говорим, е този на юмруците, ритниците и (опази, Боже) на оръжията. Очевидно опитите на управниците да направят нещо срещу домашното насилие не дават никакви резултати. Закон има, но той не работи. Както купчина други закони в нашата мила родина. А дори и да работеше, какво от това? Законите у нас не се спазват. Институциите не натискат достатъчно за тяхното спазване, а и българите по принцип не харесват много законите. Да, те не спират да повтарят как правилата трябвало да се спазват, но тъкмо когато говорят за това, димят с цигара в някое заведение или карат без колан. Без да проумяват, че ако искат да се спазват \"големите правила\", трябва да се спазват и малките такива. Защото пред закона всички са равни. И всички закони са равни. Чудно само как в медийното пространство по едно неписано (дали?) правило приоритет са престъпленията, които извършват малцинствата и чужденците. А може би никак не е чудно. Сутрин, докато се наблюдаваш в огледалото, забелязваш, че имаш рана на лицето. Нищо, слагаш си лепенка. А после се смееш на раните на другите, които засичаш по улици, тротоари и трамваи. И докато пред очите ти твоите извършват престъпление след престъпление, ти гордо и с до болка познатия патриотичен патос насочваш гнева си към престъпленията на другите. Поне до такова заключение може да стигнем, ако се запознаем с резултатите от социологическо проучване на БХК, обхващащо постановените в периода 2012 – 2014 г. присъди за умишлени убийства и опити за убийства на жени. За въпросния период 91% от убийствата са извършени от мъже, 7% при съучастие между мъже и жени и едва 2% от тях са извършени от жени. Това не е толкова учудваща информация. Но картинката (или по-точно това огромно ужасяващо платно) става по-интересна, когато проверим какво казват статистическите данни по отношение на въпроса \"Кои са извършителите на убийства на жени в България\". Повтарям, че става думи за данни от периода 2012 - 2014. Прочитам  годишния доклад на БХК за 2014 , където са публикувани резултатите от проучването. И каква изненада? 35% от извършителите са настоящи или бивши партньори на жертвата, 25% са роднини, 31% са други познати. На убийците, които не са познати на жертвата, тоест на тези, които обикновено заемат челно място по новините (непознатите), се падат едва 9%.  Този апокалиптичен портрет на обществото ни се допълва от това, че в 19% от присъдите изрично се споменава, че жертвата е била подложена на системно физическо домашно насилие, а в 21% от случаите жертвата е била в напреднала възраст или е страдала от тежко физическо или психическо заболяване. При цели две трети от случаите убийството е било извършено в дома на жертвата.  Напук на масовия страх от другия, от чужденеца, най-често убийците са наши хора. Не трябва ли сега да смелим тази информация, вместо да се тупаме в гърдите и да повтаряме колко антибългарска организация е БХК? Не е ли добре да осъзнаем какви са фактите, каква е реалността? Нищо, че тези факти и тази реалност от години ни избождат очите, докато ние сме вперили поглед някъде другаде. Не е ли крайно нужно да се опитаме да разрешим този проблем, вместо да изчакаме медийната буря да отмине, нищо да не направим и така до следващите престъпления. Докато в същото време (сигурен съм) толкова престъпления над жени остават скрити поради страх, срам и омерзение? Не е ли наложително да си кажем, че това не може да продължава, и да видим какво може да се направи?  Защото българските жени са майките на бъдещите поколения. И заслужават да водят един нормален и спокоен живот, вместо с разширени от ужас зеници в очите да наблюдават как българинът беснее над майчиното им огнище. И защото по силата на обстоятелствата, ако майките са жертви на насилие, вероятността децата им да станат насилници или жертви е огромна. Тъжно, но факт.", "date": "2017.08.23", "title": "Убийците са наши хора"}
{"url": "http://www.dnevnik.bg/sviat/2017/08/23/3029337_shotlandiia_i_uels_zaplashiha_da_othvurliat_zakona_za/", "text": "Ръководителите на правителствата в Шотландия и Уелс ще работят по обща стратегия за защита на парламентарната си власт от Лондон. Двете страни са на мнение, че плановете за Брекзит заплашват правомощията им, пише агенция \"Ройтерс\". Уелс и Шотландия  планират да отхвърлят закона, който ще \"пререже\" правната връзка между Великобритания и Европейския съюз, когато той бъде изпратен за гласуване в парламентите в Кардиф и Единбург. Те се боят, че връщането на някои  правомощия от ЕС в ръцете на Лондон  ще отслаби още повече властта на местно ниво. Този ход не би имал силата на вето върху  процеса за Брекзит , но ще влоши конституционалните противоречия в страната. На практика той ще принуди правителството да игнорира желанието на местните власти, които се занимават с вътрешните проблеми на Уелс и Шотландия. \"Законът за оттеглянето е безсрамен опит властта за вземане на решения да се централизира в Уестминстър\", заявиха премиерите на двата региона в общо изявление. \"Шотландското правителство прави всичко възможно да предотврати един екстремен Брекзит и да накара Великобритания да остане в единния пазар\", заяви премиерът на Шотландия  Никола Стърджън , която е отявлен  противник  на напускането на ЕС. Шотландците гласуваха със 62% за оставане в съюза, а уелсците – за напускането му с 52.5%. Но премиерът на Уелс  Каруин Джоунс  нарече действията на Лондон крещящо заграбване на власт. Министърът за Шотландия в британското правителство Дейвид Мъндел твърди, че отмяната на правните връзки между Лондон и Брюксел ще бъде преходна и в крайна сметка ще увеличи властта на Кардиф и Единбург.", "date": "2017.08.23", "title": "Шотландия и Уелс заплашиха да отхвърлят закона за Брекзит"}
{"url": "http://www.dnevnik.bg/bulgaria/2017/08/23/3029340_izgrajdaneto_na_krematorium_krai_kuklen_vdigna_na/", "text": "Експертният съвет към Регионалната инспекция по околната среда и водите (РИОСВ) в Пловдив разреши изграждането на крематориум край Куклен, съобщава \"Фокус\". Осем от присъстващите на заседанието са гласували \"за\", а трима са се обявили \"против\". Според екоинспекцията проектът отговаря на екологичното законодателство и няма основание за спирането му. Решението на съвета не е окончателно и подлежи на обжалване в съда. Докато течеше заседанието пред сградата на РИОСВ се събраха около 30 жители на Куклен, които протестираха срещу изграждането на крематориум край града. Повече от хиляда души са се подписали против плановете на частния инвеститор, като недоволството беше подкрепено и от местната власт. Хората се притесняват, че съоръжението за изгаряне на човешки тела и останки допълнително ще замърси околната среда. Те не се успокоиха и от уточнението на инвеститора, че крематориумът ще се намира на около 2 км от града. Живеещите в Куклен заплашиха, че ако проектът започне да се реализира, ще блокират основните пътни артерии край Пловдив.", "date": "2017.08.23", "title": "Изграждането на крематориум край Куклен вдигна на протест местното население"}
{"url": "http://www.dnevnik.bg/bulgaria/2017/08/23/3029250_vutreshniiat_ministur_dokladva_na_borisov_che_e/", "text": "Мярката за назначаването на 1000 униформени полицаи до края на годината е изпълнена, заяви на брифинг министърът на вътрешните работи Валентин Радев, цитиран от \"Фокус\" след правителственото заседание. По думите му до момента са назначени 934 нови полицейски служители, което Радев е докладвал на премиера Бойко Борисов. Те ще бъдат разпределени по малките и средни населени места. В средата на юли обаче в парламентарната комисия по вътрешна сигурност и обществен ред той представи други числа - 400 новоназначени и нужда от още около 500 назначения. Тогава той се оправда пред народните представители, че трудността за запълване на състава в МВР била, че няма достатъчно кандидати, които да отговарят на изискванията за полицай. Повече четете  тук . Към средата на юли  незаетите щатове в МВР бяха около 4000. В предизборната програма на ГЕРБ беше записано, че до края на 2017 година трябва да бъдат назначени поне 1000 униформени полицаи. \"Забраних назначаването в администрацията, докато не се попълнят основните длъжности или голяма част от тях. Мярката е изпълнена, и то не от началото на годината, а от влизането във властта на третото управление на премиера Борисов. От 5 май числата са такива\", коментира Радев. По думите му в дирекция \"Жандармерия\" при Главна дирекция \"Национална полиция\" са назначени 245 униформени служители, в \"Гранична полиция\" - 129, и в СДВР и други областни дирекции на МВР - 560. Тоест общо 934. \"Утре в Асеновград ще открием възстановеното районно управление\", обяви още Радев. Такова обещание беше поето от властта след конфликта между българи и роми в града там.", "date": "2017.08.23", "title": "Вътрешният министър докладва на Борисов, че е изпълнил обещанието за нови 1000 полицаи"}
{"url": "http://www.dnevnik.bg/sport/2017/08/23/3029262_ludogorec_obeshta_atakuvasht_futbol_i_v_revansha_sus/", "text": "\"Лудогорец\" ще играе нападателно и във втория мач със \"Судува\", заяви треньорът на шампионите Димитър Димитров-Херо. Разградчани заминаха за Литва, където в четвъртък ще опитат да довършат започнатото и да влязат в групите на Лига Европа. Преди седмица  българският отбор пречупи защитната игра на съперника и се наложи с 2:0 . Сега целта отново е победа, посочи Димитров. \"Ще играем нападателен футбол и ще търсим победата. Основни футболисти като Моци и Марселиньо ще липсват\", каза треньорът. Въпреки че литовците играха защитно в Разград, а сега се нуждаят от победа с поне два гола разлика, Димитров не очаква по-различен футбол от тях. \"Те си имат стил, който показват във всички мачове. Агресивен отбор, ръстов, който разчита на статични положения. Мачът ще бъде труден.\"", "date": "2017.08.23", "title": "\"Лудогорец\" обеща атакуващ футбол и в реванша със \"Судува\""}
{"url": "http://www.dnevnik.bg/bulgaria/2017/08/23/3029302_valentin_radev_opashkite_v_stolichniia_kat_sa_namaleli/", "text": "Вътрешният министър Валентин Радев се похвали с успех от административната реформа в МВР, която започна след заръка на премиера Бойко Борисов. По думите на Радев опашките от чакащи в столичния КАТ са намалели. \"Опитваме се да бъдем по-любезни\", допълни той, цитиран от \"Фокус\". \"За над 160 услуги успяхме да намалим административната тежест. Над 30% от тях вече са електронизирани. Може да минете през КАТ и да видите там подобренията. Очакваме допълнителните 2.5 млн. лв., които трябва да бъдат отпуснати, за да довършим това, което сме решили на територията на софийската КАТ и да го размножим по останалите приемни пунктове в големите градове – Пловдив, Варна, Бургас. Имам сведения, че опашките са намалели\", коментира Радев. Продължи с: \"Опитваме се да бъдем все по-любезни, включително да премахнем ксероксите, които все още ги има отвън и се налага да размножаваме документи.\" По думите му е много важно този опит, който се натрупва в КАТ - София, да го прехвърлят в другите места. \"Аз съм оптимист\", добави той. За увеличаването на заплатите на служителите на МВР и дали министерството ще поиска допълнително пари за това, когато бъде гласуван бюджетът за следващата година, Радев заяви, че този въпрос е бил повдигнат на правителственото заседание. \"Той и всички умувахме над този въпрос, но няма да кажа точно какво. Естествено, че ходът е натам. Трябва да увеличим не само заплатите на служителите на МВР, а на целия сектор \"Сигурност\". Търсят се начини и ви каня на 12 септември. Както знаете, има Съвет за социално партньорство. Там една от точките е точно това - обсъждаме предложенията на синдикатите на МВР. Ще бъде обсъдено повишаването на заплатите - кога, как, с колко\", каза още Радев.", "date": "2017.08.23", "title": "Валентин Радев: Опашките в столичния КАТ са намалели, опитваме се да бъдем по-любезни"}
{"url": "http://www.dnevnik.bg/sviat/2017/08/23/3029338_belgiia_predupredila_madrid_za_podozritelniia_imam_ot/", "text": "Белгийските власти се обърнали към Испания с въпроси за Абделбаки ес Сати - \"имама от Рипол\", за когото се смята, че радикализирал  атентаторите от Барселона  и Камбрилс, родом от същия град, пише испанският в. \"Ел паис\", като цитира белгийски местни представители. Испанската полиция отказва да коментира, но местните власти в Каталуня потвърждават, че е имало контакти с правоохранителни органи, без да влизат в подробности. Службите попитали дали Ес Сати имал връзки с ислямисткия тероризъм, след като от местен мюсюлмански духовник в градчето Вилвоорд постъпил сигнал заради \"подозрителното\" му поведение. По-рано Ханс Бонте, кметът на Вилвоорд, известен като \"града на джихадистите\", потвърди, че  имамът е прекарал няколко месеца  в града в търсене на работа и не е изключено да е пребивавал там и в други случаи. Министърът на имиграцията на Белгия Тео Фракен обаче категорично отрече. В сряда Бонте каза за \"Ел паис\", че съобщението, получено при белгийските власти от испанските им колеги, съдържало отрицателен отговор. Полицейските служби на Испания и Белгия настояват, че няма практика за разпространяване на \"чувствителна разузнавателна информация\", а и Ес Сати не е имал предишни подозрителни прояви. Имамът обаче е прекарал четиригодини в испански затвор за наркотрафик. Информацията на вестника сочи, че Ес Сати пристигнал във Вилвоорд през януари миналата година и бързо предизвикал гняв и подозрение у местните вярващи мюсюлмани в градчето с население 40 000 души. Един от тях, имам в джамията в Дийхем (който е административно част от окръга на Вилвоорд), известил белгийската полиция. За пристигането на Ес Сати в града Бонте разказва: \"Неочаквано дойде и каза, че иска да е имам, защото няма бъдеще в Испания.\" Защо никой не забелязал Ес Сати Източници, свързани с борбата срещу тероризма, казват, че няма никакви данни, които да свързват Ес Сати с ислямисткия тероризъм преди събитията от миналата седмица. Властите е трябвало да обърнат повече внимание на имама след завръщането му от Испания във Вилвоорд - можело е да забележат поне по няколко признака, че е радикализиран при пристигането си в Рипол. \"Не само е преминал през затвора и е променил живота си към този момент (2014 г.), а е пътувал и до центровете на джихадизма, станал е и имам\", казва експерт по исляма в Каталуня, пожелал да запази анонимност, тъй като заема политически пост. Той има предвид няколко пътувания на Ес Сати в Белгия, Франция и Мароко. И този източник, и събеседник от службите за борба с тероризма се съгласяват, че моментът, в който оглавява наскоро формирана религиозна общност - джамията \"Аннур\", също е трябвало да усъмни службите. \"Всяка нова джамия е цял свят, който може да се изучава. Трябва да се знае кой я оглавява, кой стои зад създаването ѝ, кои са вярващите в нея, какво се проповядва.\" От каталунската полиция признават, че са извършвали основно рутинни дейности в Рипол, който \"до момента не е бил зона, в която се смята, че има ислямистки риск.\" Някои местни жители от Рипол се оплакаха, че не са знаели за престъпното минало на имама си, а ако са били запознати с него, нямало да му позволят да заема тази длъжност. От друга страна, споделят те, Ес Сати с нищо не биел на очи и трудно можели да го заподозрат в каквото и да било - не отправят радикални послания по време на проповедите, нито на други публични места. Същевременно разследването се съсредоточава върху връзката, която е развил с младежите, извършили атентатите, тъй като те не са имали криминално минало - за разлика от повечето джихадисти, които преди радикализацията си обикновено имат зад гърба си дребни престъпления.", "date": "2017.08.23", "title": "Белгия предупредила Мадрид за \"подозрителния\" имам от Рипол"}
{"url": "http://www.dnevnik.bg/zelen/2017/08/23/3029346_sled_signali_i_proverka_ekoinspekciiata_v_ruse_izdade/", "text": "Пет предписания е издала екологичната инспекция – Русе, след проверка в завода за ветеринарно-фармацевтични продукти \"Биовет\" в Разград, става ясно от съобщение на  сайта  на РИОСВ. Проверката е била направена заради получени сигнали от началото на август, обясняват от инспекцията без подробности за какво са били сигналите. Извършват се измервания на качеството на въздуха на място в завода с мобилната автоматична станция на Регионална лаборатория към Изпълнителна агенция по околна среда. За резултатите от измерванията ще бъдат информирани съответните компетентни органи, съобщават още от екоинспекцията. В края на идния месец екоинспекцията ще провери дали фирмата се е съобразила с предписанията. Те са свързани с: – предоставяне на информация за последващо третиране на някои видове отпадъци; – преработване на документацията за следене на параметрите за правилна експлоатация на пречиствателната станция за отпадъчни води; – актуализиране инструкцията за поддържане на оптимални стойности на контролираните параметри на пречиствателната станция за отпадъчни води; – изготвяне на досиета за хладилното оборудване и актуализиране плана за мониторинг при анормални режими на инсталациите. Подобрение на механизма за третиране на отпадъчните води от производствената дейност на дружеството ще бъде пуснато в експлоатация през септември, обясняват от фирмата.", "date": "2017.08.23", "title": "След сигнали и проверка екоинспекцията в Русе издаде пет препоръки на \"Биовет\""}
{"url": "http://www.dnevnik.bg/photos/2017/08/23/3029304_fotogaleriia_muzikanti_rabotnici_pridrujiteli_-/", "text": "Годишната конференция е пример за процъфтяващата индустрия на роботиката в Китай, варираща от роботи придружители до работещи на производствена линия или такива за развлечения.", "date": "2017.08.23", "title": "Фотогалерия: Музиканти, работници, придружители - най-новите роботи бяха представени в Китай"}
{"url": "http://www.dnevnik.bg/bulgaria/2017/08/23/3029348_bivshiiat_kmet_na_belogradchik_beshe_okonchatelno/", "text": "Върховния касационен съд (ВКС) оправда окончателно бившия кмет на Белоградчик Емил Цанков, който беше подсъдим за безстопанственост, информира пресцентърът на институцията. Решението не подлежи на протест. Тричленен състав на ВКС е оставил в сила оправдателната присъда на втората съдебна инстанция от октомври 2016 г. Делото стигна до последната инстанция след протест на прокуратурата, след като Софийският апелативен съд (САС) отмени присъдата на Окръжния съд в Монтана, с която Цанков бе признат за виновен. През 2014 г. прокуратурата праща на съд Цанков, защото като кмет на Белоградчик от 2008 г. до 2010 г. е превишил властта и правата си с цел да набави облага за бившата шефка на МБАЛ \"Проф.д-р Георги Златарски\" Петя Рускова. Без разрешение на Общинския съвет кметът еднолично сключил с Рускова анекс към договор за възлагане на управлението на болницата и на това основание заплатата на управителя била увеличена - от 300% върху средната месечна брутна работна заплата на лечебното заведение на 400%. През 2010 г. сключва и втори анекс при същите условия. Рускова взела в повече 26 791.40 лв. (надвзета брутна работна заплата), а начислените осигурителни вноски за сметка на работодателя са в размер на 4 852.43 лева. В резултат на действията на Цанков, за болницата и община Белоградчик са настъпили вреди за 31 643.83 лева, твърдяха от прокуратурата. Заради това Цанков бе обвинен в длъжностно престъпление. Първоначално Монтанският окръжен съд изцяло го оправдава, но състав на САС връща делото за ново разглеждане. На 11 май 2016 г. Окръжният съд в Монтана отново оневинява Цанков за длъжностното престъпление, преквалифицира го и го признава за виновен за безстопанственост само за анекса от 2010 г. и го осъжда на две години условно с петгодишен изпитателен срок, лишава го и от правото да заема длъжност в общинската администрация за две години. През октомври 2016 г. САС отменя присъдата на първата инстанция и изцяло оправдава Емил Цанков, а ВКС потвърждава това решение. Според върховните магистрати прокурорският протест е вътрешнологически противоречив, защото от една страна се претендират нарушения при анализа на доказателствата, а от друга - еднозначно установената и от двете съдебни инстанции фактология не се оспорва. От решението на ВКС се разбира и че прокуратурата не е протестирала пред САС оправдателната част от присъдата на Окръжния съд в Монтана, а го е направила едва пред касационната инстанция.", "date": "2017.08.23", "title": "Бившият кмет на Белоградчик беше окончателно оправдан по обвинение за безстопанственост (коригирана)"}
{"url": "http://www.dnevnik.bg/biznes/2017/08/23/3029351_haide_da_si_napravim_barbekju_grafika/", "text": "Месото в Дания е най-скъпото в целия Европейски съюз. Това показват данните на Евростат за 2016 г. Най-малко за този продукт са плащали потребителите в Полша и България. Логично е да се очаква, че в най-развитите икономически страни цените ще са най-високи. В голяма степен данните потвърждават това. Евростат е озаглавила проучването \"Да си направим барбекю\", като представените данни не отчитат конкретни цени на месото, а само техните процентни изменения спрямо осредненото ценово ниво в рамките на Европейския съюз. В графиката данните са представени в проценти като отклонение спрямо 100%, отговарящи за ЕС. В нея страните от Европейския съюз са разделени на две групи от 14 държави, като в едната са представени местата с най-скъпо месо, а в другата - с най-евтино. ", "date": "2017.08.23", "title": "Хайде да си направим барбекю (графика)"}
{"url": "http://www.dnevnik.bg/photos/2017/08/23/3029205_fotogaleriia_da_turguvash_rog_ot_nosorog_zakonno_v/", "text": "Южноафрикански съд разпореди в неделя правителството да позволи на собственика на най-голямата частна ферма за носорози в света да проведе онлайн продажба на рог от носорог. Собственикът Джон Хюм има около 1500 носорога в обширната си ферма, която се намира югоизточно от Йоханесбург, където отглежда животните.", "date": "2017.08.23", "title": "Фотогалерия: Да търгуваш рог от носорог законно в Южна Африка"}
{"url": "http://www.dnevnik.bg/sport/2017/08/23/3029365_uein_ruuni_prekrati_karierata_si_v_nacionalniia_otbor/", "text": "Нападателят на \"Евертън\" Уейн Рууни сложи край на кариерата си в националния отбор на Англия. \"Това е наистина тежко решение, което обсъдих със семейството си, с мениджъра на \"Евертън\" и с най-близките до мен\", обяви 31-годишният футболист в изявление. Рууни е голмайстор в националния отбор за всички времена, като има 53 попадения в 119 срещи. Селекционерът Гарет Саутгейт да го покани отново в състава за мачовете с Малта (1 септември) и Словакия (4 септември) от квалификациите за световното първенство в Русия. Миналата година заради неубедителната си форма в \"Манчестър юнайтед\" играчът остана извън националния отбор. Нападателят каза, че оценява желанието на Саутгейт да го върне в състава, но смята, че е дошло времето да се оттегли. \"Да играя за Англия винаги е било специално за мен. Всеки път когато бях викан като играч или капитан, беше истинска привилегия и благодаря на тези, които ми помогнаха\", заявява Рууни. Нападателят е в добра форма, като вече вкара два гола за \"Евертън\". Той  стана едва вторият футболист, достигнал границата от 200 гола във Висшата лига (след Алън Шиърър - 260) . \"Да напусна \"Манчестър юнайтед\" беше трудно решение, но знам, че направих правилния избор със завръщането си у дома в \"Евертън\". Сега искам да насоча цялата си енергия да помогна на отбора да бъде успешен.\" Рууни допълва, че винаги ще остане страстен фен на Англия. \"Едно от малкото неща, за които съжалявам, е, че не успях да бъда част от силно представил се английски отбор в голям турнир.\" Надеждите на нападателя са, че сегашните национали ще се обединят, водени от амбицията си. \"Един ден мечтата ще се превърне в реалност и очаквам да съм част от нея като фен или изпълнявайки някаква длъжност\", завършва Рууни.", "date": "2017.08.23", "title": "Уейн Рууни прекрати кариерата си в националния отбор"}
{"url": "http://www.dnevnik.bg/ot_vas/novini_ot_vas/2017/08/23/3029353_fotogaleriia_dokato_narushavash_pravilata_na_putia/", "text": "\"Дневник\" представя   за последните две седмици от  . В него всеки може да докладва нарушение, като качи снимка, която го показва.  на \"Дневник\" и \"Гражданите\" е с общи усилия да намалим нарушенията по пътищата. Приложението \"Гражданите\" дава възможност на всеки сниман нарушител да се извини и снимката да бъде премахната. На снимката: Все съм виждал простащина, но това чупи тъпомера", "date": "2017.08.23", "title": "Фотогалерия: Докато нарушаваш правилата на пътя, някой те снима (част XVI)"}
{"url": "http://www.dnevnik.bg/sviat/2017/08/23/3028898_chehiia_iska_ot_franciia_i_avstriia_tehnite_kompanii_v/", "text": "Соботка каза миналата седмица, че кабинетът ще обсъди 10% повишаване от ноември на заплатите на държавните служители и 15% - на тези на учителите. Но социалдемократическата партия на премиера изостава чувствително от коалиционния си партньор и водеща по популярност центристка партия ANO на бившия финансов министър Андрей Бабиш, който е и най-богатият бизнесмен в страната. Дясноцентристката опозиция заяви, че предпочита правителството да беше понижило данъците. Работодатели казват, че подобно вдигане на минималното заплащане с политическо решение го прави непредвидимо, докато ясни правила за повишаването биха им позволили по-лесно да планират разходите си. Бизнесмени обясняват още, че 11% повишаване на минималната заплата не се връзва нито с темпото на икономическия растеж, нито с този на ръста на заплатите в Чехия. Засега не е ясно дали някои от тях ще съкратят служители заради решението на управляващите.", "date": "2017.08.23", "title": "Чехия иска от Франция и Австрия техните компании в страната да вдигнат заплатите"}
{"url": "http://www.dnevnik.bg/biznes/2017/08/23/3029368_vupreki_tvurdenieto_za_shega_s_kasova_belejka/", "text": "Министерството на туризма проверява всички сигнали, подадени до него, и ще продължи да го прави, защото това е негово задължение по закон. Това заяви министърът на туризма Николина Ангелкова по повод съобщения, че касовата бележка, издадена от заведение в Харманли, била шега, направена от клиенти на заведението. По-рано в сутрешния блок на \"Нова телевизия\" собственикът на заведението Живко Василев обяви: \"Това беше шега с една компания, седнала в заведението, които са ми приятели. Това никога не се е случвало, няма и да се случи.\" Министерство на туризма може да се самосезира и по информация в медиите, но случаят със сладкарницата в Харманли изобщо не е такъв, обясняват в съобщение от ведомството. Сигналът за касовата бележка \"Нищо за 5 лв.\" е подаден на официалния имейл на Министерството на туризма за жалби и сигнали на 18 август 2017 г. в 18,20 часа. Той гласи: \"Само в България - сметка \"нищо - 1 час - 5 лв. Без коментар.\" Сигналът е изведен в деловодството на министерството от 21 август. Министерството на туризма заявява, че подателят на сигнала не е анонимен. Той е издател на вестник за българите във Великобритания и даже посочва, че това е същият човек, подал и сигнала за такса \"изискване на клиента\", при която заведение в Кранево бе начислило неправомерно 2 лв. допълнително от потребителите. \"Радвам се, че Министерството на туризма реагира на нашите сигнали и се надявам да стане всеобща практика на сънародниците ни в България да се обръщат към институциите при проблеми от всякакъв вид. Само така проблемите ще могат да бъдат решени.\" Това пишел до министерството реалният подател на сигнала за заведението в Харманли. Както бе обявено, експертите на Министерството на туризма ще извършат проверка за съответствие на категоризацията на заведението в Харманли, независимо че само часове след огласяване на случая то е излязло в ремонт. Пред телевизията собственикът обясни излизането в ремонт точно сега с планове отдавна заради много течове. Уважаваме чувството за хумор на всеки, но експертите ни работят за надграждане на рекордните резултати, постигнати през последните години в българския туризъм с усилията на целия бранш – инвеститори, хотелиери, туроператори и техните служители, се допълва в съобщението до медиите. Министерството на туризма призовава гражданите да бъдат бдителни към подобни ситуации и при нужда да сигнализират на телефон +359 2 90 46 833 или на и e-mail:  control@tourism.government.bg .", "date": "2017.08.23", "title": "Въпреки твърдението за шега с касова бележка заведението в Харманли ще бъде проверено"}
{"url": "http://www.dnevnik.bg/sviat/2017/08/23/3029373_iran_se_nastaniava_na_miastoto_na_isliamska_durjava_v/", "text": "Израелският премиер Бенямин Нетаняху осъди днес пред руския президент Владимир Путин засилващото се иранско присъствие в Сирия, окачествявайки го като заплаха за целия свят, предадоха \"Франс прес\" и БТА. \"Иран полага огромни усилия да укрепи присъствието си в Сирия. Това е заплаха за Израел, за Близкия изток и за целия свят\", заяви той на среща с Путин в черноморския курорт Сочи. Нетаняху определи като много важни международните усилия за разгром на джихадистката групировка \"Ислямска държава\". \"Лошото обаче е, че Иран се настанява там, откъдето изчезва победената ИД\", отбеляза той. \"Не можем да забравим и за миг, че Иран ежедневно заплашва да унищожи Израел. Той въоръжава терористични организации, спонсорира и лансира терор\", заяви израелският премиер, цитиран от \"Ройтерс\". Иран е на път да контролира Ирак, Йемен и на практика до голяма степен вече упражнява контрол в Ливан, предупреди Нетаняху. По време на изявата си пред медиите обаче Путин не реагира на изказването на частта от изказването на Нетаняху, отнасяща се за Израел, пише агенцията.  На срещата руският президент даде висока оценка на равнището на сътрудничество с Израел и възможността двете страни да обсъждат всякакви възникващи въпроси, посочва ТАСС. Путин изрази особено задоволство от начина, по който се развиват двустранните отношения, и изтъкна, че това в значителна степен се дължи и на израелския премиер. Наред с Иран Русия е един от главните съюзници на режима в Дамаск. През септември 2015 г. Москва започна военна интервенция в подкрепа на силите на президента Башар Асад. За Израел са притеснителни и  \"деескалационните зони\" , в които Русия има главната роля, но в които може да се разположат войници на Иран и \"Хизбула\". Москва обаче уверява еврейската държава, че с влиянието си възпира иранските части от отваряне на фронт с Израел.  От избухването на войната в Сирия през 2011 г. Израел следи изключително внимателно развоя на събитията при съседката си, стараейки се да не бъде въвлечен в конфликта, а същевременно да си запази правото на прецизни удари по конвои, предназначени за ливанската организация \"Хизбула\", или по позиции на сирийските правителствени сили. Според високопоставен израелски представители през юли Нетаняху изразил несъгласие с  инициираното от САЩ и Русия  примирие в Южна Сирия, твърдейки, че то засилва присъствието на Иран. Предложено от САЩ, Русия и Йордания спиране на бойните действия влезе в сила на 9 юли в провинции Суейда, Дараа и Кунейтра и като цяло се спазва. Израел нееднократно е атакувал позиции на сирийската армия (главно в Кунейтра, арена на боеве между режима и бунтовниците) след обстрел на окупираните от еврейската държава Голански възвишения.", "date": "2017.08.23", "title": "Иран се настанява на мястото на \"Ислямска държава\" в Сирия, каза Нетаняху пред Путин"}
{"url": "http://www.dnevnik.bg/biznes/2017/08/23/3029430_ot_zastrahovatelia_nadejda_smiatat_otnemaneto_na/", "text": "Решението на Комисията за финансов надзор (КФН), с  което е отнет лиценза  на застрахователна компания \"Надежда\", е неаргументирано, незаконосъобразно, незаслужено и несправедливо. Това обяви на пресконференция председателят на борда на директорите на компанията Виктор Серов, цитиран от БТА. Той добави още, че за миналата година ЗК \"Надежда\" е реализирала 38 пъти ръст на премийния си приход и e увеличила активите си три пъти. Затова по думите на Серов на такава компания да се отнеме лицензът, защото е неплатежоспособна, е абсурдно и лишено от всякаква логика. Серов оповести още, че причината, за да обявяват от КФН, че компанията не покрива основните капиталови изискванияq са изводите, направени от двама одитори. Те заверили финансовия отчет на компанията за миналата година, където било посочено, че собственият капитал на компанията е 8 196 000 лв. при необходими 7 400 000 лева. Същите одитори обаче впоследствие се били отказали от заверката на отчета въз основа на писмо, изпратено от КФН, в което се твърдяло, че комисията е наложила на дружеството допълнителни резерви в размер на 3.2 млн. лева. Писмото, с което са наложени тези резерви, обаче се обжалвало в съда и не е влязло в сила. \"Това е без прецедент - одитор да се откаже от собствения си подпис четири месеца по-късно\", заяви Виктор Серов. Той обвини още КФН, че не е признала 2.7 млн. лева, внесени от акционерите на ЗК \"Надежда\", за да повишат капиталовата адекватност на дружеството.  Серов увери, че компанията ще продължи да изпълнява договорите си и да изплаща задължения. ", "date": "2017.08.23", "title": "От застрахователя \"Надежда\" смятат отнемането на лиценза им за незаслужено и несправедливо"}
{"url": "http://www.dnevnik.bg/sviat/2017/08/23/3029457_velikobritaniia_predloji_nova_instituciia_za_reshavane/", "text": "Великобритания няма да остане под юрисдикцията на Европейския съд след Брекзит, но е склонна на отстъпки за преходния период след 31 март 2019 г. Това се казва в днешния от публикуваните тази седмица документи на правителството, които обясняват позицията на Лондон в преговорите. Съдът в Люксембург  да няма власт на Обединеното кралство бе едно от основните обещания на премиера  Тереза Мей за Брекзит . Формулировките в документа обаче са смекчени – те отхвърлят категорично \"пряката\" юрисдикция на Съда на ЕС, но сочат, че Великобритания е готова да остане под нея по време на преходния период след Брекзит, както и че е склонна да се подчини на друга европейска институция, която да съблюдава спазването на бъдещо споразумение с ЕС. \"Лондон призовава за  \"преходен период\" , с който да се избегне \"падането в пропастта\". Великобритания ще работи заедно с ЕС по условията на преходния период, включително уговорките за съдебния надзор, прилагане на закона и решаване на спорове\", пише в документа. Друга институция \"Позицията на ЕС е, че европейското право ограничава степента, до която ЕС може да бъде обвързан от международно съдебно тяло, различно от Съда на ЕС. В случаите, в които международно споразумение, приключено от ЕС, има условия, които по същност са идентични на европейското право, Съдът на ЕС е заел възгледа, че отделна институция няма да получи юрисдикция да дава определителни интерпретации по тези условия. От това обаче не следва, че Съдът на ЕС трябва да има властта да прилага и интерпретира международни споразумения между ЕС и трети държави\", пише британското правителство. Лондон дава за пример споразуменията за свободна търговия с трети държави, които включват механизми за решаване на спорове чрез арбитраж – като  CETA , договора със  Сингапур  и споразуменията за асоцииране на Украйна и Молдова. Друга възможност са съдилища или \"квазисъдебни институции\" като тези, отговарящи за прилагането на законодателството на Европейската икономическа зона или на Европейската зона за свободна търговия. Великобритания смята, че е в интерес и на двете страни да се създаде механизъм за решаване на спорове. Основното ѝ желание е съдилищата на една страна да не получават пряка юрисдикция върху тази дейност. Хаос в кабинета През януари Мей настояваше, че предпочита Лондон да напусне ЕС \"без сделка\", отколкото с \"лоша сделка\". След поражението на изборите, които тя сама свика, кабинетът остана  раздиран от противоречия  към какъв Брекзит трябва да се стреми страната. Преговорите започнаха  през юни, но представители на Европейския съюз неколкократно изразяваха разочарование от  мъглявите позиции  на Лондон и от липсата на напредък.", "date": "2017.08.23", "title": "Великобритания предложи нова институция за решаване на съдебни спорове с ЕС"}
{"url": "http://www.dnevnik.bg/sport/2017/08/23/3029245_mach_za_600_miliona_dolara/", "text": "Ако сблъсъкът за световната титла по бокс в среднолека категория между Флойд Мейуедър и Мани Пакиао беше промотиран като Мача на века, двубоят между  Мейуедър и голямата звезда на смесените бойни спортове (ММА) Конър Макгрегър  несъмнено заслужава прозвището Мача на парите. След повече от година, преминала в закани, преговори и медийна истерия, двамата ще се качат на ринга в зала T-Mobile Arena в Лас Вегас в ранните часове на 27 август. Двубоят ще противопостави един от най-великите боксьори и лицето на набиращия все по-голяма популярност шампионат по ММА Ultimate Fighting Championship (UFC). И докато спортната стойност на този мач остава изключително спорна, едно нещо със сигурност е безспорно - големите пари. Прогнозите сочат, че сблъсъкът в неделя ще генерира оборот от 600 милиона долара, или на практика толкова, колкото беше преди две години. Засега е трудно да се каже дали рекордът по приходи от мача на Мейуедър и Пакиао ще бъде подобрен, защото прогнозните стойности са близки. Със сигурност обаче сблъсъкът между Мейуедър и Макгрегър ще разбие рекордите по гледаемост.  Мейуедър, който не имал официален мач от есента на 2015 г., когато обяви край на кариерата си, ще заработи около 250 милиона от предстоящия двубой. Така той ще стане едва петият спортист в историята, надхвърлил 1 милиард долара приходи в кариерата си, след Михаел Шумахер, Джак Никлаус, Арнолд Палмър, Тайгър Уудс и рекордьора Майкъл Джордан. Макгрегър ще заработи около 100 милиона долара. Toва е сума, за която ирландецът едва ли някога изобщо е мечтал. Преди да влезе в UFC през 2013 г., той е изкарвал най-много 200 долара на мач, а в цялата си кариера общо от наградни фондове и реклами е спечелил 34 милиона долара. Pay-per-view Toва ще бъде перото, което ще генерира най-големи приходи от предстоящия мач. За двубоя между Мейуедър и Пакиао в САЩ бяха платени 4.6 милиона абонамента при средна цена от 99 долара, или общо 455 милиона долара от pay-per-view. Преди това рекордът по приходи от това перо се държеше от мача между Мейуедър и Саул Алварес през 2013 г. - 150 милиона. Значително подобрен беше и рекордът за брой платени абонаменти - 2.4 милиона от мача на Мейуедър с Оскар де ла Оя през 2007 г., когато единичната цена беше 55 долара. Цените за pay-per-view за двубоя между Мейуедър и Макгрегър ще бъдат същите като в битката на американеца с Пакиао през 2015 г. - 89.95 долара за SD качество и 99.95 долара за HD. Преди две години повечето фенове, платили да гледат Мача на века, се почувстваха излъгани след последния гонг. Някои дори заведоха дело срещу Пакиао и промотъра му Top Rank, тъй като от лагера на филипинеца обявиха, че той е имал травма в дясната ръка. Сега обаче интересът е не по-малък, а многобройните фенове на UFC със сигурност ще доведат до подобряване на рекорда. В топ 10 на най-гледаните спортни събития в САЩ (по системата PPV) има три срещи от UFC. Две от тях са с участието на Макгрегър - срещу Еди Алварес (1.7 млн. PPV) и Нейт Диас (1.6 млн. PPV), като заемат шесто и седмо място във вечната класация. Президентът на UFC Дана Уайт обяви, че се очаква да бъдат продадени 4.9 милиона абонамента. По изчисления на ESPN приходите от pay-per-view ще бъдат най-малко 475 милиона долара, или с 20 милиона повече от досегашния рекорд. Mарк Тафет, бивш ръководите на отдела за PPV в HBO, очаква средно по десет души на домакинство да гледат двубоя при традиционно между пет и шест за pay-per-view събития. При очакваните почти 5 милиона абонамента това означава, че един на всеки шестима американци ще гледа двубоя. \"Това е културно събитие, което надхвърля всички демографски, социални и икономически фактори\", заяви Тафет. А в световен мащаб мачът ще бъде наличен за гледане - по телевизията или онлайн, в повече от 1 милиард домакинства в около 200 държави. Билетите Средната цена на билетите за мача между Мейуедър и Макгрегър е 3574 долара, като най-евтините пропуски за T-Mobile Arena струват около 1500 долара, а най-скъпите стигат до 17 000 долара. При капацитет на залата от почти 20 000 зрители приходите от продажба на билети ще надхвърлят 70 милиона долара (според ESPN 70.2 млн. долара). Мейуедър и Макгрегър ще бъдат много близо до подобряването на постижението от 2015 г. Може би единствено фактът, че американецът и ирландецът няма да се боксират за титла, ще попречи това да се случи.  Преди две години за двубоя между Мейуедър и Пакиао в MGM Arena бяха продадени 16 219 билета. При средна цена от 4451 долара приходите по това перо бяха 72.2 милиона долара (само 2 милиона повече от предвидените за мача в неделя). Засега обаче не е ясно колко ще генерират билетите за т.нар. гледане в затворен кръг (closed circuit viewing parties). През 2015 г. приходите от тях бяха 6.9 милиона долара, а сега се очаква сумата да бъде близка. MGM Resorts организира closed circuit viewing партита в девет от най-луксозните хотели и казина в Лас Вегас. Сега ситуацията с цените на нощувките и броя налични стаи е значително по-нормална от тази през 2015 г. \"Но усещането е, че при популярността на името Мейуедър в бокса и на името Макгрегър в UFC мачът може да изравни постижението от двубоя между Мейуедър и Пакиао, което би било наистина невероятно\", коментира Дарън Роувъл от ESPN.  Спонсорите Пет компании платиха общо 13.2 милиона долара, за да бъдат спонсори на мача между Мейуедър и Пакиао. Най-голяма сума инвестира производителят на бира \"Текате\" - 5.6 милиона. Само върху шортите на филипинеца, с които той излезе на ринга, имаше емблеми на седем фирми, които платиха за това удоволствие общо 2.5 милиона долара. \"Найки\" даде 416 хил. долара за пет квадратни сантиметра върху задната страна. \"Бъргър кинг\" плати 1 милион долара, за да може талисманът на компанията да влезе в залата редом до Мейуедър, оставяйки в сянка идола на тийнейджърите Джъстин Бийбър. Американецът получи още 1 милион, за да рекламира върху шортите си Hublot и FanDuel.  Общо парите от спонсорство, които се завъртяха в този мач, бяха 18.4 милиона долара, показват данните на ESPN. \"Мисля, че Мейуедър и Макгрегър ще надминат тази сума\", коментира ветеранът в спортния маркетинг Бен Стърнър, изпълнителен директор на Leverage Agency. Генерален спонсор на двубоя ще бъде \"Корона\". Досега не е оповестявано официално колко ще плати бирената компания, за да сложи логото си в центъра на ринга, да облече момичетата с табелите и да получи телевизионно присъствие. Според медиите в САЩ сумата възлиза на 10 милиона долара. Друг производител на напитки - Body Armor, е вторият най-голям спонсор на събитието. Логото на компанията ще бъде брандирано върху кърпите и столовете на всеки един от двубоите, включени в програмата на гала вечерта. Освен това вместо от обикновени шишета за вода, боксьорите ще пият от специално подготвени бутилки на Body Armor. \"Toзи двубой обединява два от най-големите спортни секторa - бокса и UFC. Затова всеки, който иска да бъде добре позициониран рекламно по време на мача, е готов да плати големи пари, за да бъде част от него\", заяви още Бен Стърнър. Във вторник беше обявено, че логото на Hublot отново ще бъде върху пояса на Мейуедър. Макгрегър пък продаде рекламното място върху шортите си на бетинг компанията BetSafe и дългосрочния си спонсор \"Монстър енерджи\". Oтделно двамата ще припечелят пари и от популярността си в социалните мрежи. Там Мейуедър промотира своя стриптийз бар The Girl Collection и сайта за спортни фентъзи игри Draft, а Макгрегър рекламира продуктите за избелване на зъби Hi Smile. Прогнозите сочат, че предстоящият двубой ще генерира най-малко 22 милиона долара от спонсорски сделки.  И още По изчисления на Дейвид Пърдъм от ESPN в Невада са направени залози за 70 милиона долара на мача между Мейуедър и Пакиао. Сега прогнозата е тази сума да бъде около 30 милиона долара, което е напълно логично с оглед спецификата на мача и коефициентите за двамата. \"Първо, трябва да заложиш една торба пари на Мейуедър, за да имаш някаква печалба. Второ, елементът на неизвестност заради разликата в стиловете на двамата. И трето, този мач просто не е за титла, което оказва влияние\", обясни Джон Авело, директорът на отдела за спортни залози в хотел и казино Wynn. За разлика от залозите, мърчандайзингът ще бъде в полза на предстоящия двубой. Това перо генерира впечатляващите 1 млн. долара за мача между Мейуедър и Пакиао, но сега се очаква сумата да бъде двойно по-голяма. В лицето на Мейуедър ще бъде целият маркетинг на UFC, а Мейуедър умее да се продава по-добре от всеки друг в съвременния спорт. Сега ще поне една причина повече - ако спечели, ще запише историческа 50-а победа от 50 мача на професионалния ринг.", "date": "2017.08.23", "title": "Мач за 600 милиона долара"}
{"url": "http://www.dnevnik.bg/zelen/2017/08/23/3029427_pustiniata_atakama_se_pokri_s_cveten_kilim/", "text": "Части от пустинята Атакама са покрити с цветен килим, след като в северните райони на Чили неочаквано паднаха обилни дъждове. Явлението не е невиждано, но е необичаен моментът, в който се случва. \"Цъфтящата пустиня\" е климатичен феномен, при който пустинята Атакама се покрива с цветя между септември и ноември. Той се дължи на явлението \"Ел Ниньо\" - нетипично затопляне на водите в тропическите части на Тихия океан, което води до увеличаване на изпаренията и съответно - на валежите. Обикновено явлението се повтаря веднъж на 5-7 години. Този път обаче цветният килим е покрил пустинята само две години след последния път през 2015 г., посочва Би Би Си. Пустинята Атакама е смятана за една от най-сухите в света, с обичайни количества на валежите по-малки от 12 мм годишно. В нея има места, където досега не са регистрирани валежи и пейзажът прилича по-скоро на лунен. В частите от Атакама, за които е характерна \"цъфтящата пустиня\", обаче могат да се видят повече от 200 вида цветя. Местните власти очакват в следващите седмици цъфтежът да се засили, тъй като различните растителни видове покълват по различно време. Явлението тази година привлече туристи и учени от страната и чужбина. Природозащитници обаче изказват опасения, че потокът от желаещи да видят \"цъфтящата пустиня\", развиващата се нелегална търговия с цветя и развитието на моторните спортове на мястото може да бъдат разрушителни за Атакама.", "date": "2017.08.23", "title": "Пустинята Атакама се покри с цветен килим"}
{"url": "http://www.dnevnik.bg/sviat/2017/08/23/3029429_vuchich_i_zaev_vurviat_zaedno_kum_evropa_vupreki/", "text": "Сръбският президент Александър Вучич и македонският премиер Зоран Заев приеха план в пет точки за нормализация след няколко дни на напрежение, съобщиха \"Ройтерс\" и държавната агенция МИА.  \"Независимо от политическите различия по някои важни политически и регионални въпроси Сърбия и Македония ще се борят не само за да запазят, но и за да подобрят приятелските си отношения\", гласи общо изявление след телефонен разговор между Вучич и Заев тази сутрин. В съобщението не се коментира намерението на Белград екипът на посолството в Скопие, който беше извикан на консултации в Белград, да се върне на работа другата седмица, а посланикът - през септември. Според съобщението двамата провели \"дълъг и отворен\" разговор за новите моменти в отношенията между двете държави и се разбрали за пет конкретни стъпки, които ще регулират отношенията им: да решават проблемите само с диалог; да се борят за развиване на приятелските си отношения; да работят за увеличаване на търговския обмен; \"да защитават правата и интересите на дипломатическо-консулските представителства според международните разпоредби\"; да имат по-интензивна двустранна комуникация и \"да се поддържат помежду си на европейския път, да заздравяват добросъседските отношения и да допринасят за стабилността в региона\". В съобщението обаче няма нито дума за обвиненията от сръбска страна за подслушване и следене на сръбските дипломати, в което Белград обвинява сегашните македонски власти, а Скопие отрича. Не се споменава и евентуалната позиция на Македония за приемане на Косово в ЮНЕСКО, заради което Белград заплашва, че ще оттегли подкрепата си в спора, който Македония води за името си с Гърция. Гневът на сръбските власти беше предизвикан от позицията на Македония, че ще се вземе предвид и вота на мнозинството членки на Европейския съюз при следващото гласуване за статута на Косово в културната организация на ООН.", "date": "2017.08.23", "title": "Вучич и Заев вървят заедно към Европа \"въпреки различията\", сръбският посланик ще е в Скопие другия месец"}
{"url": "http://www.dnevnik.bg/biznes/2017/08/23/3029455_mades_grup_ostava_bez_razreshenie_da_izvurshva/", "text": "По разпореждане на министъра на туризма Николина Ангелкова фирма \"Мадес груп\" ще бъде заличена от Регистъра на туроператорите и туристическите агенти, който е част от Националния туристически регистър, съобщиха от ведомството.  Сайтът на компанията  е временно спрян, показват опит да бъде посетен. Регистърът  се поддържа на сайта на туристическото ведомство и в него всеки потребител може да провери дали даден турагент или туристическа агенция имат лиценз, валидна застраховка за професионална отговорност и др. До решението се стига след като експерти от Министерството на туризма и Комисията за защита на потребителите (КЗП) направиха щателна проверка на туроператора. Тя започна  след множество сигнали в медиите  на потребители, които през сайта  travelbazar.bg  са заявили и платили ваканции на въпросния туроператор, за които впоследствие им е било съобщено, че не могат да се състоят, а парите им не са били върнати. При инспекциите е наблюдавано дали туроператорът отговаря на всички изисквания, регламентирани в Закона за туризма. Едно от установените нарушения е свързано със задължителната застраховка, която трябва да има фирмата. Последна представена полица в Министерството на туризма, отбелязана в Националния туристически регистър, е с валидност до ноември 2016 г. По време на проверките по случая КЗП е установила, че туроператорът има сключена застраховка, но премията по нея не е внесена, което я прави недействителна. В Закона за туризма не съществува възможност регистриран туроператор временно да спира дейността си и да няма валидно сключена застраховка \"Отговорност на туроператора\". В уведомително писмо от Манол Иванов, упълномощеното лице на \"Мадес груп\", се твърди, че от 1 октомври 2016 г. туроператорът е прекратил всякакви взаимоотношения с фирма \"Травел базар\". Оттогава до настоящия момент платформата е работила от името на \"Мадес груп\", като е рекламирала и продавала туристически пакети, без знание на туроператора, с което \"Травел базар\" се е облагодетелствала, пише още в писмото. \"Решаването на въпроса с дейността на туроператора без валидна застраховка не търпи отлагане, за да се защити общественият интерес\", коментира министърът на туризма Николина Ангелкова, цитирана от пресцентъра си. И поясни, че в институцията продължават да постъпват жалби от граждани за неосъществени почивки и невърнати средства от \"Мадес груп\" и Травел базар\". След издаването на заповедта за заличаване на \"Мадес груп\" тя ще бъде връчена на туроператора, който в 7-дневен срок трябва да върне оригинала на удостоверението за регистрация за извършване на туроператорска и туристическа агентска дейност. Освен това фирмата няма да може да кандидатства за ново разрешително в рамките на 2 години. Туроператорът може да обжалва процедурата, но в това време изпълнението й няма да спре. Междувременно в края на миналата седмица ГДБОП е спряла сайта \"Травел базар\", се разбира от уведомление на дирекцията до Министерството на туризма. Дотогава обаче платформата е продължила да рекламира почивки. От съобщението не се разбира и дали ще бъдат взети мерки срещу сайта, както и дали платилите неосъществени почивки ще получат парите си. На последния въпрос неотдавна министърът на туризма отговори, че точно за такива случаи е нужно създаването на гаранционен фонд, който да поеме плащанията, когато това не може да стане от застрахователя на туристическата агенция или туроператор.", "date": "2017.08.23", "title": "\"Мадес груп\" остава без разрешение да извършва туроператорски услуги"}
{"url": "http://www.dnevnik.bg/razvlechenie/2017/08/23/3029574_semeistvo_kluni_dari_1_mln_dolara_za_borba_sreshtu/", "text": "Актьорът Джордж Клуни и съпругата му Амал дариха 1 млн. долара на неправителствената организация Southern Poverty Law Center (SPLC), която следи американските екстремистки групи, съобщава \"Ройтерс\". Поводът e шествието на крайнодесни американци в Шарлотсвил по-рано този месец и последвалите сблъсъци с техни противници,  при които трима души бяха убити, а други 30 бяха ранени . Фондацията за справедливост на семейство Клуни и организацията SPLC обявиха и че ще си партнират срещу \"групите, които пропагандират омраза в САЩ\". \"Горди сме с това, че подкрепяме неправителствената организация в дейността й да предотвратява актовете на насилие и екстремизъм в САЩ, казва в изявление семейство Клуни. \"Събитията в Шарлотсвил и това, което се случва в други общности в цялата страна изисква нашия колективен ангажимент срещу омразата\", пише още в текста. Президентът на SPLC Ричард Коен е приветствал акта. В свое изявление той посочва, че подобно на семейство Клуни, ръководената от него организация също е шокирана от мащаба, свирепостта и грозотата на шествието в Шарлотсвил, целящо да покаже превъзходството на белите. \"То само показа до колко популистката кампания на Доналд Тръмп и неговото управление  събудиха крайно десните настроения . Изключително благодарни сме на Фондация Клуни, че застанаха до нас в този изключително важен момент, в който страната се бори срещу омразата\" казва още Коен. Президентът на САЩ Доналд Тръмп беше критикуван заради позицията си за събитията в Шарлоствил, като обяви, че и  двете страни носят вина за насилието .", "date": "2017.08.23", "title": "Семейство Клуни дари 1 млн. долара за борба срещу крайнодесни организации в САЩ"}
{"url": "http://www.dnevnik.bg/biznes/2017/08/23/3029610_i_chetirimata_kandidati_za_pokupkata_na_banka/", "text": "И четиримата кандидати, заявили интерес към покупката на банка \"Виктория\", дъщерна на фалиралата Корпоративна търговска банка (КТБ), продължават в следващия етап на процедурата. Това съобщиха синдиците на КТБ, които опитват да продадат банка \"Виктория\" за четвърти път. В съобщението се посочва, че е извършен анализ и оценка на постъпилите писма за интерес, на предоставената съпътстваща информация и на профилите на кандидатите – потенциални инвеститори. Това са дружество на бизнесмена с интереси в хазарта Васил Божков \"Вабо Интернал\", учредено на 13 юли, \"Инвестбанк\" на Петя Славова, Българо-американската кредитна банка (БАКБ) на Цветелина Бориславова и група инвеститори, действащи съгласувано - Kerbler Holding, Imfarr Beteiligungs и Green Finance. При предишния опит за продажба на банката отново участваха \"Инвестбанк\" и БАКБ, а австрийския Kerbler Holding беше в консорциум с \"Лев инс\". Планът предвижда продажбата да се извърши на четири етапа. Първият е подаване на писма за интерес, след това ще се подават необвързващи оферти от потенциалните кандидат-купувачи. Те се изготвят на база предоставен информационен меморандум. На третия етап ще се прави нова проверка на финансовото и правно състояние на банката (дю дилиджънс) и подаване на обвързващи оферти. Последният етап е избор на купувач, получаване на регулаторни разрешения и сключване на сделка. \"Виктория\" на практика функционира в режим на полудействаща банка от 2014 г. - от фалита на собственика й КТБ. Основните й кредитни портфейли бяха продадени, повечето депозити бяха изтеглени и тя остана почти без дейност, а трупаща разходи.", "date": "2017.08.23", "title": "И четиримата кандидати за покупката на банка \"Виктория\" продължават в търга"}
{"url": "http://www.dnevnik.bg/sport/2017/08/23/3029616_germanskata_federaciia_po_tenis_naznachi_boris_beker/", "text": "Носителят на шест титли от Големия шлем  Борис Бекер  беше назначен на работа във федерацията по тенис на Германия. Легендарният германец ще трябва да \"върне славата на спорта в страната\", се казва в съобщение. Длъжността на Бекер ще бъде съветник на отбора за купа \"Дейвис\" както и топ тенисистите на Германия, сред които двамата братя  Александър и Миша Зверев . Славният германец ще трябва да съкрати дистанцията с водещите нации в спорта. Неговият договор е до олимпийските игри в Токио през 2020 г. В миналото Бекер беше треньор за купа \"Дейвис\", като работеше на поста между 1997 и 1999 г., но напусна заради проблеми с федерацията. В славната си кариера германецът има 9 титли на сингъл, два пъти е триумфирал с купа \"Дейвис\", а освен това има и олимпийска титла на двойки от Барселона 1992 в дует с Майкъл Щих.  В последните години Бекер се отдаде на треньорска кариера, в която също записа големи успехи. Той работеше с бившия №1 в света Новак Джокович между 2013 и 2016 г. Докато двамата бяха заедно сърбинът спечели шест от 12-те си титли от Големия шлем. Изненадващо през 2016 г.  Бекер и Джокович се разделиха , а от тогава сърбинът няма значима титла. \"Тенисът е част от моето сърце, това е нещото, което правя най-добре. Няма нужда да говоря за моите постижения като играч, но мога да кажа, че се гордея с постигнатото в треньорската ми кариера\", каза Бекер на пресконференция. Той обясни, че целта му е да върне Германия на върха, където тя беше по неговото време. Бекер е последният германец с титла при мъжете от  Големия шлем  – Australian Open 1996. След неговото отказване и залеза на кариерата на Щефи Граф, интересът към тениса в страната рязко спадна. \"Ще работя до олимпийските игри в Токио, като дотогава трябва да постигнем първоначални резултати, да поставим една основа. Според мен това е най-важното на този етап\", завърши Бекер.", "date": "2017.08.23", "title": "Германската федерация по тенис назначи Борис Бекер за съветник"}
{"url": "http://www.dnevnik.bg/photos/2017/08/23/3029613_snimka_na_denia_cheren_kolan_po_taekuondo_za_glavchev/", "text": "Председателят на българския парламент Димитър Главчев получи почетен черен колан по таеклуондо от председателя на официалната организация, основана от правителството на Южна Корея Ох Хуин-Дуек, съобщиха от пресцентъра на Народното събрание. Главчев заяви, че приема подаръка като награда за всички, които са почитатели на този спорт в България.", "date": "2017.08.23", "title": "Снимка на деня: Черен колан по таекуондо за Главчев"}
{"url": "http://www.dnevnik.bg/photos/2017/08/23/3029431_fotogaleriia_ultimate_trophy_swim_ili_kak_britansko/", "text": "Трима любители плувци - двама в края на четиридесетте си години и един в началото на шейсетте са последните завършили щафета от 70 километра, плувайки през Женевското езеро, едно от най-големите в Европа.", "date": "2017.08.23", "title": "Фотогалерия: \"Ultimate Trophy Swim\" или как британско трио преплува Женевското езеро"}
{"url": "http://www.dnevnik.bg/razvlechenie/2017/08/23/3029584_morgan_friiman_shte_bude_nagraden_za_cialosten_prinos/", "text": "Актьорът Морган Фрийман ще получи награда за цялостен принос от Гилдията на филмовите актьори, съобщи \"Ройтерс\". Наградата ще бъде връчена на официална церемонията в началото на 2018 г.  Някои актьори прекарват цялата си кариера в очакване на перфектната роля. Морган ни показа, че истинското съвършенство идва с това, което актьорът дава за ролята, казва президентът на гилдията Габриел Картезис. \"Той е иновативен, безстрашен и изобщо не се влияе от очакванията\" добавя той. През 2005 г. Фрийман получи \"Оскар\" за поддържаща роля във филма \"Момиче за един милион долара\". Сред най-известните му роли са на Ред в \"Изкуплението Шоушенк\" (1994), детектив Уилям Съмърсет в \"Седем\" (1995) и на шофьора Хок Коубърн в \"Да возиш мис Дейзи\" (1989). Като актьор има участие в 120 продукции за киното, телевизията и театъра. Продуцира и научнопопулярните серии Тhrough the Warmhole, за което е номиниран и за \"Еми\".", "date": "2017.08.23", "title": "Морган Фрийман ще бъде награден за цялостен принос от Гилдията на актьорите в САЩ"}
{"url": "http://www.dnevnik.bg/sport/2017/08/23/3029645_plamen_konstantinov_imame_shans_da_spechelim_grupata/", "text": "Селекционерът на мъжкия национален отбор по волейбол Пламен Константинов е доволен от подготовката на тима преди Евро 2017.  Съставът  започва участието си на шампионата утре срещу Русия. \"Работихме добре, нямахме сериозни контузии по време на подготовката и затова се надявам, че ще сме в добро състояние за предстоящите мачове. Русия и Словения са едни от най-силните отбори в момента, и ще бъде интересно\", каза  Константинов . Той изтъкна малкото време за подготовка и почивка, след като за първи път европейското първенство започва през август. \"Радвам се, че ще играем първо с Русия. Ако започнем добре и спечелим ще имаме шанс да сме първи в групата. Не бива да подценяваме никого, но аз си мисля, че Русия е най-опасният отбор. Най-трудно е да достигнем до полуфиналите, а след това всичко е възможно\", каза още селекционерът. Селекционерът на Русия  Сергей Шляпников  върна комплиментите на Константинов, като нареди България сред фаворитите на Евроволей. \"В турнира има няколко фаворита, според това са Полша, Сърбия, Франция, Русия и България. Не се съмнявам, че целта на тези отбори е златния медал. Полша има леко предимство, защото е домакин\", каза треньорът на Сборная. Шляпников обясни, че няма конкретна цел от федерацията на Русия, но той и отборът са си поставили задача да спечелят златния медал. Двубоят между България и Русия е утре от 18.30 ч.", "date": "2017.08.23", "title": "Пламен Константинов: Имаме шанс да спечелим групата, ако започнем силно"}
{"url": "http://www.dnevnik.bg/sport/2017/08/23/3029647_sestri_stoevi_startiraha_s_pobeda_na_svetovnoto/", "text": "Габриела и Стефани Стоеви започнаха с победа участието си на  световното първенство по бадминтон  в Глазгоу, Шотландия. Българската двойка, която е поставена под №11 на шампионата се справи без проблем с чехкините Тереза Швабикова и Катерина Томалова 2:0 (21:7, 21:11). Стоеви се нуждаеха само от 24 минути, за да си осигурят продължаване към трети кръг на надпреварата. Българките бяха много по-стабилни, като в хода на мача спечелиха 42 срещу само 18 точки за съперничките си. Двойката на България диктуваше темпото и реализира 13 поредни точки, като не остави нито за миг съмнение, че е от по-висока класа от чехкините. В следващия кръг  сестри Стоеви  се изправят срещу японската двойка Танака/Йонемото. В схемата на сингъл Мария Мицова отпадна във втория кръг. Българката загуби с 0:2 (7:21, 15:21) срещу поставената под номер 11 в схемата японка Ая Охори. Двубоят между двете продължи само 28 минути.", "date": "2017.08.23", "title": "Сестри Стоеви стартираха с победа на световното"}
{"url": "http://www.dnevnik.bg/sviat/2017/08/23/3029577_rumuncite_otnovo_protestirat_sled_ministersko/", "text": "Румънци, недоволни от предложение на правосъдния министър за структурна реформа на правораздаването в страната, се стекоха на букурещкия площад \"Виктория\" само няколко часа след призива във \"Фейсбук\". Стотиците събрали се пеят химна на страната и скандират \"ПСД - червена чума!\". Партията за социална демокрация (ПСД), наследник на бившите комунисти, предизвика преди няколко месеца едни от най-бурните и масови протести за последните 25 години след опит да узакони \"дребната корупция\". Инициатор е гражданското движение \"Инициатива Румъния\", според която предложението на министър Тудорел Тоадер днес е довел до кулминация борбата на управляващите с антикорупционната кампания, независимото правораздаване и специалната прокуратура за разследване на корупцията по високите етажи на властта. \"Може тази вечер да сме двама, 10, 100 или хиляда. Но който и да е от тези варианти е по-добър от това да се мълчи. Без участието ни борбата с корупцията ще се превърне само в история\", пише в призива на сдружението. Преди това президентът на Румъния определи като атака срещу върховенството на закона предложението на министъра. Тудорел Тоадер предложи неговият пост да поеме контрола над съдебния инспекторат, който в момента се назначава и контролира от Висшия съдебен съвет. Анализатори предупреждаваха, че това би довело до политическа намеса съдебната система, която би трябвало да е независима. Позицията на съдебния инспекторат е, че подкрепя всяка инициатива, подсилваща институционалната му независимост и автономност като единственият начин да си върши добре работата. Министърът иска още да се промени процедурата за назначаване на ключовите прокурори и да се създаде специален прокурорски отдел за престъпления, извършени от магистрати. \"Предложенията са атака срещу върховенството на закона, независимостта и нормалното функциониране на правосъдната система и борбата с корупцията\", заяви президентът Клаус Йоханис. \"Ако тази смес от мерки бъде одобрена от правителството и парламента, румънските усилия от последните повече от 10 години ще бъдат заличени и правораздавателната система ще се върне в миналото, когато беше подчинена на политиката\", добави той. Главната прокуратура също заяви, че предложенията са опасни и не са консултирани с нея. Съгласно румънските закони президентът назначава ключовите прокурори по предложение на правосъдния министър и консултативно одобрение на Висшия съдебен съвет. Сега се предлага одобряването да става от прокурорската част от Висшия съдебен съвет по предложение на министъра. Румънските медии припомнят, че министър Тоадер е обсъждал съдебната реформа през юли със зам-председателя на Европейската комисия Франс Тимерманс и че предложеният днес пакет може да бъде одобрен от правителството на 1 септември и внесен за гласуване в парламента. Вестник \"Адевърул\" коментира, че министърът не работи непрозрачно като предшественика си Флорин Йордаче, но част от предложенията му са същите като неговите опити и само е променена тактиката. \"Това е същата Доктрина Драгня - да бъде лишен президентът от каквито и да е прерогативи, които не са изрично описани в Конституцията. Иначе казано - институционална изолация.\" Ливиу Драгня, ръководител на ПСД, е осъден за купуване на гласове и няма право да заема държавен пост. Той обаче дърпа конците на управлението и в края на юни успешно организира кампания за свалянето на собственото правителство на партията, което анализатори възприеха като проява на неговото недоволство, че премиерът Сорин Гриндяну не е успял да отслаби антикорупционните закони. \"Следих много внимателно речта на господин председателя Ливиу Драгня и с тази реч си дадох сметка, че който и да е бил и който и да стане бъдещ министър-председател, няма никакъв шанс да упражнява правомощията си. Никакъв. Чух намеци, неоправдани обвинения и инсинуации\", каза Гриндяну след като бе свален от депутатите.", "date": "2017.08.23", "title": "Румънците отново протестират след министерско предложение за съдебна реформа"}
{"url": "http://www.dnevnik.bg/photos/2017/08/23/3029523_fotogaleriia_svetovnite_snimki_na_denia_-_23_avgust/", "text": "Момче кара велосипед покрай развалините на сгради в Дамаск, Сирия.", "date": "2017.08.23", "title": "Фотогалерия: Световните снимки на деня - 23 август 2017 г."}
