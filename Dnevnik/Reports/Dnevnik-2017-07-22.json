{"url": "http://www.dnevnik.bg/sport/2017/07/22/3011681_dermendjiev_si_pojela_rezultata_ot_armiiata_i_sreshtu/", "text": "Треньорът на \"Лудогорец\" Георги Дерменджиев определи двубоя с ЦСКА като добър за неговия отбор. Специалистът остана доволен от  успеха с 1:0  и коментира избора си на състав. \"Не съм казал, че съставът е отслабен, ние имаме много качествени момчета. Кой ще играе в Израел, ще преценя аз, но искам да имам все такъв труден избор\", каза треньорът. Според него макар и да не е изразителен, резултатът е бил напълно достатъчен на шампионите да запишат победа в първия си мач за новия сезон в Първа лига. Идната сряда разградчани гостуват на  \"Апоел\" (Беер Шева)  в първи мач от третия предварителен кръг на Шампионската лига. \"Да се надяваме, че така ще бъде и в Израел. \"Апоел\" е един много добър отбор, а ние трябва да бъдем изключителни умни, за да излезем с успех от тези двубои. Това са мачове на елиминации, не се гледа толкова красивият футбол, повече е на надлъгване\", добави специалистът.", "date": "2017.07.22", "title": "Дерменджиев си пожела резултата от \"Армията\" и срещу \"Апоел\" в Шампионската лига"}
{"url": "http://www.dnevnik.bg/bulgaria/2017/07/22/3010956_klas_proslujeno_vreme_zavinagi/", "text": "Една отдавна сготвена манджа се притопли тази седмица – клас прослужено време. Всъщност инициатор за появата ѝ \"на масата\" бе вицепремиерът Валери Симеонов. Тази отживелица от социалистическо време бе премахната за държавните служители още през май 2012 г. Тогава, за кратко, икономическата логика възтържествува с промени в Закона за държавния служител. За кратко, защото 5 години по-късно, клас \"прослужено време\"; продължава да съществува и дa се прилага за всички останали категории работещи; тези в частния сектор; тези по висшите етажи на изпълнителната власт и всички останали, които не се водят държавни служители; депутатите; работещите в съдебната власт; служителите на държавните компании. Клас прослужено време, всъщност, вече не се нарича така, но както и други \"термини\" е останал в речта от социалистическо време. Същото, между другото, е и с т.нар. детски надбавки, които вече се наричат \"семейни помощи за отглеждане на дете\" и не се дават на всички деца, както това беше едно време – за недоумение или гняв на голяма част от народонаселението, която очевидно не разбира смисъла на социалните помощи. Но въпросът тук е за клас прослужено време или както вече се нарича, \"допълнително трудово възнаграждение за трудов стаж и професионален опит\". Това възнаграждение е минимум 0,6% според постановление на МС от 2007 г., но може и да е повече – например, за депутатите е 1%, както е разписано в Правилника за организацията и дейността на НС, а в съдебната власт по неофициална информация е 2%. Допълнителното възнаграждение се начислява годишно, т.е. като %, с който задължително се увеличава заплатата всяка година. За трудов стаж и професионален опит се зачита не само времето, в което наетият е работил при настоящия си работодател, но и всички предходни години стаж на същата или сходна длъжност, работа или професия. Т.е. за по-възрастните служители с по-голям трудов стаж клас прослужено време може да бъде сериозна сума. Например, за човек с основна заплата 1000 лева и 20 години трудов стаж, това означава допълнителни 120 лева на месец или 1440 лева на година. Това правно задължение за автоматично, ежегодно увеличение на заплатите не само противоречи на принципите на пазарната икономика, в която заплащането на труда зависи само от състоянието на пазара на труда (т.е. търсене и предлагане на кадри), финансовото състояние на фирмата и оценката за работата на работещите. То страда и от редица други пороци, основните от които съм се опитала да откроя по-долу:", "date": "2017.07.22", "title": "Клас прослужено време завинаги"}
{"url": "http://www.dnevnik.bg/sport/2017/07/22/3011522_djumulen_se_otkaza_ot_uchastie_v_obikolkata_na_ispaniia/", "text": "Шампионът от Обиколката на Италия  Том Дюмулен  обяви програмата си до края на колоездачния сезон. Холандецът изненадващо няма да кара в започващата на 19 август Вуелта. Дюмулен беше считан за един от основните претенденти за победа в третата голяма обиколка за сезона, но той предпочете да насочи усилията си другаде. Той не се е състезавал от националното първенство на Холандия, в което спечели бягането по часовник. Следващите стартове за Дюмулен ще са класиката Сан Себастиан, BinckBank тур (обиколка на Белгия, Холандия и Люксембург), както и еднодневните състезания в Монреал и Квебек. Звездата на \"Сънуеб\" насочва подготовката си изцяло към световното първенство в Берген през септември. В Норвегия той ще преследва титлата в бягането по часовник. \"Тази година няма да участвам във Вуелта. Обичам това състезание, с него пробих в големите обиколки, но трябва да избирам между Испания и световното първенство. Отборът също не е сигурен дали ще е добре за мен да карам още една голяма обиколка след Джирото\", съобщи Дюмулен. В негово отсъствие \"Сънуеб\" ще бъде воден от Вилко Келдерман, а най-вероятно участие ще вземе и  Уорън Баргил , който е сигурен победител в класирането за най-добър катерач в \"Тур дьо Франс\". След решението на Дюмулен да не участва в Обиколката на Испания, звездите остават с една по-малко. Сигурен участник засега е Крис Фрум, който се прицели в дубъл този сезон, след почти сигурната си победа в Тура. Присъствието си за Вуелта е заявил и шампионът от 2010 г. Винченцо Нибали. Изчаква се решението на Алберто Контадор и Фабио Ару. Други големи отсъстващи ще бъдат  Алехандро Валверде , който счупи капачката си в Тура и Найро Кинтана, който вече кара две големи обиколки тази година. Така \"Мовистар\" ще бъде без лидер в Испания.", "date": "2017.07.22", "title": "Дюмулен се отказа от участие в Обиколката на Испания"}
{"url": "http://www.dnevnik.bg/sport/2017/07/22/3011527_neimar_shte_ostane_v_barselona_siguren_e_valverde/", "text": "Новият треньор на \"Барселона\" Ернесто Валверде нарече спекулации информациите от последните дни, че се готви трансфер на  Неймар  в ПСЖ. Специалистът, който говори преди приятелския мач с \"Ювентус\", е сигурен, че бразилският нападател ще остане на \"Камп ноу\". \"Неймар в момента е с нас и всички в клуба искат той да си остане с нас. Всичко останало са слухове. Но сега е времето на слуховете, така че е нормално донякъде\", заяви  Валверде  на пресконференция на \"Ред Бул арена\" в Ню Йорк. В същото време френският ежедневник \"Екип\" всеки ден публикува различни детайли около евентуална сделка между ПСЖ и \"Барселона\". Изданието дори обяснява какви претенции има бразилската звезда, за да премине на \"Парк де пренс\". \"Ние можем да си говорим за други неща, като например тактика. Но играчите ни тук са приятели, а подобни разговори влияят не само на тях персонално, но и на обстановката в съблекалнята като цяло, добави треньорът. \"Скай Спортс\" също публикува информация, че каталунците са съгласни да пуснат звездата си в Париж срещу 222 млн. евро. Според експерта на медията Гийом Балаж Ернесто Валверде още не е уведомен за офертата. Халфът Серхио Бускетс също заяви, че не вижда причина Неймар да напусне отбора. \"Аз не мисля, че за него има някъде по-добро място. Надявам се, че той ще остане в \"Барселона\" за още много години напред, каза по темата Бускетс.", "date": "2017.07.22", "title": "Неймар ще остане в \"Барселона\", сигурен е Валверде"}
{"url": "http://www.dnevnik.bg/sviat/2017/07/22/3011542_orban_obiavi_zashtita_na_polsha_ot_evropeiskata/", "text": "Унгарският премиер Виктор Орбан заяви днес, че страната му ще се бори, за да защити Полша, заплашвана от Европейския съюз със санкции заради намерението й да наложи правителствен контрол над съдебната система, предаде Ройтерс. \"Инквизиционната офанзива срещу Полша никога няма да постигне успех, защото Унгария ще използва всички законови възможности в Европейския съюз, за да прояви солидарност с поляците\", каза Орбан в реч, предавана по телевизията от Бъйле Тушнад, в Румъния. Подобно на полския лидер Ярослав Качински, Орбан е от години в конфронтация с Брюксел, който обвинява Унгария в незачитане на демократичните свободи. Унгарският премиер се представя като борец за свобода от хватката на ЕС, добавя Ройтерс", "date": "2017.07.22", "title": "Орбан обяви защита на Полша от европейската \"инквизиция\""}
{"url": "http://www.dnevnik.bg/bulgaria/2017/07/22/3011546_namereno_e_tialoto_na_mladeja_ot_trigrad_koito_blusna/", "text": "Намерено е тялото на издирвания в продължение на дни 16-годишен младеж от Триград. Това съобщи кметът на селото Цветан Славков, цитиран от агенция \"Фокус\". Тялото на момчето е намерено около 14.00 часа от баща му. Младежът изчезна на 8 юли  след като блъсна пешеходци в района на Триград . При инцидента пострадаха петима души, сред които и 6-годишно момиче. Кристиян е бил без книжка и е избягал от мястото на инцидента. Момчето беше обявено за общодържавно издирване. 13 дни след изчезването издирването му в района бе прекратено без резултат. В търсенето се включиха служители на МВР и местни доброволци.", "date": "2017.07.22", "title": "Намерено е тялото на младежа от Триград, който блъсна туристи"}
{"url": "http://www.dnevnik.bg/sport/2017/07/22/3011552_ludogorec_chaka_zashtitnik_i_half_prashta_vratar_v/", "text": "Българският шампион \"Лудогорец\" работи по няколко сделки на трансферния прозорец. Разградчани, които вече привлякоха нов вратар, в лицето на Хорхе Броун, очакват централен защитник и халф. Както \"Дневник\" съобщи,  французинът Матийо Соние  е много близо до договор с шампионите. Всичко около преминаване на защитника на \"Гранада\" в Разград е уточнено, като единственото забавяне в последните 10 дни е било заради двубоя с \"Жалгирис\". От \"Лудогорец\" са категорични, че ще вземат Соние, ако се класират за груповата фаза на европейските турнири. С  отстраняването на литовците , тимът е с една крачка по-близо, като си гарантира минимум плейофи на Лига Еворпа. Личните условия на французина с \"Лудогорец\" са уточнени, като той трябва да взима 40 хил. евро месечно в тима. Единственият друг заинтересован отбор в Соние е \"Спортинг\" (Лисабон), но португалците предлагат единствено наем. В полезрението на шампионите е и полският футболист Яцек Горалски. Халфът на \"Ягелония\" е на 24 години, а през миналия сезон записа 31 мача във всички турнири, в които вкара три гола и добави три асистенции. Червено-жълтите, които завършиха на второ място в шампионата на Полша искат 2 млн. евро за футболиста, но \"Лудогорец\" е склонен да даде наполовина. По информация на \"Дневник\" от няколко дни спортният директор на \"Лудогорец\" Методи Томанов е в чужбина, като една от вероятностите е да преговаря за Горалски. Футболистът играе в средата на терена, а разградчани изпитват нужда от попълнение там, както се видя при отсъствието на капитана Светослав Дяков. Горалски има три мача за \"Ягелония\" в Лига Европа през този сезон, но той не игра в сблъсъка с \"Габала\" преди два дни. Освен двете входящи сделки, които се очакват в \"Лудогорец\", шампионите се разделят с вратаря Милан Борян. Сериозен интерес към канадския национал имаше от  три отбора от Полша , но той преминава в \"Цървена звезда\". По всяка вероятност Борян ще замине за Белград срещу минимална сума, след като вече не е нужен в Разград. На поста шампионите разполагат с Ренан, контузения Владислав Стоянов и новото попълнение  Хорхе Броун . Освен това Борян заема квота за чужденци извън ЕС, след като притежава сръбски и канадски паспорт. Според сръбските издания \"Спортски журнал\" и \"Мондо\", вратарят вече е подписал договор с \"Цървена звезда\" за две години, с опция за удължаване с още една и ще играе с №82. Той пристига на стадион \"Райко Митич\" като заместник на продадения на \"Хетафе\" за 1.2 млн. евро Филип Манойлович. През това лято \"Лудогорец\" се раздели петима играчи.  Хосе Луис Паломино  беше продаден на \"Аталанта\", Браян Ангуло на мексиканския \"Пуебла\", а Цветелин Чунчуков, Йордан Минев и Витиня напуснаха, след като договорите им изтекоха.", "date": "2017.07.22", "title": "\"Лудогорец\" чака защитник и халф, праща вратар в \"Цървена звезда\""}
{"url": "http://www.dnevnik.bg/biznes/2017/07/22/3011551_s_13_poveche_chujdi_turisti_sa_doshli_v_bulgariia_do/", "text": "Приходите от туризъм през първите пет месеца на годината са с 15% е ръст спрямо същия период на миналата година. В същото време официалните данни показват 13% ръст на чуждестранните туристи. Това съобщи министърът на туризма Николина Ангелкова в курорта Златни пясъци, където се проведе изнесено заседание на Националния съвет по туризъм. През първите пет месеца на годината общо 2.1 млн. чуждестранни туристи са посетили страната, а приходите за периода се изчисляват на 1.5 млрд. лв. \"Все повече тази тенденция се забелязва - приходите да са повече от броя на туристите, което означава, че макар и с малки стъпки при нас започват да идват туристи от по-висок клас. И към момента прогнозата за ръст на приходите върви с 1 процент повече от прогнозата за ръст на туристите. Очакваме приходите да вървят в ръст между 8% и 11% за лятото, като на годишна база все още не сме финализирали нашите прогнози\", посочи министърът, цитирана от агенция \"Фокус\". Ангелкова съобщи още след заседанието на съвета, че се предвижда през октомври и ноември България да се рекламира като туристическа дестинация на знакови места в Ню Йорк. \"За първи път ще рекламираме в Ню Йорк, Бостън, Вашингтон, Лос Анджелис и Лас Вегас онлайн и чрез билбордове. Ще можем да видим България на знакови места в Ню Йорк в рамките на два месеца. Ню Йорк е космополитен център, туристи от цял свят посещават този град. Досега там не сме имали рекламни активности и съвместно с общината в Ню Йорк ни предстои да имаме още допълнителни други дейности\", каза министър Ангелкова. България е поставена на първо място по интерес от страна на германските туристи, на второ от холандските и на трето и четвърто от френските и руските, обяви още министърът. В годишната програма за национална туристическа реклама за 2018 година Министерството на туризма залага на дигиталния маркетинг и онлайн активностите. Министър Ангелкова заяви, че сред водещите маркетингови цели на Програмата за национална реклама за 2018 г. е да се разширят позициите на страната на генериращите пазари чрез разнообразни туристически продукти и увеличаването на дела на вътрешния пазар. \"Ориентирът е 10% ръст на туристите от тези дестинации през 2018 г. Важно е също да привличаме нови и перспективни пазари, като прогностичната цел е да стигнем 20% ръст от тях\", заяви още министър Ангелкова.", "date": "2017.07.22", "title": "С 13% повече чужди туристи са дошли в България до май"}
{"url": "http://www.dnevnik.bg/bulgaria/2017/07/22/3011559_pojar_i_v_sklad_na_magazin_v_stolichniia_kvartal_hadji/", "text": "Пожарът в кв. \"Хаджи Димитър\" е потушен, съобщиха от МВР. Той е възникнал в голям склад на хранителен магазин. Няма пострадали. От пресцентъра на МВР казаха, че сигналът е подаден в 15:15. Складът на магазина е с площ около 100 квадратни метра. Изпратени бяха 5 пожарни автомобила. Според очевидци, освен складът от огъня е обхванат и паркиран автомобил. Това е вторият пожар за деня в столицата, след като сутринта  горя фитнес в луксозния хотел \"Маринела\"  и доведе до евакуация. Вижте видео на очевидец от пожара в \"Хаджи Димитър\"", "date": "2017.07.22", "title": "Пожар и в склад на магазин в столичния квартал \"Хаджи Димитър\" (обновена)"}
{"url": "http://www.dnevnik.bg/bulgaria/2017/07/22/3011561_stolichnata_policiia_tursi_pomosht_za_razpoznavane_na/", "text": "Полицаите от столичното Пето РУ търсят помощ за установяване на самоличността и издирване на близките на възрастен човек, съобщиха от пресцентъра на МВР. В петък, към 19 часа, мъжът е открит неориентиран в района на кв. \"Враждебна\" от граждани, които са подали сигнал в полицията. Служителите на реда отвели мъжа в районното управление, повикали са лекар, който го е прегледал и установил, че е в добро общо състояние. Възрастният човек обаче не комуникира и досега не може да бъде установена самоличността му. Умоляват се всички, които разпознаят мъжа от снимките и имат информация за самоличността му, да се обадят на тел.112, 02/9825920 или в най-близкото районно управление на МВР.", "date": "2017.07.22", "title": "Столичната полиция търси помощ за разпознаване на възрастен мъж"}
{"url": "http://www.dnevnik.bg/sport/2017/07/22/3011554_milan_razgromi_baiern_s_40_v_kitai/", "text": "\"Милан\" записа първа победа в международния приятелски футболен турнир \"Интернешънъл Чемпиънс къп\", разгромявайки с 4:0 \"Байерн\" (Мюнхен). Два гола за \"росонерите\" реализира 19-годишният юноша Патрик Кутроне, а другите два бяха дело на новите попълнения Франк Кеси и Хакан Чалханоглу. Кеси даде аванс на  \"Милан\"  в 14-ата минута след подаване на друг от новите в тима - Рикардо Родригес. Швейцарецът даде втората си асистенция в мача в 25-ата минута, когато и Кутроне записа името си сред голмайсторите. Малко преди почивката Кутроне покачи на 3:0, а крайното 4:0 бе оформено от Чалханоглу в 85-ата минута на срещата. С успеха \"Милан\" събра 3 точки в подреждането, след като в първия си двубой отстъпи с 1:3 от \"Борусия\" (Дортмунд). За \"Байерн\" загубата е втора в два мача, след като преди дни играчите на Карло Анчелоти  отстъпиха и пред \"Арсенал\" след дузпи .", "date": "2017.07.22", "title": "\"Милан\" разгроми \"Байерн\" с 4:0 в Китай"}
{"url": "http://www.dnevnik.bg/biznes/turizam/2017/07/22/3011568_3d_printer_shte_proizvejda_suveniri_na_shtanda_na/", "text": "Дигитален ЗD принтер ще изработва сувенири на международното туристическо изложение World Tourism Market в Лондон тази година. Това заяви министърът на туризма Николина Ангелкова на брифинг пред медиите в Златни пясъци по време на заседание на Националния съвет по туризъм. \"В момента Министерството на туризма и Русенският университет \"Ангел Кънчев\" работят съвместно по един изключително интересен проект – виртуална реалност, която да представи културно-историческото ни наследство. Посетителите на една от най-големите туристически борси в света, която се провежда в британската столица, ще имат възможността да станат свидетели на изработването на дигитални 3D сувенири, които ще могат да получат на място, сред които Рилският манастир\"ы обясни Ангелкова, цитирана от пресцентъра си, \"Варненската катедрала, крепостта Царевец, крепостта Червен и др., са сред останалите обекти, които ще бъдат принтирани. Все още се работи по пилотната версия, която предстои да бъде представена. \"Инициативата е изцяло насочена към популяризирането на културно-историческото ни наследство. Ще бъде свързана и с мобилната платформа ILoveBulgaria, която при сканиране на QR кода освен информация за самия обект ще предоставя и виртуализация на 3D изображението му. Към този момент към пилотния проект са изработени 20 обекта като предстои да бъдат надградени\", каза още министърът. По повод трусовете в Гърция и Турция Ангелкова каза, че ведомството й е в постоянен контакт с Министерството на външните работи и е готово да съдейства на всеки гражданин. \"Нямаме официална информация за отказали се туристи или такива, които са отменили резервацията си. На този етап няма подадени сигнали към нас, но сме готови да реагираме незабавно и да съдействаме\", заяви министърът.", "date": "2017.07.22", "title": "3D принтер ще произвежда сувенири на щанда на България на изложението за туризъм в Лондон"}
{"url": "http://www.dnevnik.bg/detski_dnevnik/2017/07/22/3011008_nov_onlain_portal_subira_dobrite_idei_i_praktiki_v/", "text": "Добрите идеи, практики и новини ще събира онлайн портала \"УЧИЛИЩА.BG\". Платформата има за цел да събере на едно място всички свързани с образованието - учители, директори, ученици, детски градини и родители, които да получат полезна информация за събития, технологии, обучения и иновативни дейности. \"В последните години сме били в над 700 учебни заведения, осъществи ли сме над 1000 обучения и сме провели над 2000 открити урока. Смело можем да кажем, че сме били свидетели на много добри и лоши практики и смело можем да твърдим, че познаваме добре родното образование\", казват от екипа на платформата, която има подкрепата на едни от най-активните учители в България, множество елитни училища и три български университета. От началото на учебната година порталът ще стартира няколко големи инициативи - \"Училищен Влог\" (кампания за подпомагане на ученици за създаване на смислено видео съдържание), \"MusicSchools\" (музикална академия, при която учениците ще се докоснат до различните инструменти и стилове пеене); \"Ръка за ръка\" (националната програма има за цел да представи на учениците един професионален поглед към пакета документи за кандидатстване за работа и протичане на интервюто) и \"Твоят сайт\" (безплатни курсове за платформата Wordpress). Платформата ще предлага различни обучения за учители, родители и ученици, както и още различни образователни инициативи през идната учебна година.", "date": "2017.07.22", "title": "Нов онлайн портал събира добрите идеи и практики в образованието"}
{"url": "http://www.dnevnik.bg/sport/2017/07/22/3011319_ludogorec_trugva_kum_uduljavane_na_shampionskata/", "text": "Шампионът \"Лудогорец\" ще направи първата си крачка към опита да удължи абсолютната си хегемония в българския футбол с гостуване на най-големия си съперник - ЦСКА. Червените посрещат първенеца на \"Българска армия\" от 21.00 часа. \"Лудогорец\" тръгва от втория кръг, след като мачът му от първия - срещу \"Левски\",  беше отложен заради участието им в евротурнирите . Двата отбора стартират от различни позиции в Първа лига, но с еднаква цел - титлата. \"Лудогорец\" изглежда фаворит в дългата надпревара, но ЦСКА показва амбицията да пресече пътя на разградчани. Същото ще гони и \"Левски\", който обаче е в начален етап на изграждането на нов отбор и ще има нужда от повече време. Съперничеството продължава Мачовете между двата отбора през миналия сезон предизвикаха много вълнения и емоции, като червените не успяха да спечелят нито един от тях. Въпреки това воденият от Стамен Белчев отбор показа добри игри в последните две срещи и може да съжалява за пропуснати възможности. Очевидното противопоставяне между собствениците на двата клуба Гриша Ганчев и Кирил Домусчиев се пренесе и в съперничеството. На \"Българска армия\" се стигна и до прецедент, като след двата спорни гола при  победата с 2:0 на шампионите  дикторът се намеси и обяви в началото на второто полувреме, че попаденията са от засади. Впоследствие ЦСКА беше глобен от БФС. Този път обстановката около мача изглежда по-спокойна. Въпреки това е сигурно, че на терена няма да е така. ЦСКА започна с  неочаквана грешка след 1:1 със \"Славия\" . Червените запазиха състава си, който в края на миналия сезон показа, че навлиза в ритъм и ще се бори да свали \"Лудогорец\" от върха. Шампионите са насочили вниманието си почти изцяло към Европа, където следващата сряда им предстои гостуване на \"Апоел\" (Беер Шева). В този етап от годината ключовата им цел е влизането в групите на някой от международните турнири, а евентуални грешни стъпки в Първа лига могат да попаднат в графата \"приемливи\" (макар точно срещу ЦСКА да е по-различно). Без изненади, гледаме детайлите Треньорът на ЦСКА Стамен Белчев заяви, че двата отбора няма с какво да се изненадат и че мачът ще се реши от детайлите. \"Очаквам да се представим на ниво. Надявам се да покажем лицето, което на моменти загатвахме през пролетта, както и на контролите в Австрия. Дано сме си взели нужните поуки от мача със \"Славия\" и да играем по-добре. Отборът на \"Лудогорец\" е същият от миналата година. Наясно сме със силните и слабите страни на противника. Дано се възползваме от слабостите им и да ги победим.\" Добрата новина за него е възстановяването на Фернандо Каранга и Антон Недялков. \"Тези мачове трябва да се решават с игра, с класа, с надиграване и всичко да бъде на зеления терен\", заяви треньорът на \"Лудогорец\" Георги Дерменджиев пред БНТ.", "date": "2017.07.22", "title": "\"Лудогорец\" тръгва към удължаване на шампионската хегемония с мач срещу големия съперник"}
{"url": "http://www.dnevnik.bg/biznes/2017/07/22/3011221_remonti_praviat_dvuposochen_trafika_v_uchastuci_ot/", "text": "В празнични и почивни дни се въвежда реверсивно движение при 24-ти км на АМ \"Хемус\" в платното за Варна и при 25-ти км в платното за София, където трафикът е двупосочен, поради извършване на ремонт в срещуположните платна на подлез в района на Чурек и свлачище в местността \"Боруна\". До завършване на ремонтите, в деня преди празнични или почивни дни, от 10.00 ч. се обособяват две ленти в посока Варна и една лента в посока София. В последния от празничните или почивни дни, от 09.00 ч., ще се обособяват две ленти в посока София и една лента в посока Варна, до 11.00 ч. в първия работен ден. Мярката се налага за да се улесни интензивният трафик от и към Северното Черноморие по АМ \"Хемус\". Агенция \"Пътна инфраструктура\" апелира шофьорите на леки автомобили, пътуващи към или от Северна България да ползват и алтернативни маршрути. Пътуващите от Враца, Монтана и Видин могат да преминават по пътя през Искърското дефиле - път II-16, и прохода Петрохан - път II-81. Шофьорите, на които им предстои пътуване от или към Варна, Шумен, Разград, Търговище, Ловеч, Габрово, Плевен, Велико Търново могат да ползват АМ \"Тракия\", по която няма ремонтни дейности, или Подбалканския път I-6, и през някои от старопланинските проходи - Троянски, Шипка, Републиката, Котленски, Ришки и Айтоски, да направят връзка с пътищата в Централна и Североизточна България. По време на ремонтните дейности за тежкотоварните превозни средства над 12 т са предвидени алтернативни маршрути. Необходимо е шофьорите да спазват правилата за движение и да не използват аварийните ленти по автомагистралните участъци за по-бързо придвижване при натоварен трафик, заявяват от пътната агенция. По този начин се възпрепятства преминаването на превозните средства със специален режим на движение, които трябва да окажат съдействие на пътуващите.", "date": "2017.07.22", "title": "Ремонти правят двупосочен трафика в участъци от \"Хемус\""}
{"url": "http://www.dnevnik.bg/razvlechenie/2017/07/22/3011007_videogaleriia_pet_nachina_da_privlechesh_vnimanieto/", "text": "След дългото чакане и паспортните проверки, едно от най-досадните неща преди полет е задължителният инструктаж за безопасност. Къде се поставя ръчния багаж, как и кога се надува спасителната жилетка, къде са аварийните изходи - трудно е да ангажираш вниманието на пътниците с тези въпроси, а още повече - да ги накараш да седнат бързо и да стоят мирно. \"Бритиш еъруейз\" смята, че е намерила решение с последния си рекламен клип, в който Роуан Аткинсън, сър Иън Маккелън, Чиуетел Еджиофор, Джилиън Андерсън и други знаменитости се явяват на \"кастинг\" за инструктажа. Клипът набра популярност в YouTube, а от есента ще замени досегашните анимирани инструкции. Той обаче бледнее в сравнение с първенеца в тази област - Air New Zealand. Кейти Холмс, Куба Гудинг Джуниър, \"Мъже в черно\" и разбира се, героите от \"Властелинът на пръстените\" - ето четири от най-добрите клипове на новозеландския превозвач. Освен другото, те са официални реклами на Нова Зеландия като туристическа дестинация.", "date": "2017.07.22", "title": null}
{"url": "http://www.dnevnik.bg/skorost/2017/07/22/3010547_toiota_gotvi_nai-moshtniia_iaris_na_vsichki_vremena/", "text": "Японският производител \"Тойота\" подготвя сериозен конкурент на утвърдените компактни спортни автомобили за ежедневна употреба - \"Рено Клио\" RS, \"Форд Фиеста\" ST, \"Опел Корса\" OPC, \"Фолксваген Поло\" GTI и т.н. В началото на следващата година ще бъде пуснат \"Ярис\" GRMN, като съкращението идва от Gazoo Racing Master of Nurbigring. Най-мощната версия в историята на компактния автомобил е изградена на база на колата, използвана от \"Тойота\" в Световния рали шампионат. 1.8-литровият бензинов мотор на \"Ярис\" GRMN генерира 212 конски сили и е съчетан с шестстепенна механична скоростна кутия. Той гарантира ускорение до 100 км/ч за 6.3 секунди. Максималната скорост е електронно ограничена на 230 км/ч. Автомобилът е снабднес с амортисьори Sachs и подсилена спирачна система с дискове отпред с размер 275 мм. Гумите са Bridgestone Potenza RE050 205/45 R17 и са монтирани върху алуминиеви джанти на BBS. \"Ярис\" GRMN тежи 1210 килограма с всички необходими течности и шофьор с тегло 75 килограма. Това не е първи спортен вариант на компактната \"Тойота\". През 2001 година, на база първата генерация, излезе \"Ярис\" T-Sport със 106 конски сили, а през 2007 година, на основата на второто поколение на автомобила, излезе изпълнение със 132 к.с. Очакванията са \"Ярис\" GRMN да струва около 29 900 евро.", "date": "2017.07.22", "title": "\"Тойота\" готви най-мощния \"Ярис\" на всички времена"}
{"url": "http://www.dnevnik.bg/sport/2017/07/22/3009342_dokude_stigna_ambiciiata_na_kitai_da_zavladee/", "text": "Футболът в Китай набира все по-голяма скорост заради огромните инвестиции. Разточителното харчене не е проблем за голяма част от клубовете, зад които стоят цели компании, подкрепени от държавата. Тяхната амбиция е да се изгради първенство, което да се конкурира по сила и популярност с водещите европейски шампионати. Дори президентът на Китай Си Дзинпин определи развитието на футбола, като част от икономическия план на държавата в следващите години. Страната  си е поставила амбициозната цел да стане световна сила на национално ниво до 2050 г ., като за целта ще бъдат открити 50 хиляди футболни академии до 2025 г. \"Това е неговият начин отново да направи Китай велика страна. Футболът не е задължително средство за постигане на тази цел, но той поне трябва да съответства на този статус. Трудно е да се намери правилната дума, с която да се опише - огромно е. Няма база за сравнение\", каза професорът от Шанхайския университет Донг Фенг Лу. Колко далеч ще стигне Китай Но дали Китай ще успее да изпълни докрай своя план за развитие на футбола? Неразумен харч или умна инвестиция се крие зад тази амбиция? Твърде рано е да се дават крайни оценки, но в действителност цялата футболна структура в Китай бележи прогрес. В миналото подобни цели са си поставяли както Япония, така и САЩ, но Китай започна с огромно харчене. Техническият директор на \"Шанхай\" Мадс Давидсен разказа пред \"Блумбърг\" за видяното при идването си в Китай преди близо пет години, когато датчанинът работи като треньор на най-малките. Според него се забелязва съществен напредък. \"Не преувеличавам като казвам, че седнахме с хората, които управляват клуба и с писалка в ръка ме попитаха от колко топки и конуси имам нужда. Те буквално нямаха нищо, но имаха готовност да се учат и да инвестират\", каза Давидсен. \"Шанхай\" държи двата най-скъпи входящи трансфера в Суперлигата - на бразилците Оскар (60 млн. евро) и Хълк (55.8 млн. евро). През зимата  отборите от китайското първенство платиха рекордните 388 млн. евро  за нови играчи. Китайските пари не привличат само застаряващи звезди, а и ключови играчи в разцвета на силите си от големите европейски първенства. Клубовете от азиатската страна са похарчили за трансфери с 785% повече през 2016 г. в сравнение с 2012 г. За същия период Примера дивисион бележи ръст от 184%, а повишението в Бундеслигата и Висшата лига е съответно 144% и 128%. Тези числа показват ясно финансовата мощ и намеренията на Китай, която е на път да бъде овладяна в разумни рамки. През януари държавният орган, занимаващ се със спорта в Китай, обяви, че ще бъде въведен  таван на заплатите и ограничения при трансферните суми  като мярка срещу \"неразумното харчене\". По-късно беше въведено и правило, което позволява на терена да има до трима чужденци в един отбор. Също така всеки тим е задължен да има играч до 23 години в титулярния състав.  Напредък отвъд граници Влиянието на Китай нараства и като геополитически фактор. Очаква се Германският футболен съюз да обяви дали ще приеме националният отбор на Китай до 20 години да играе в някоя от регионалните лиги - четвъртото ниво в Германия. Много от елитните европейски клубове като \"Манчестър сити\", \"Атлетико\" (Мадрид) и \"Интер\" са от части притежавани от китайски компании, докато  \"Милан\" е изцяло собственост на китайски инвеститори . Голямата финансова мощ и приетите мерки и ограничения срещу разточителното харчене са знак, че китайският футбол е в правилната посока на развитие. Страната разполага с условията да тръгне поеме по пътя към целта, която си е поставила - да се превърне в следващата голяма футболна сила. За това обаче е нужна още много работа, следване на строги правила и, разбира се, време.", "date": "2017.07.22", "title": "Докъде стигна амбицията на Китай да завладее футболния свят"}
{"url": "http://www.dnevnik.bg/zelen/2017/07/22/3010901_korabut_reinbou_uoriur_na_griinpiis_pristiga_v/", "text": "Емблематичният кораб на природозащитната организация\"Грийнпийс\" – \"Рейнбоу Уориър\" ( \"Rainbow Warrior\")  пристига в България в началото на август. Престоят му на пристанищата на Бургас и Варна в периода от 4 до 13 август е свързан с популяризиране на кампанията \"Свободни от пластмаса\". Идеята е кампанията да се превърне в гражданско движение за по-малко пластмаса в живота и морето ни и повече устойчиви решения. По време на престоя на \"Рейнбоу Уориър\"във Варна и в Бургас, ще бъдат организирани дни на отворени врати, в които граждани ще могат да се качат на борда и да направят обиколка на кораба, да чуят неговата история и да се запознаят с ежедневието на екипажа. От организацията в момента набират доброволци, които да развеждат хората в кораба, да разказват за ежедневието на екипажа и за историята на  . По време на отворените врати на кораба: Морска гара Бургас 05.08. /събота/ - Отворени врати и фестивал на кея - 16:00 – 19:00 ч. 06.08. /неделя/ - Отворени врати и фестивал на кея – 10:00 – 13:00 / 16:00 – 19:00 ч. Филмови прожекции – 21:00 – 23:00 ч. Морска гара Варна 11.08. /петък/ - Филмови прожекции на кея – 21:00 – 23:00 ч. 12.08. /събота/ - Отворени врати и фестивал – 10:00 – 13:00 ч. / 16:00 – 19:00 ч. Филмови прожекции на кея – 21:00 – 23:00 ч. 13.08. /неделя/ - Отворени врати на кораба – 10:00 – 13:00 ч. / 16:00 – 19:00 ч.", "date": "2017.07.22", "title": "Корабът \"Рейнбоу Уориър\" на Грийнпийс пристига в България"}
{"url": "http://www.dnevnik.bg/sviat/2017/07/22/3011279_sasht_i_7_sujuznici_suzdavat_v_evropa_mreja_na_armiite/", "text": "САЩ и седем техни съюзни държави проведоха в Германия първа среща за очертаване на възможностите за съвместни действия в Европа с F-35 - новият боен самолет на компанията Lockheed Martin. Двудневното събитие включваше представители на Дания, Норвегия, Холандия, Италия, Турция, Великобритания и Израел. Всички те са закупили  F-35, а Германия прояви интерес към самолета по време на голямото авиационно изложение в Бурже край Париж преди броени седмици. Няколко други държави, включително Белгия, Финландия и Швейцария, обмислят възможност да направят поръчка във времена на нараснало напрежение между НАТО и Русия, допълва \"Ройтерс\". На форума в американската военновъздушна база \"Рамщайн\" представители на производителя са съобщили най-нова информация как се движи програмата за F-35 - най-скъпата в историята на САЩ в размер на 379 млрд. долара. \"Събрахме се като отбор от съюзници и партньори, за да започнем да създаваме условия за операциите на F-35 на европейски театър на бойни действия\", заяви ген. Тимъти Фей, зам.-командващ авиацията на САЩ в Европа, Африка и част от Азия. \"Отдавна САЩ и някои европески съюзници не са получавали нова авиационна система приблизително по едно и също време. Навлизането на F-35 в района наистина ще промени начина, по който си вършим работата тук и то така, както вероятно не сме го виждали от десетилетия\", добави той.  Италия е първата страна извън САЩ, която притежава такъв самолет и вече има 3 такива машини на своя територия. Норвегия ще получи първите изпълнени поръчки до края на годината, Израел има 5, Великобритания очаква своите догодина, обясни говорителят на Пентагона за програмата. Няколко холандски F-35 преминават в момента изпитания в САЩ. Турските F-35 са в процес на изработване, а Дания реши миналата година да закупи 27 такива самолета в следващите няколко години. Подобен форум вече имаше в тихоокеанския район, където F-35 Lightning II са закупили Япония, Южна Корея и Австралия. Ген. Тод Уолтърс, командващ ВВС на САЩ в Европа, обясни на събралите се в \"Рамщайн, че F-35 е \"способен да умножи силата\" на националните армии, както и че \"променя правилата на играта за ракетната отбрана\". Той призова колегите си да изработят съвместни тактики, техники и процедури за подготовка на съвместно използване на F-35 в Европа, тъй като за пръв път европейските съюзници ще летят на американски стелт самолети. Следващата среща е през октомври и ще обсъжда въпроси като съвместни операции, поддръжка, логистика и разузнаване. Изданието Stars and Stripes на Министерството на отбраната на САЩ допълва, че на срещата в командването на европейските ВВС на САЩ са присъствали около 50 военни пилоти, командири на бази, началник-щабове и специалисти, за да обсъдят интегриране на бъдещите си операции.", "date": "2017.07.22", "title": "САЩ и 7 съюзници създават в Европа мрежа на армиите с F-35"}
{"url": "http://www.dnevnik.bg/bulgaria/2017/07/22/3011390_jitelite_na_novo_leski_i_mosomishte_spriaha_dvijenieto/", "text": "Жителите на гоцеделчевските села Ново Лески и Мосомище блокираха движението за Гърция в знак на протест срещу кариера за добив на мрамор. Недоволните пропускаха чакащите автомобили в определени периоди, след което отново прекосяваха пешеходната пътека в Ново Лески. Недоволните обявиха, че няма да спрат да протестират докато концесията на кариерата не бъде отнета. \"Това е истинския оазис на целия Гоцеделчевски край и ние няма да позволим да го разрушат\", сподели един от протестиращите Спас Алмишев. На протеста дойде и директорът на дирекция \"Природни ресурси, концесии и контрол\" към Министерството на енергетиката Станислав Станков, който обясни, че оценката на инвестиционното предложение е изтекла. \"Тя е с давностен срок 5 години и сега трябва компетентният орган – РИОСВ – Благоевград да вземе решение дали ще трябва да се направи нова такава\", обясни той и допълни, че има сигнал за незаконна каменна кариера в община Гоце Делчев. Организаторът на протеста Десислава Йованович сподели, че опасенията на хората са, че въздухът ще се замърси, а децата ще боледуват. \"На 20 метра от кариерата има плантация на пирински чай, а на 30 има лозови масиви. На 1200 метра е карстовия извор \"Топлицата\", който е единствения безплатен плаж в региона и той може да изчезне\", обясни Йованович. Подкрепата за протеста на местните расте, а те се заканват сутрешните протести да продължат.", "date": "2017.07.22", "title": "Жителите на Ново Лески и Мосомище спряха движението за Гърция заради каменна кариера"}
{"url": "http://www.dnevnik.bg/bulgaria/2017/07/22/3011407_nachalnik_v_aec_kozlodui_e_osvoboden_zaradi_zaplahi/", "text": "С разпореждане на премиера Бойко Борисов от поста му е освободен началник отдел в АЕЦ\"Козлодуй\", съобщиха от Министерството на енергетиката. Това е Пешко Караджов, който досега е бил началник отдел \"Физическа защита\" в атомната централа. Преди няколко дни в социалните мрежи се появи видеоклип, от който се вижда, че Караджов обижда и заплашва служител на районното полицейско управление. Причината за това е, че полицаят е написал акт на приятел на Караджов, който е заловен да шофира пиян. Във видеото се вижда, че уволненията заплашва полицая с уволнение и го обижда. До това решение се стигна заради проявено от него неприемливо поведение към служител на МВР в град Козлодуй. Действията се развиват в края на месец февруари тази година в рамките на служебния кабинет, но действия по отстраняване на лицето тогава не са били предприети, пишат от Министерството на енергетиката.", "date": "2017.07.22", "title": "Началник в АЕЦ \"Козлодуй\" е освободен заради заплахи към полицай"}
{"url": "http://www.dnevnik.bg/sviat/2017/07/22/3011429_godina_sled_razrusheniiata_v_amatriche_nov_trus_be/", "text": "Земен трус с магнитуд 4.2 бе регистриран в централна Италия в 4 ч. и 13 мин. местно време тази сутрин, предаде Франс прес, като се позова на гражданската защита. Няма данни за жертви или щети. Епицентърът на труса е бил на 3 км от населеното място Кампотосто, в провинция Акуила, на 8 км от град Аматриче, и на дълбочина 14 км, съобщи италианският Институт по вулканология. В Аматриче на 24 август 2016 г. стана земетресение с магнитуд 6.2. Загинаха 300 души и бяха опустошени няколко околни селища, напомня АФП", "date": "2017.07.22", "title": "Година след разрушенията в Аматриче нов трус бе отчетен тази сутрин"}
{"url": "http://www.dnevnik.bg/politika/2017/07/22/3011450_otmianata_na_klas_proslujeno_vreme_ne_e_bila_v/", "text": "Отмяната на клас \"прослужено време\" никога не е била в дневния ред на правителството, според министъра на труда и социалната политика Бисер Петков. \"Не съм участвал на срещата, която вицепремиерът проведе с работодателските организации, поне от моя точка този въпрос не е стоял в дневния ред на правителството\", каза Петков пред Нова. Той допълни, че въпросът не веднъж е поставян от работодателите и от синдикатите, но на този етап няма съгласие. Според Петков добавката е била свързана с продължителна работа на едно лице при един работодател, а сега смяната на работодатели е доста честа. \"Реалностите на трудовия пазар се промениха, динамиката е много по-голяма. Много честа е смяната на работодателите от страна на работещите\", каза Бисер Петков. Попитан дали и той обмисля модифициране на тази добавка, Петков отговори, че ако този диалог се води в правилния формат – Националния съвет за тристранно сътрудничество, може да се намери взаимно приемливо решение. \"Въпросът настоятелно се поставя от работодателите не от вчера\", добави Петков. Идеята на работодателските съюза да отпаднат надбавките за прослужено време бе подкрепена от вицепремиера Валери Симеонов. Като аргумент Симеонов посочи, че такава практика няма другаде в ЕС, а и че тя е дискриминационна спрямо младите работници. Идеята бе подкрепена от председателят на парламентарната комисия по бюджет и финанси Менда Стоянова (ГЕРБ). Тя смята, че  размерът на заплатата на всеки един работещ трябва да отговаря на неговата квалификация  и производителност на труда. Нейната позиция не е официална позицията на партията на Бойко Борисов. Идеята на вицепремиера Симеонов не срещна подкрепа дори и в групата на \"Обединените патриоти\" и на останалите партии в парламента.", "date": "2017.07.22", "title": "Отмяната на клас \"прослужено време\" не е била в дневния ред на кабинета"}
{"url": "http://www.dnevnik.bg/sviat/2017/07/22/3011452_polskiiat_senat_odobri_sporen_zakon_za_suda_vupreki/", "text": "Горната камара на полския парламент одобри в ранните часове на съботния ден закон за реформиране на Върховния съд на страната, отхвърляйки протестите на десетки хиляди поляци и критиките от Европейската комисия. В петък през нощта десетки хиляди недоволни, че така се отслабва върховенството на закона и независимостта на един от стълбовете на демокрацията, за пореден път се събраха в центъра на Варшава. Множеството носеше европейски знамена, плакати с призиви за \"свободен съд и свободни съдии\". Западните медии нарекоха митингите, продължаващи дни наред \"революция на свещите\". Засега натискът не успява да убеди управляващите да спрат приемането на закони, които фактически подчиняват съдебната система на правителството и парламентарното мнозинство. Според управляващата партия \"Право и справедливост\" промените щели да направят съда по-отговорен и по-ефективен. САЩ разпространиха специален призив, в който се казва: \"Призоваваме всички страни да гарантират, че реформата на правораздаването няма да наруши Конституцията на Полша или международните правни ангажименти на страната и ще уважи принципите за независимост на съда и разделение на властите\". \n     Проучване на общественото мнение, цитирано в петък от частната телевизия TVN, показа, че 55 от участниците призовават президента Анджей Дуда да наложи вето, а 29% одобряват той да подпише закона и той да влезе в сила. \"Няма да се поддадем на натиск. Няма да бъдем изнудвани от полски или чуждестранни защитници на елита\", заяви премиерът Беата Шидло в телевизионно обръщение. Управляващите твърдят, че работели за това съдът да служи на народа, а не само на хората по върховете, както било досега. \"Ройтерс\" припомня, че \"Право и справедливост\" остава общо взето попрулярна сред избирателите, икономиката расте добре, безработицата е ниска, а националистическата реторика на партията се харесва на каолическите консервативни среди в страната.", "date": "2017.07.22", "title": "Полският Сенат одобри спорен закон за съда въпреки многохилядните протести"}
{"url": "http://www.dnevnik.bg/sviat/2017/07/22/3011073_zaradi_rusiia_sasht_namaliavat_natiska_vurhu_asad_i/", "text": "САЩ търсят политическо решение на кризата в Сирия и няма да настояват за незабавно оттегляне на сирийския президент Башар Асад, каза в четвъртък съветникът на президента Доналд Тръмп по вътрешната сигурност и борбата с тероризма. \"Не мисля, че за нас е важно да казваме, че първо Асад трябва да си тръгне\", заяви Том Босърт на Аспенския форум по сигурността - годишна среща на служители и експерти от областта на разузнаването и националната сигурност. \"САЩ все пак биха искали Асад да си тръгне в някакъв момент. Това ще бъде желаният от нас резултат.\" Босърт каза, че е необходимо в Сирия да има политически изход, а не такъв, който е наложен с военни средства и при който няма политическа стратегия за запълване на вакуума в ръководството. Все пак той каза, че оставането на Асад на власт не предлага най-добрата надежда за мирна Сирия. Независимо дали напускането на Асад \"настъпи първо или второ, или скоро след това, то ще бъде хубав изход\". Босърт направи изявлението, след като медиите съобщиха, че Тръмп е решил да прекрати съществуващата от години тайна програма на ЦРУ за въоръжаване и обучаване на умерените сирийски бунтовници, които се бият срещу правителството на Асад. Русия отдавна настоява Съединените щати да спрат програмата. \"Вашингтон пост\" съобщи в сряда за преустановяването на тайната програма. Служители казаха пред вестника, че към намиране на начини за работа с Русия. Програмата беше важен елемент, започнат от правителството на Обама, за оказване на натиск върху Асад с цел да се откаже от властта. ЦРУ започна тайната операция през 2013 г. за въоръжаване, финансиране и обучение на умерена опозиция на Асад. Според някои оценки ЦРУ е обучило около 10 000 бойци. През октомври 2015 г. подкрепяните от ЦРУ бунтовници бяха бомбардирани при руските военновъздушни акции в Сирия. Американски служители казаха тогава, че руската военновъздушна операция има за цел да отслаби финансираните от САЩ групи и други умерени бойци, които се бият срещу силите на Асад. Директорът на ЦРУ Майк Помпео, който по онова време беше републикански конгресмен, представляващ Канзас, каза тогава, че руснаците са напълно наясно кого атакуват и че бомбардираните места не са свързани с бойците на \"Ислямска държава\". Години наред усилията на ЦРУ бяха неуспешни, а някои конгресмени предлагаха да бъде съкратен неговият бюджет. Някои подкрепяни от ЦРУ бунтовници бяха заловени; други дезертираха в екстремистки групировки. Но в края на 2015 г. подкрепяните от ЦРУ групи, биещи се заедно с по-екстремистки фракции, започнаха да постигат напредък в Южна и Северозападна Сирия. Някои представители на сирийските бунтовници казаха, че още не са официално запознати с информацията, че САЩ спират своята програма за подкрепа на умерената опозиция. Един предупреди, че подобен ход, ако това е вярно, Дезертиралият от армията полковник Ахмад ал Хамада, който сега е в бунтовническа група, известна като Северна дивизия, каза по телефона от Турция: \"Има голяма въпросителна относно американското решение. Умерената сирийска опозиция би трябвало да получава тази подкрепа.\" \"Опозицията, подкрепяна от САЩ и други страни, се бие срещу режима на Башар Асад, използвал химически оръжия, за да убива сирийския народ. Тя се бие също така срещу ДАЕШ и други групировки, смятани за терористични организации\", каза той. \"Прекратяването на подкрепата означава, че правиш умерената сирийска опозиция слаба пред групи, които са по-силно на място\", предупреди Ал Хамада. Той добави, че ако страните, които подкрепят сирийската опозиция, са въоръжавали по-сериозно умерените групи, твърдолинейните бойци не биха станали толкова силни. \"Умерените групи са силната опозиция, която може да помогне да се предотврати възхода на екстремистките групировки в региона\", каза той, като добави, че САЩ би трябвало да въоръжават, обучават и помагат на умерените бунтовнически групи в битката им срещу правителството на Асад и екстремистките групировки като \"Ислямска държава\" и \"Ал Кайда\". \"Като не въоръжават умерената опозиция, те с бързи темпове.\" Ал Хамада каза, че САЩ продължават да подкрепят предвожданите от кюрдите Сирийски демократични сили, \"които сирийският народ смята за отцепническа, а не за национална група\". СДС са главна сила, която се бие срещу ИД в Сирия. Говорителят на коалицията Южен фронт, която включва десетки умерени бунтовнически групи и се бие срещу сирийските правителствени сили в южната част на страната, майор Исам ел Райес каза, че не са уведомени за спирането на програмата на ЦРУ, и добави, че ще коментира само когато има официално изявление.  Босърт защити политиката на Тръмп в Сирия. \"Това, което очевидно прави този президент, осигурява известно прекратяване на огъня, което е трайно, чрез известно сътрудничество с руснаците въпреки цялата политическа врява у дома. . . . Мисля, че той показва желание поне да съществува безопасно убежище, така че да нямаме бежански и миграционен проблем, който да тормози Европа и евентуално Съединените щати по начин, който да не ни позволява да упражняваме контрол върху сигурността.\" Андрю Таблър от Вашингтонския институт за близкоизточна политика каза на форума по сигурността, че тайната програма е ръководена от два оперативни центъра - един в Йордания и един в Турция. \"Това, което тя прави с течение на времето и с много ограничена тайна подкрепа, е, че подкрепя редица групи... които се бият срещу режима на Асад\", каза Таблър. \"Това не е успешна стратегия в редица отношения. Едно от тях е, че при тайната програма няма политическа съгласуваност. Много е трудно да накараш участниците в една революция да изместят политическия си фокус в различна посока.\" /БТА", "date": "2017.07.22", "title": "Заради Русия САЩ намаляват натиска върху Асад и спират подкрепата за бунтовниците"}
{"url": "http://www.dnevnik.bg/sport/2017/07/22/3011481_videopovtoreniiata_shte_namaliat_greshkite_na_sudiite/", "text": "Бившият съдия №1 на Англия и Европа  Хауърд Уеб  стана поредния специалист, който се изказа в подкрепа на въвеждането на видеоповторения. Той обясни, че е щял да изгони с директен червен картон холандския халф Найджъл де Йонг по време на финала на световното първенство през 2010 г., ако тогава е имало видеоповторения Във финалния мач Уеб показа само жълт картон на Де Йонг за удар в карате стил в гърдите на испанеца Чаби Алонсо. \"Да, това е червен картон. Грешката ми е очевидна, а видеоповторенията щяха да ми покажат това и аз щях да взема правилното решение\", заяви Уеб по време на семинар в Съединените щати преди пускането на системата в употреба за местното първенство. Уеб, сега на 46 години, беше съдия във Висшата лига между 2003 и 2014 г. Той ръководи финалите на  Шампионската лига  и световното първенство през 2010-а, а освен това беше директор на Съдийската комисия към Футболната федерация на Саудитска Арабия.. През март той прие поканата на Мейджър сокър лигата да следи работата с видеоповторенията. \"Ще ми се и през 2010-а да имаше  видеоповторения , защото все някой щеше да ми каже за грешката ми. Това е пример как твоят ъгъл не винаги може да ти даде правилния отговор, но и самият преглед по принцип не означава, че съдията е допуснал грешка. Това е грешно мислене. Понякога просто няма как да видиш това, което показват камерите\", добави той. Уеб смята, че въвеждането на повторения ще намали грешките на съдиите и по този начин ще изчисти играта от много протести.", "date": "2017.07.22", "title": "Видеоповторенията ще намалят грешките на съдиите, смята Хауърд Уеб"}
{"url": "http://www.dnevnik.bg/analizi/2017/07/22/3005679_prof_neli_ognianova_falshivata_novina_e_kato_da/", "text": "Цифровизацията навлиза във всички човешки дейности. Но навлизането на цифровите технологии води до два типа ефекти – положителни и отрицателни. По-конкретно, във времето на интернет се осъществява тотална демократизация на медиите, разширява се достъпът до съдържание и цифрови услуги. Но от друга страна интернет е много уязвима система. \"Данните са капиталът, с който работи цифровото общество, а течът на данни е изключително голям проблем\", смята проф. Огнянова. Двойната природа на цифровите технологии поставя нови изисквания за цифрова компетентност и медийна грамотност – да се възползваме пълноценно от тях, като ограничим новите рискове. Днес фалшивите новини занимават законодателя, занимават международни организации, изучават се в университетите. Според Нели Огнянова тези \"новини\" не са ново явление, а поради някои събития през последната година  постистина  бе обявена за дума на годината през 2016 г.  Още преди 100 години фалшивите новини са обявени за незащитено слово в САЩ. Класически пример е известен от решението на съдия Холмс от Върховния съд на САЩ от 1919 г.: Словото не е защитено когато някой извика \"Пожар!\" в препълнен театър. Ако извикаш \"Пожар!\", а пожар няма, тогава може да предизвикаш паника, безредици и така да рискуваш живота на хората. \"Не ви ли се струва, че при BREXIT някой извика \"Пожар!\" в препълнен театър?\", въпрос към аудиторията на проф. Огнянова. \"По време на кампанията се твърдеше, че 350 милиона паунда седмично – спестените разходи от членството – ще отиват за здравеопазване. После стана ясно, че това не е истина. Не е истина и че кралицата подкрепя Брекзит, и още много подобни информации. Е, не е ли извикал някой \"Пожар!\" в препълнен театър?!\". Според Нели Огнянова победата на Тръмп в САЩ и BREXIT са две явления, които насочиха вниманието към фалшивите новини. Тя коментира: \"Струва ми се, че трябва да търсим разликата между тези новини в миналото и сега в това, че технологиите позволяват, ако някой извика \"Пожар!\", то да има ефект не само в рамките на самата сграда, а глобален ефект. И още: \"Държава от ЕС ще излезе от съюза. Ефектът е много по-масов. Защото интернет го позволява\". Според Огнянова лъжите чрез фалшиви новини ги е имало и преди, но сега те действат много по-мащабно. Тя определя тези явления като необратими. Ако фалшивите новини не са ново явление – какво се е променило в последните сто години? Нели Огнянова се спря на причините, които според нея в наше време правят фалшивите новини водеща тема.  Първо, технологиите позволяват, ако някой извика \"Пожар!\", това да има ефект не само в тесни рамки, например в рамките на една сграда, а да има глобален ефект. \"Фейсбук\" има два милиарда потребители и съответна възможност да информира или, напротив, да манипулира и дезинформира. \"Папата подкрепя Тръмп\", \"Агентът, който е разследвал Хилъри Клинтън, бил убит\" – все примери за фалшиви новини, които впоследствие са опровергани, но са изиграли ролята си при избора на Тръмп за президент на САЩ. Второ, цифровите технологии позволяват ефектът на фалшивите новини да бъде индивидуализиран. За разлика от традиционната търговска или политическа реклама, която достига милиони хора, но без възможност съобщението да бъде специално изготвено според профила на потребителя или избирателя, сега специализирани агенции разработват съобщенията конкретно - за конкретни категории хора според техните потребности и специфики. Тъкмо затова цената на личните данни става все по-висока. Трето, влиянието на известни политически фигури, служещи си с фалшиви новини, е голямо поради използването на социалните мрежи без посредничеството на печата или телевизията, а директно. Тръмп прави политика директно чрез социалната мрежа \"Туитър\" – и това се оказва ефективно. Между предизвикателствата пред борбата с фалшивите новини и незаконното съдържание Огнянова посочи две: трансграничният характер на комуникацията и необходимостта от нови баланси на човешките права. Правителствата днес са затруднени да реагират сами пред предизвикателствата на новите комуникации, необходимо е да се разработват инструменти за глобална защита. От друга страна, известно е, че правата на хората са в колизия. \"За да защитиш едно право, често трябва да влезеш в компромис с друго право. Ако защитаваш авторско право например, влизаш в конфронтация с правото на личен живот\", е мнението на Огнянова. Това са и основните трудности пред ЕС, който в момента ревизира законодателството си в изпълнение на стратегията на ЕС за единен цифров пазар. За използването на интернет и социалните мрежи от терористи и екстремисти Огнянова смята, че възможните мерки са в две посоки: саморегулиране и регулиране. Саморегулирането е доброволна дейност, възможна на различни равнища: вътре в самата компания, на национално равнище и на международно равнище. \"Фейсбук\" например разработва алгоритми за превенция на вредното съдържание, като същевременно обучава и гражданите да докладват съдържание, което е противозаконно. Преди една година \"Фейсбук\", \"Гугъл\", \"Туитър\" и \"Майкрософт\" са подписали кодекс за поведение. Те са поели ангажимент в срок от 24 часа от получен сигнал да решат дали едно съдържание е незаконно. Проблемът обаче е в това, че тази превенция почти винаги се възприема като цензура. Огнянова посочи Германия и Франция като примери за държави, където се въвеждат законови мерки срещу есктремизма и тероризма. Отговорността за незаконно съдържание е предмет и на директиви на ЕС. Има проект медийната директива на ЕС да регулира в бъдеще и платформи като YouTube и Facebook. Тази директива урежда проблемите с разпространението на вредно и незаконно съдържание в тях. Проектът в момента се движи. Ако бъде приета тази директива, предвижда се за първи път платформите да носят отговорност за наличието на вредно съдържание, качено от трети лица. Досега платформите се разглеждат само като канали за разпространение и все още са освободени от отговорност. Това обаче е промяна, която е в процес на обсъждане и не се очаква да мине лесно, според проф. Огнянова.", "date": "2017.07.22", "title": "Проф. Нели Огнянова: Фалшивата новина е като да извикаш \"Пожар!\" в препълнен театър"}
{"url": "http://www.dnevnik.bg/bulgaria/2017/07/22/3011484_bulgariia_e_poiskala_informaciia_za_spisuka_sus_77/", "text": "Списъкът с хора, на които е забранено да влизат в Турция е доста по-дълъг от 77-те българи, които са в него. Това се разбра от думите на посланика на България в Анкара Надежда Нейнски пред БиТиВи. Тя посочи, че в него има граждани на Русия, Франция, Германия и Белгия. В отговор на въпрос тя посочи, че обичайно в такива ситуации не се дават повече обяснения, а се посочва само формулировката за заплаха за сигурността на съответната страна. Допълни, че България вече е поискала повече информация, тъй като това засяга и нейната национална сигурност. Нейнски каза, че за момента не може да се направи връзка между думите на турския посланик в София Сюлейман Гьокче, който говори наскоро за привържениците на Фетхуллах Гюлен, а информацията е, че по-скоро в този забранителен списък са хора, съпричастни към \"Ислямска държава\". Много се надявам да се изясни този казус. Винаги стои въпросът дали става дума за хора с двойно гражданство, коментира посланикът и посочи, че при завръщането си в Турция ще поиска специална среща, за да получи повече информация. Пошегува се, че откакто е в политиката непрекъснато се съставят най-различни списъци. На въпрос дали подкрепя мнението, че Турция се меси във вътрешната политика и на България, Нейнски каза, че безспорно има няколко такива случая вече на вмешателство. Тя допълни, че посланиците могат да бъдат наблюдатели, но не и участници в политическия живот на страната, където са изпратени.", "date": "2017.07.22", "title": "България е поискала информация за списъка със 77 българи със забрана да влизат в Турция"}
{"url": "http://www.dnevnik.bg/kultura/2017/07/22/3002450_otkus_ot_murtvite_sibirski_poleta_tom_2_na_viktor_fon/", "text": "Историята на руската династия Романови оживява в творбата на един от брилянтните разказвачи на XIX век! Няколко месеца след излизането на първи том на \"Мъртвите сибирски полета\" в ново луксозно издание с твърди корици и осъвременен превод на българския пазар се появява и продължението на шедьовъра на мистериозния немски писател Виктор фон Фалк. Създаденa от един от брилянтните разказвачи в литературата на XIX век, \"Мъртвите сибирски полета\" (том 2) възкресява спомена за сковалите страната глад и мизерия преди Гражданската война в Русия. Книгата преплита съдбата на династията Романови с житейския път на лидера на нихилистите – Михаил Бакунин, а историята представлява впечатляваща картина на хаос, бруталност и жестокост, но и носеща мъдра печал, носталгия и романтика. Годината е 1860. За някои Русия означава бляскавото общество на Нева, великолепието на приемите в царския дворец, необятните възможности за власт и богатство. За други обаче тя е майка, която праща най-добрите и заслужили свои синове в Сибир, за да пеят песента на мъртвите. Полетата, които читателят вече познава, не знаят пощада – с всички ужаси и опасности, вледеняващи сърцето и душата и далеч по-страшни от пустинята Сахара. Под блясъка на висшата аристокрация Русия е обхваната от ноктите на отчаянието и бедността, а хора, които бленуват да сринат стария свят и да съградят нов от руините му, са прегърнали здраво идеите на нихилизма. Обречена любов и революция се борят за надмощие в самото сърце на имперска Русия, тайната полиция дебне иззад всеки ъгъл, а краят на една ера неумолимо наближава – краят на династията на Романови. Историята на руските благородници Романови е бяло петно в историята, което вече две столетия буди въображението. Произходът на династията, историята на герба и обстоятелствата около свалянето им от престола: до ден днешен историците спорят за всичко, свързано с благородническата фамилия. Хайнрих Сохачевски е бил известен със своята ексцентричност. През 1899 г. създава съвместна писателско-стенографска група във Виена, а за романа си \"Thaddäus Klimschok\" (\"Тадеуш Климшок\") си купува австрийска военна униформа, прогаря я с цигара, като имитира дупки от 7 куршума, и се снима с нея, за да придаде правдивост на разказа. През 1911 г. се отказва от юдеизма и приема името Хари Шеф (Harry Sheff), а по-късно се подписва и под името Виктор фон Фалк. Със своето творчество Хари Шеф или Виктор фон Фалк е бил един от най-популярните и успешни писатели някога. През 1890 г. излиза романът му \"Мъртвите сибирски полета или тайната на руския императорски дворец\". През 1916 г. писателят публикува втора версия на творбата под заглавието \"Соня или в името на любовта към един невинен заточеник\", в която най-скандалните епизоди са смекчени, а някои от имената на героите са променени. Романът е определян като \"готически\" и като израз на разцвета на руския нихилизъм. Първият български превод на \"Мъртвите сибирски полета\" излиза през 1940 г., но със смяната на режима книгата е забранена – затвор и съд заплашват всеки, у когото бива намерено копие от творбата. За първи път от 25 години насам драматичната сага се появява на пазара в ново книжно издание с осъвременен превод и твърди корици. XLV. БОГАТСТВОТО НА ФАЛИЕРИ Бакунин наблюдаваше загриженото бледо лице на Фалиери, когото държеше в ръцете си. Лицето му бе бледо, а погледът му втренчен, но на него бе изписано ликуване, което казваше: \"Аз съм свободен, вие не можете да ме държите. Аз скъсах оковите и съм вече свободен човек.\" Да, той се бе отървал от всички земни мъки. \"Той е свободен – въздъхна си Бакунин, като се опомни, – но аз, аз останах съвсем самичък. Моята участ ще бъде сега още по-тежка и по-мъчна.\" Притисна мъртвия Фалиери до гърдите си и в същия миг почувства нещо твърдо в дрехите. \"Какво ли е това? Какво ли има в дрехите му?\" Той го пренесе на по-високо място, където не стигаше водата, и почна да разпаря горната му дреха. След известно време държеше в ръцете си писмен документ, целият изписан, дълъг около един метър. Напразно се трудеше Бакунин да разбере нещо от тези точки и чертички, които можеше да разбере само този, който знаеше ключа. – Ключът – извика Бакунин, – нали той ми говореше за някакъв имот, който искаше да остави на мене. Значи истина е, че Фалиери е имал голям имот? Но как ще разбера тези йероглифи? Този документ може да остане у мене с години и ако остана завинаги заточеник, и той ще остане заровен между тези стени. Абатът е бил доста мъдър човек, тъй като е скрил най-голямото си богатство в тези йероглифи, които трябва да разгадая. \"Ще живея значи – каза си Бакунин, – щом така трябва да завладея всичкия имот на Фалиери, аз ще го открия. С тези милиони, които съдържа този документ, ще постигна целта си. В тази тържествена минута тук, когато не съм сигурен дали ще мога да се избавя от тази тъмница и дали няма да ме постигне участта на този старец, когото държа в ръцете си, заклевам се, че ще употребя всичките пари на Фалиери, ако ги намеря, за подпомагане на бедните и за други благотворителни цели.\" Той повдигна мъртвия Фалиери и се помъчи да заспи, но сън никак не идваше. Остана буден дълго, като размишляваше. Изведнъж си спомни за нещо, стана от леглото и се доближи до мъртвия си приятел. – Бедни ми приятелю, ти трябва да ми помогнеш да се избавя от тази тъмница. Знам, че ако бе жив, щеше и ти да искаш това. Бакунин мислеше да се спаси с помощта на Фалиери, когото искаше да замени. Той бе слушал, че мъртвите от Петропавловската крепост не ги заравят, но ги оставят в секционния салон, където студентите медици се учат да препарират. Бакунин мислеше, че ако сполучеше да го занесат като мъртъв в секционния салон, ще му се удаде случай да избяга оттам. Той почна да съблича дрехите на абата и ги облече сам. Като свърши това, той облече мъртвеца в своите. Целия документ скри в дрехите си. После скри мъртвото тяло на приятеля си, целуна го още веднъж по студеното чело и каза: – Сбогом, драги приятелю, сбогом, мили Фалиери. Той се промуши през дупката на стената и отиде в стаята на Фалиери. Бакунин можа да види ясно стаята, тъй като водата бе спаднала. Той намери тука разни работи и инструменти и се чудеше, че Фалиери не ги бе използвал. Когато разтърсваше сламата на кревата му, видя една дебела книга. Бакунин я разтвори и видя чудни букви, с които бе написано на френски: \"Тука ще намериш ключа на тайното ми завещание.\" \"Най-после намерих отговора на загадката.\" Значи това не бе за него тайна: можеше да прочете добре къде се намира богатството на Фалиери", "date": "2017.07.22", "title": "Откъс от \"Мъртвите сибирски полета\" (том 2) на Виктор фон Фалк"}
{"url": "http://www.dnevnik.bg/sport/2017/07/22/3011486_kairi_urving_iska_da_napusne_klivland_kavaliurs/", "text": "Кайри Ървинг се готви за шокиращо напускане на \"Кливланд кавалиърс\", твърди ESPN. Гардът, който е една от големите звезди на \"кавалерите\" е обявил пред ръководството, че иска да бъде разменен. През миналата седмица Ървинг е разговарял със собственика на тима Дан Гилбърт и е изразил желанието си да бъде основна фигура. Източници на ESPN твърдят, че гардът не иска да играе повече с  Леброн Джеймс . Сред отборите, които веднага проявиха интерес към Ървинг е \"Сан Антонио спърс\". Останалите, където гардът при продължил кариерата си са \"Ню Йорк\", \"Маями хийт\" и \"Минесота тимбърулвс\". От \"Никс\" не са склонни да пуснат таланта Кристапс Порзингис, но биха се разделили с Кармело Антъни. Последният е голям приятел с Джеймс и евентуален ход би бил приет добре от всички страни. Лидерът на \"кавалерите\" от своя страна вече е заявил, че няма намерение да разубеждава Ървинг за решението му. Според ESPN двамата са развалили отношенията си напоследък. Ходът на Ървинг е голям удар по \"Кливланд\" и идва в неподходящ момент. От тима вече опитаха да привлекат Джими Бътлър и  Пол Джордж  през лятото, но единият отиде \"Минесота\", а другият в \"Оклахома\". Един от мигновените ходове на шампионите в Източната конференция е бил разговор с Дерик Роуз. Гардът, който за последно игра в \"Никс\", в момента е свободен агент. Ситуацията на \"кавалерите\" не е добра и от гледна точка на това, че догодина Джеймс може да стане свободен агент.", "date": "2017.07.22", "title": "Кайри Ървинг иска да напусне \"Кливланд кавалиърс\""}
{"url": "http://www.dnevnik.bg/sviat/2017/07/22/3011524_zetiat_na_trump_propusnal_da_deklarira_imoti_za_10_mln/", "text": "Джаред Къшнър, зет и високопоставен съветник на президента на САЩ Доналд Тръмп, коригира документите, които разкриват личното му финансово състояние, предаде Асошиейтед прес. Къшнър нанася промените, след като призна, че случайно пропуснал да съобщи за над 70 имота, на стойност най-малко 10.6 милиона долара. Зетят на Тръмп и дъщерята на президента Иванка подадоха документи, които разкриват финансовото им състояние. Тя съобщава, че притежава имущество на стойност най-малко 66 милиона, както и че е спечелила поне 13,5 милиона долара миналата година от различни бизнес начинания. В това число са над 2.4 милиона долара, спечелени от новия хотел \"Тръмп\" близо до Белия дом. Документите разкриват изключителното богатство на Иванка Тръмп и съпруга й. По-рано тази година те се отказаха от ръководството на своите компании и напуснаха апартамента си в Манхатън, за да се преместят във Вашингтон, припомня АП", "date": "2017.07.22", "title": "Зетят на Тръмп пропуснал да декларира имоти за 10 млн. долара"}
{"url": "http://www.dnevnik.bg/sviat/2017/07/22/3011528_jiteli_i_gosti_na_kos_prekaraha_noshtta_na_otkrito/", "text": "Стотици местни жители и туристи на източния гръцки остров Кос прекараха нощта на открито в парковете, маслиновите горички или в колите си от страх след силното земетресение миналата нощ, при което загинаха двама туристи и бяха ранени близо 500 на територията на Гърция и Турция в района на Егейско море, предаде Асошиейтед прес. Най-малко двама от ранените в Гърция днес са изпаднали в критично състояние и са били откарани по въздух в болница на остров Крит. Други ранени са прехвърлени на континента. Според американския геофизичен институт земетресението през нощта в четвъртък срещу петък е било с магнитуд 6.7, докато гръцките и турските власти съобщиха малко по-ниски стойности. Двама души, един от Турция и един от Швеция, загинаха при срутване на стена в популярен бар на остров Кос. Над 350 души са получили медицинска помощ в турския курорт Бодрум след земетресението, като по-тежко ранените са оставени в болница. Посланикът на България в Анкара каза по-рано пред БиТиВи, че обстановката се успокоява, но е нормално да се очакват вторични трусове. По думите й, много местни жители, които имат ваканционни имоти в района на труса, са искали да си тръгнат от там, но има затруднения със самолетните билети.  На остров Кос земетресението нанесе щети на главното пристанище, което доведе до временно спиране на фериботните превози. Днес фериботите отново работят, но са пренасочени към по-малко пристанище на острова. Църкви, една стара джамия, замък от 14 век и стари сгради също са пострадали, а днес на острова пристигнаха археолози и експерти от гръцкото министерство на културата, за да оценят щетите.", "date": "2017.07.22", "title": "Жители и гости на Кос прекараха нощта на открито след труса"}
{"url": "http://www.dnevnik.bg/sport/2017/07/22/3011494_bolt_specheli_v_monako_i_za_purvi_put_prez_sezona/", "text": "Юсейн Болт  слезе за първи път под 10 секунди на бягане на 100 метра през сезона. Ямайският спринтьор спечели трудно в коронната си дисциплина по време на състезание от Диамантената лига в Монако. Осемкратният олимпийски шампион стартира бавно, както и в предишния си старт в Острава. Болт не успя да отвори голяма разлика с останалите и финишира за 9.95 секунди. Втори на три стотни зад ямаеца беше Айзея Йънг от САЩ, а третият – Акани Симбине от ЮАР завърши за 10.02. Преди състезанието в Монако,  Болт  беше на специални процедури в Германия, заради болки в гърба. Това беше и последен старт за него преди световното първенство в Лондон през август. В английската столица, Болт ще се състезава за последен път, като е заявен в стартовете на 100 метра, както и щафетата 4х100 на Ямайка. \"Беше добро състезание, движа се в правилната посока, но все още имам много работа преди световното\", каза Болт.", "date": "2017.07.22", "title": "Болт спечели в Монако и за първи път през сезона слезе под 10 секунди"}
{"url": "http://www.dnevnik.bg/bulgaria/2017/07/22/3011530_pojar_v_hotel_marinela_dovede_do_evakuaciia/", "text": "Потушен е пожарът в хотел \"Маринела\" в столичния квартал \"Лозенец\", съобщиха от МВР. Все още не е известна причината за възникването на пожара. Сигналът за инцидента е подаден малко след 11.00 часа. Гостите и служителите на хотела бяха евакуирани. Двама души са откарани в \"Пирогов\" със съмнение за индоксикация с въглероден окис, съобщи говорителят на Центъра за спешна медицинска помощ Катя Сунгарска, цитирана от агенция \"Фокус\". \"По първоначална информация интоксикацията не голяма\", посочи тя. По първоначални данни в помещение, намиращо под земята, е възникнал пожар. На място бяха изпратени осем пожарни коли и две линейки.", "date": "2017.07.22", "title": "Пожар в хотел \"Маринела\" доведе до евакуация"}
{"url": "http://www.dnevnik.bg/kultura/2017/07/22/3011538_predstavlenieto_na_iavor_gurdev_v_ndk_se_e_igralo_samo/", "text": "Представлението на Явор Гърдев \"Квартет\", което беше посочено като пример за големи разходи в НДК, се е играло едва три пъти заради изборите, а е трябвало да се играе 6 пъти. Това съобщи режисьорът по БНТ. Според твърденията на втората директорка на НДК Оли Груева  уволненият директор на \"двореца\" Мирослав Боршош самостоятелно одобрявал неоправдани харчове  - например 450 хил. лв. за четири представления на \"Квартет\" на Явор Гърдев, от които се осъществили само две, едното с покани. Гърдев каза, че според това, което той знае, представлението не е паднало. То не може да се играе всеки ден, а веднъж или два пъти на половин година заради големия брой на необходимите екипи, които не са на заплата в НДК, а трябва да се наемат за всяко представление, обясни Гърдев. \"Квартет\" съчетава театър, кино и виртуална реалност в едно. Две от представленията са отменени заради преместването на Секционните избирателни комисии за местните избори в НДК след инцидента в Арена \"Армеец\" и заради президентските избори. Сумите за билетите са върнати на зрителите. Гърдев смята, че \"Квартет\" е дълготрайна инвестиция, която още не е реализирана, както и другите представления в НДК. Той каза, че има негови представления, които са прекрачили прага на своята рентабилност на 20-тото представление, а сега са на 120-то. Гърдев смята, че с 6 представления на \"Квартет\" би могъл да достигне нормите за \"културна рентабилност\", която била около 60% от стойността на цялото представление, а на 12-тото представление би покрил и изискванията за печалба на търговско дружество. Гърдев говори и за вариантите за държавно финансиране на културата по света, като то варира от нулево при американските консерватори и пълно в Русия. В Европа финансирането от държавата е балансирано без значение, кой е на власт. Явор Гърдев смята, че в България има нова класа - прекариат, която не е нито пролетариат, нито средна класа. \"Тя е поставена в активна конкуренция и в несигурност за утрешния ден. Тя е угрижена класа\", каза режисьорът. При възникването на тази класа в театралните среди едни хора са излязли от щатното разписание и са започнали да изкарват много повече пари от тези в разписанието и така се е образувал социален конфликт. Прекариата в частната сфера взима повече пари, но пада качеството, сочат наблюденията на Гърдев. В едно търговско дружество, каквото е НДК се очаква парите да се върнат и да имат печалба. Другите културни институти балансират със субсидията от държавата и се получава \"културна рентабилност\". Гърдев каза, че българските театри в момента правят няколко комерсиални представления с които да балансират едно, което е ценностно.", "date": "2017.07.22", "title": "Представлението на Явор Гърдев в НДК се е играло само 3 пъти заради изборите"}
{"url": "http://www.dnevnik.bg/sport/2017/07/22/3011601_chelsi_pobedi_arsenal_s_30_v_priiatelki_mach_v_pekin/", "text": "\"Челси\" разгроми \"Арсенал\" с 3:0 в приятелка среща, играна на олимпийския стадион в Пекин. Двата представителя на  английската Висша лига  са на предсезонно турне в Далечния изток, като използваха шанса да се изправят един срещу друг. Сините от Лондон имаха тотално надмощие през целия мач, като то бе видно особено ясно до почивката, когато паднаха две от попаденията, а друго бе отменено заради засада. Вилиан даде аванс на  \"Челси\"  в 40-ата минута, а само две минути по-късно Миши Бачуай удвои с хубав удар с левия крак от границата на наказателното поле. Само четири минути след почивката отново белгиецът се разписа за 3:0. \"Арсенал\", който игра с голяма част от по-младите си футболисти, натисна до края, но не създаде реални опасности пред вратата на Вили Кабайеро. Двубоят беше и загрявка за същинската среща между двата тима. Само след седмици \"Арсенал\" и \"Челси\" ще се срещнат отново в спор за трофея \"Къмюнити шийлд\".", "date": "2017.07.22", "title": "\"Челси\" победи \"Арсенал\" с 3:0 в приятелки мач в Пекин"}
{"url": "http://www.dnevnik.bg/bulgaria/2017/07/22/3011605_modelut_na_upravlenie_sudjuk_ot_navurzani_svinski/", "text": "Ден след като главният прокурор Сотир Цацаров съобщи, че депутатът от ГЕРБ  Живко Мартинов е получил 4 тона суджук използвайки името на премиера Бойко Борисов , социалните мрежи са пълни с коментари и шеги по темата. Цацаров каза още, че нито един суджук не е достигнал до премиера. \"Аз пък мислех, че свински черва е метафора\", написа във фейсбук Юлиан Попов. На карикатуриста Христо Комарницки му е дошла наум същата метафора: \"Не е смешно. Територията се управлява по Модела \"Суджук\" от навързани свински черва\" \"Блъфирането е стар мошенически занаят. Сещам се за \"децата на лейтенант Шмид\" в \"Златния телец\" на Илф и Петров. Сега пък стана известно още едно \"дете\" на прочутия лейтенант. То задига четири тона суджук този път за генерал-лейтенант Бойко Борисов. На лейтенант Шмид му е минало времето...Но има и особена порода \"синове\". Те реално са до коляното на големите началници - депутати, помощници, охрана, шофьори или пък имат обоснована позиция - братовчеди, кумове, баджанаци... \" - из статуса на Петко Симеонов \"Освен политически измерения, аферата \"Суджук\" подсказва и чисто екзистенциални местни тежнения. Като например, наистина ли от суджука зависи съществуването на българина днес и действително ли \"подкова\" от деликатеса има цената на политическо злато в европейска България? Ако това е така, българинът следва да се примири с орисията си на най-тъжния не само европейски, но и балкански сиромах. Уви\" - Георги Папакочев \"А всъщност става дума за йерархично-мрежова корупционна система (йерархична структура, която на всяко ниво има мрежов характер, сиреч е йерархия от надградени една над друга мрежи), захлупила страната. Тази йерархия от мрежи се ражда от корупция, разгръща се чрез корупция, храни се с корупция и произвежда корупция. И понеже политическата ценност в йерахията, т.е. мястото по вертикала се определя от приноса - от материално-финансовия принос \"нагоре\", - то по хоризонтала, в своята мрежа, на своето ниво, всеки вършее и дои със страшна сила, стриже и смуче на макс. Защото колкото повече овършееш и издоиш, острижеш и изсмучеш по хоризонтала, т.е. в мрежата, толкова повече шансове имаш да се издигнеш по вертикала, т.е. в йерархията\", коментира Николай Слатински. Потребителите на туитър не остана по-назад в шегите си. Потребителят @Shay_Shtriks смята, че \"Никой не би взел 4 т. суджук без съответното количество вино. Защо крият виното? Пак ни излъгаха. Върнете виното!\" Божидар Божанов (@bozhobg) се пита: \"Къде са сега предприемчивите месокомбинати да създадат нов бранд луксозен суджук \"Премиер\"?\"", "date": "2017.07.22", "title": "Моделът на управление \"Суджук\" от навързани свински черва и още от социалните мрежи"}
{"url": "http://www.dnevnik.bg/politika/2017/07/22/3011607_sergiite_po_moreto_shte_budat_zabraneni_ot/", "text": "От следващото лято преместваемите съоръжения в големите ни черноморски курорти ще бъдат забранени, каза пред телевизия \"Европа\" вицепремиерът Валери Симеонов. За целта групата на \"Обединени патриоти\" ще внесе в парламента промени в Закона за Черноморското крайбрежие. Симеонов отчете, че бизнесът по морето това лято прави по-малко нарушения, но постигнатото съвсем не е достатъчно. Симеонов смята, че през 2015 г. законът е променен изключително корупционно. Промяната ще засега \"големите национални обекти\", които са седемте големи курорта. \"Там не трябва да има никакви преместваеми обекти, защото те са тези, които съсипват нормалния и законния бизнес. Те са тези, които създават усещането в големите курорти, като ходиш, че се разхождаш из Капалъ Чарши или в някоя африканска туземска държава\", каза Валери Симеонов. Вицепремиерът, който е с ресор демографска политика съобщи още, че държавата подготвя конкретни мерки, които да задържат младите хора в страната. Ще се отпускат стипендии за обучение, срещу което младите хора ще бъдат задължени да се върнат и да работят в България за определен период от време, каза Симеонов. \"Така че, срещу тези стипендии, когато завършат образованието си, независимо дали в България или в престижни западни университети, младите хора да са длъжни да се върнат и да работят определено време в България. Длъжни, защото без задължение няма как да стане – когато получаваш пари, ще си длъжен съответно да работиш определени години. И това е система, която до преди двадесетина години работеше\", каза още той. Вицепремиерът очаква да бъдат спестени няколкостотин милиона от ревизията на инвалидните пенсии, които се получават от над 900 000 души. На проверка ще бъдат подложени всички ТЕЛК-ови решения. \"Не трябва проверките да се извършват от старите ТЕЛК-ове, а трябва да бъдат формирани такива лекарски комисии на друг принцип изградени – към лечебните заведения. Но нека се договорим първо и ще ви информираме\", допълни още Симеонов.", "date": "2017.07.22", "title": "Сергиите по морето ще бъдат забранени от следващото лято, според Валери Симеонов"}
{"url": "http://www.dnevnik.bg/sport/2017/07/22/3011609_frum_uzakoni_chetvurtata_si_titla_v_tura_s_treto/", "text": "Крис Фрум е победител в  Обиколката на Франция  за четвърти път. Лидерът на \"Скай\" не допусна изненада в коронната си дисциплина, бягането по часовник, като завърши на трето място в етапа, но нито един от конкурентите му не го изпревари. Двама поляци завършиха на първите две места на 22-километровото трасе по улиците на Марсилия. Мачей Боднар (\"Бора\") изпревари Квятковски от \"Скай\" само с една секунда. Фаворитът за 20-ия етап Тони Мартин (\"Катюша\") остана едва четвърти. Боднар беше много близо до победа и в  11-ия етап , когато беше хванат 300 метра преди финала в По, но сега се реваншира. Фрум най-бърз между фаворитите Фрум, който преди етапа водеше с 23 секунди пред Ромен Барде и 29 пред Ригоберто Уран, беше много бърз. Британецът не предприе никакви рискове, но въпреки това в последните километри настигна стартиралия на две минути преди него Барде. Още преди етапа беше интересно, след като стана ясно, че британецът ще стартира с обикновен екип, а не със  специалните подобрения на \"Скай\" с елемента вортекс . Именно новите трика на тима предизвикаха големи полемики след първия часовник в Дюселдорф. Той увеличи аванса си на 54 секунди пред Уран и единствената му задача е да финишира в утрешния параден етап до Шанз Елизе, Фрум е първият колоездач от Оскар Перейро през 2006 г. насам, който печели крайната победа в Тура без да има етапен успех. Победата е и трета поредна за него, след като триумфира през 2015 и 2016 г. Първият успех на Фрум беше през 2013 г. Страхотна езда направи и Алберто Контадор, който финишира шести в етапа само на 21 секунди. Ел Пистолеро се изкачи до девето място в генералното класиране. Една секунда остави Барде на подиума Най-голямата драма в бягането по часовник не беше битката за първото място, а това дали Ромен Барде ще се задържи на подиума. Френската надежда стартира с големи амбиции дори да изненада Крис Фрум, но още на първата контрола се разбра, че губи много време. В същото време Микел Ланда направи силно пробягване на трасето и го постави под напрежение, след като така или иначе се знаеше, че французинът губи втората позиция. Барде финишира 2.03 минути зад Боднар и в крайна сметка само с една секунда запази място на подиума. Нерви имаше и за Ригоберто Уран, който изпусна един завой в края, но успя да спре навреме и да не падне. Утре е последният 21 етап, който е с продължителност от 103 км между Монжрон и Шанз Елизе. Разлики в класирането няма да настъпят, като битката ще бъде между останалите спринтьори в състезанието.", "date": "2017.07.22", "title": "Фрум узакони четвъртата си титла в Тура с трето място на часовника"}
{"url": "http://www.dnevnik.bg/analizi/2017/07/22/3008803_krasiva_pamet/", "text": "Известен и признат художник получава поръчка за голяма картина. Той скицира композицията, рисува контурите на фигурите и възлага на чираците си да ги завършат. Когато картината е вече готова, една от фигурите ярко се откроява сред другите, магнетично привлича и задържа погледа. Тя не е централна, но вниманието на зрителя се насочва именно към нея, периферията става център и погледът само бегло преминава през другите фигури от композицията, за да се задържи върху ангела в долния ляв ъгъл. Така гледал своята картина \"Кръщение Христово\" и всепризнатият майстор Андреа Верокио. Погледът му не слизал от ангела в долния ляв ъгъл, нарисуван от неговия 15-годишен чирак Леонардо да Винчи. Легендата украсява смайващата случка, като казва, че Верокио се заклел повече да не хваща четка. Така той приключил своята кариера и така започнала много по-славната кариера на гения Леонардо. Година след година неговият гений се утвърждавал. Той е останал и до днес като един от най-великите майстори на четката, на длетото, на архитектурата, на поезията – може да се каже на всички области на изкуството и знанието. Но колкото и да е признат неговият гений, и до днес той е оспорван, отричан и подлаган на критични оценки.  Всичко се оспорва или възхвалява. Геният и талантът събират най-много мълнии срещу себе си. Въпреки това имената на хиляди творци остават във вековете. Верокио е бил признаван от своите съвременници, но в един миг е прозрял гения и се е преклонил пред него. Не е заговорила завистта, не го е прогони от ателието си, не е употребил силните си позиции пред силните на деня, за да го смаже и унищожи. Не, поклонил се е пред гения. А този ангел в долния ляв ъгъл на картината стои там и до днес. Всеки може да го види и да го съпостави с другите фигури в картината. И всеки може да види, че са несравними. Винаги, когато правим оценка, ние подхождаме със своите субективни критерии. В изкуството обективни критерии не съществуват. Въпреки това ние защитаваме своите преценки с ярост. Това е лошо, защото се озлобяваме срещу хората с различно мнение от нашето. Но е и хубаво, защото обратното означава някакъв цензор да налага своята преценка като единствено меродавна. Най-скъпо оценяваният художник от български произход днес е Кристо. От мнозина той е превъзнасян и оценяван като гений. При някои подбудите са естетически, при други снобски. Трети отричат изкуството му и го осмиват. Той продължава да създава своите произведения, без да робува нито на снобите, нито на присмехулниците. Това е пътят на всеки истински творец. Всеки шедьовър има своите критици, но ако изкуството робува на критиката, ще се превърне в занаят. Обективните критици, които са готови да преглътнат своето его и да се преклонят пред гения, се срещат по-рядко от самите гении. У нас през годините на соца критиката беше превърната в идеологически инструмент. Критиката беше гилотина. Критиката вземаше жертви. Този рефлекс е жив и до днес. Критици, отхранени в онази школа, никога не могат да постъпят като Верокио. И не заради естетическата си слепота, а заради политическото си кривогледство. От години възхваляват мними естетически достойнства на рушащата се железобетонна конструкция в центъра на столицата като авангардно произведение на изкуството. Критериите на обществените мемориали са други. Никой автор не може да налага своите естетически вкусове чрез паметник, поставен на обществено място. Обществото приема или не приема един паметник. Ако авторът харесва своето произведение, а обществото го отхвърля, той не може да го натрапва на обществото. Критериите на оценка не подлежат на оценка. Кристо на никого не натрапва своите плаващи кейове. Авторът на железобетонната конструкция не само защитава своето произведение, но го натрапва. Съвсем закономерно защитниците на соц-естетиката стигнаха до там, че извършиха среднощна саботажна акция в защита на безформената железобетонна грамада. Железобетонната конструкция била част от историята. А разрушеният от тях мемориал с издълбани хиляди имена на храбреци, пролели кръвта си за България не е ли част от историята! Почти във всяко българско село има войнишки паметник на загиналите във войните по различни фронтове. Тези паметници са на най-централните места. Поддържат се, обгрижват се, тачат се. Само в столицата такъв паметник няма, защото е кощунствено разрушен, за да бъде издигната на негово място мегаломанската железобетонна конструкция. Това се е случило във времето, когато идеологията е формирала естетиката. Тази идеология разруши хиляди уникални църкви в Москва. Същата идеология срина центъра на Букурещ, за го замени с необарок по вкуса на вожда си Чаушеску. Подобна идеология сега задръсти Скопие с бутафорни паметници. Времето на идеологизираната естетика не продължи дълго, но дамгоса трайно душите на няколко поколения. Талантливото и красивото нямат нужда да бъдат бранени, те се открояват както ангелът в долния ляв ъгъл на онази картина. Верокио можеше да отрече таланта на своя чирак, но с това само щеше да опозори името си. Както сега опозоряват имената си защитниците на една безформена железобетонна грамада. Нужно е да се загасят фитилите на коктейлите \"Молотов\". Нелепо и недостойно е да се приписват естетически достойнства на идеологическите монументи. Нужни са ни човешки паметници, пред които могат да се поставят цветя, а не идеологически грамади, които да смазват човека. Иска ми се да доживея да видя как правнуците на някой редник, чието име е издълбано в мраморните плочи, свеждат глава и поставят цвете. Това е истинската българска памет. Паметта трябва да бъде красива. Паметниците също трябва да бъдат красиви.", "date": "2017.07.22", "title": "Красива памет"}
{"url": "http://www.dnevnik.bg/biznes/2017/07/22/3011627_brjuksel_proveriava_za_kartel_germanski_proizvoditeli/", "text": "Европейската комисия съобщи, че проверява сигналите за съществуването на картел между големите германски автомобилостроители, предаде Франс прес. \"Европейската комисия и германското бюро за борба с картелите получиха сведения\" за евентуален картел между германските автомобилостроители \"Фолксваген\" (Volkswagen), \"Ауди\" (Audi), \"Порше\" (Porsche), Бе Ем Ве (BMW) и \"Даймлер\" (Daimler), \"които се проучват от Комисията\", съобщи ЕК. \"На този етап ще е прибързано да се правят повече предположения. Европейската комисия и националните власти по въпросите на конкуренцията са в тясно сътрудничество по този тип дела\", добави говорител на ЕК. След проверката Европейската комисия ще прецени дали да започне разследване, което може да трае години, преди да бъде наложена финансова санкция. Вчера германският седмичник \"Шпигел\" обяви, че \"Фолксваген\", \"Ауди\", \"Порше\", Бе Ем Ве и \"Даймлер\" са образували картел още през 90-те години и са съгласували например ограничаването на вредни емисии при дизеловите автомобили. \"Шпигел\" се позовава на документ, който Фолксваген е подал пред антимонополните власти през юли 2016 г. В него се посочва, че има подозрение за действия, нарушаващи антимонополното законодателство. Според седмичника \"Даймлер\" също е направил подобно доброволно самопризнание. Политиката на ЕК насърчава фирмите сами да й предават вътрешни доказателства за наличието на картел. Първата фирма член на картел, която доброволно се разкрие, избягва глобата. На 19 юли 2016 г. Европейската комисия наложи глоба от 2.93 милиарда евро на четири европейски компании за производство на камиони по обвинение, че те в продължение на 14 години се договаряли помежду си на какви цени да продават камионите си.", "date": "2017.07.22", "title": "Брюксел проверява за картел германски производители на автомобили"}
{"url": "http://www.dnevnik.bg/sport/2017/07/22/3011630_boris_galchev_donese_purvi_uspeh_na_septemvri_v_purva/", "text": "Новакът в Първа лига \"Септември\" изненада \"Пирин\" и го победи на собствения му терен в Благоевград с 1:0. Бившият играч на \"орлетата\" Борис Галчев вкара единственото попадение. Гостите от София бяха по-добри в целия двубой, като преди почивката поне три пъти пропуснаха да се разпишат в мрежата на Благой Макенджиев. Владислав Романов, Мартин Тошев и Иван Вълчанов пропиляха отлични шансове за гол. През всичките 90 минути  \"Пирин\"  не направи нищо интересно в атака и дори не успя да отправи точен удар към вратата на гостите. Единственият гол отбеляза Галчев в 66-ата минута. Байду изпусна очи в очи с вратаря Макенджиев, но опитният халф притича и без проблем прати топката в мрежата. Успехът е първи за \"Септември\" в елита след прекъсване от 28 години. За последно столичния тим спечели при последното си участие през сезон 1998/99. Двубоят прекъсна и серия на \"Пирин\" от 11 поредни срещи без загуба на стадион \"Христо Ботев\". \"Не знам защо някои хора решиха, че сме сигурен изпадащ след първата загуба. Футболистите се справиха отлично на труден терен за гостуване като този в Благоевград\", каза треньорът на столичани Димитър Васев.", "date": "2017.07.22", "title": "Борис Галчев донесе първи успех на \"Септември\" в Първа лига"}
{"url": "http://www.dnevnik.bg/biznes/turizam/2017/07/22/3011631_selskiiat_turizum_raste_s_15_otchitat_ot_asociaciiata/", "text": "Прогнозираният от Асоциация на българските села ръст в селския туризъм за лято 2017 се реализира още в първите месеци, сочат предварителни данни от обектите за настаняване в селата. На база аналитична информация, посочената през март 2017 прогноза за ръст на туристите от 15%, спрямо същия период на 2016 г., се случва, а в някои региони дори е по-голям, отчитат към момента собственици на обекти за настаняване, в проучване на Асоциация на българските села. В данните не са включени села, намиращи се на самото черноморско крайбрежие. Същевременно резервациите за август запълват средно 85% капацитета за настаняване през делничните дати, а за почивните дни - всички обекти за селски туризъм са запазени 100%. Най-силните в селския туризъм региони са селата в областите Велико Търново, Ловеч, Пловдив, Пазарджик, Благоевград, Смолян и Бургас. С недостатъчно използван потенциал остават регионите на Сливен, Шумен и Русе. Средно около 80% от туристите в селата са българи, като от началото на сезона се отчита увеличение на гостите от Румъния, Русия, Германия и Франция. Ръстът в селския туризъм се запазва устойчив главно заради богатството на природни, архитектурни и исторически забележителности, а също допълнително предлаганите услуги в сферата на активния отдих, посочват от асоциацията. Гражданите избират да почиват на село заради чистата природа и храна, а също и подтикнати от търсенето на близост с автентичните български традиции и дух, запазени в селските региони, смятат в организацията.", "date": "2017.07.22", "title": "Селският туризъм расте с 15%, отчитат от Асоциацията на селата"}
{"url": "http://www.dnevnik.bg/sport/2017/07/22/3011635_spriaha_tenis_mach_v_shveciia_zaradi_nacistki_pozdrav/", "text": "Полуфиналният сблъсък на Откритото първенство на Швеция по  тенис  между Фернандо Вердаско и Давид Ферер беше прекратен за кратко, заради нацистки възгласи, предава \"Ройтерс\". По време на двубоя фен изскочи на корта и започна да крещи с високо вдигната дясна ръка, което доведе и до спиране на срещата. Облеченият с черна тениска, мъж слезе на игрището в средата на втория сет и изкрещя  нацисткия  поздрав \"Хел Зегер\" на шведски (пр. \"Зиг Хайл\"). Реферът на стола веднага нареди на охраната да изведе фена, срещу когото ще бъде повдигнато и обвинение. След 5-минутна пауза срещата продължи. До този момент в двубоя  Ферер  воедеше с 6:1, но Вердаско съумя да вземе втората част след тайбрек, спечелен на три. Все пак Давид Ферер взе третия сет с 6:4 и в утрешния финал ще се изправи срещу Александър Долгополов.", "date": "2017.07.22", "title": "Спряха тенис мач в Швеция, заради нацистки поздрав"}
{"url": "http://www.dnevnik.bg/sport/2017/07/22/3011656_voleibolistkite_razgromiha_hurvatiia_s_30_za_68_minuti/", "text": "Женският национален отбор по  волейбол  победи Хърватия с 3:0 (25:18, 25:17, 25:17) във втори мач от група I2 на световното Гран при. Българските състезатели бяха по организирани през целия двубой и допуснаха неточности единствено в началото на втория гейм. Най-резултатна за България беше Добриана Рабаджиева с 20 точки (1 блокада, 2 аса), а Гергана Димитрова добави 18 (1 блокада, 1 ас). За Хърватия Саманта Фабрис реализира 10 точки. Утре българския тим излиза срещу Аржентина в 17:00 ч., а хърватките се изправят срещу Пуерто Рико.", "date": "2017.07.22", "title": "Волейболистките разгромиха Хърватия с 3:0 за 68 минути"}
{"url": "http://www.dnevnik.bg/sport/2017/07/22/3011668_ludogorec_nadvi_cska_v_ljuta_bitka_na_armiiata/", "text": "\"Лудогорец\"  записа първа победа за сезона, след като спечели гостуването си на ЦСКА на стадион \"Българска армия\" с 1:0. В герой за шампионите се превърна Върджил Мисиджан, който вкара единствения гол в началото на втората част. Най-чаканият двубой от втория кръг на Първа лига не оправда надеждите, след като качеството на футбола беше ниско, а двата тима заложиха на агресивна игра, която доведе до остри влизания и 12 жълти и един червен картон. ЦСКА продължава да бъде без победа от началото на сезона, след равенството 1:1 със \"Славия\" преди седмица. \"Лудогорец\" взе първи успех като двубоят от първия кръг с  \"Левски\" беше отложен . Георги Дерменджиев направи общо шест промени в титулярния си състав от двубоя с \"Жалгирис\". Светослав Дяков, Кафу, Марселиньо и Моци останаха на резервната скамейка, а Клаудиу Кешеру и Вандерсон дори не пътуваха до столицата. За ЦСКА стартира новото попълнение Енрике, а Рубен Пинто се контузи на загрявката и беше сменен от Кристиян Малинов. Подкрепяни от близо 8 хил. зрители, домакините започнаха по-активно и държаха инициативата. Червените обаче така и не намираха начин да пробият добре огранизирата защита на шампионите, а разчитаха основно на изсипани топки. В началото по-добрите положения бяха на сметката на \"Лудогорец\", като в 24-ата минута Китанов трябваше да прави спасяване. Бодуров се подхлъзна в наказателното поле и позволи на Жоао Пауло да стреля, но стражът на ЦСКА се справи. Преди почивката единствената ситуация, при която домакините стигнаха до реална голова опасност беше в 36-ата минута. След центриране на Недялков, топката някак стигна до Десподов, но неговият изстрел от малък ъгъл беше спасен. На терена властваха нервите и по-острите влизания, като само за първата част, реферът Ивайло Стоянов отсъди две дузини нарушения и показа шест жълти картона. Макар да не блестеше със силна игра, \"Лудогорец\" се възползва при един от редките си шансове и откри резултата. В 49-ата минута Мисиджан наказа грешка на Китанов и се разписа в опразнената врата. През втората част качеството на футбола не се повиши, а грубите изпълнения зачестиха. Положението на ЦСКА стана още по-лошо, след като в 57-ата минута Кевин Меркадо беше изгонен. Реферът Стоянов прецени, че той е симулирал в наказателното поле и му показа втори жълт картон. Няколко минути по-късно, при сходна ситуация в наказателното поле на домакините, Джоди Лукоки се строполи след сблъсък с Чорбаджийски. Съдията Стоянов обаче не отсъди нито нарушение, нито даде картон на нападателя на разградчани. До края на двубоя \"Лудогорец\" много умело уби темпото и накъса играта при всеки възможен момент. Шампионите включиха от пейката Марселиньо и Светослав Дяков, които започнаха да разиграват спокойно, без да предоставят инициативата трайно на ЦСКА.", "date": "2017.07.22", "title": "\"Лудогорец\" надви ЦСКА в люта битка на \"Армията\""}
{"url": "http://www.dnevnik.bg/sport/2017/07/22/3011678_nie_sme_nai-golemite_karuci_smiata_nikolai_bodurov/", "text": "Централният защитник на ЦСКА Николай Бодуров обвини липсата на късмет за загубата от  \"Лудогорец\" с 0:1 . Опитният футболист смята, че червените са били по-добри от шампионите, но са допуснали леки грешки. \"Явно сме най-големите каръци. Всеки път ги надиграваме, а не можем да вкараме гол. При тях е обратното – без положение ни вкарват. Характер ли е, класа ли, не знам\", каза Бодуров. Той смята, че настроението на \"Армията\" не е същото, както преди началото на сезона, когато червените записаха само победи в контролните си срещи. \"Рано е да се говори за криза или някаква дупка, но не е приятно да не спечелиш първите си два мача. Аз за себе си проблеми със самочувствието нямам, битката за титлата не обременява. Когато си в такъв отбор трябва да печелиш 95% от мачовете\", добави защитникът. Треньорът на тима  Стамен Белчев  смята, че отборът му има проблем със самочувствието. \"Липсва ни търпение и самочувствие да играем футбол. Нямахме и скорост в атаката, не ни се получи играта на крилата, а после дойде и грешката на вратаря\", каза Белчев. Специалистът вярва, че ситуацията може да се промени много бързо и още в следващия двубой червените да играят по-добре. \"До мача с \"Ботев\" има една седмица, така че аз очаквам още в него да играем по-добре и да спечелим. Противникът не ме притеснява, по-важно е ние как ще подходим\", добави треньорът.", "date": "2017.07.22", "title": "Ние сме най-големите каръци, смята Николай Бодуров"}
