{"url": "https://www.dnevnik.bg/sport/2018/09/01/3304886_real_madrid_specheli_ubeditelno_v_debjuta_na_tibo/", "text": "Реал\" (Мадрид) оглави класирането в Ла Лига след победа с 4:1 над \"Леганес\" в мач от третия кръг на шампионата. Кралският клуб стигна до успеха в мач, който беше белязан от дебюта на Тибо Куртоа. Вратарят беше купен от \"Челси\" за 35 милиона паунда през лятото, но в първите мачове между гредите беше Кейлор Навас. Белгиецът се представи добре, но не успя да запази суха мрежа в дебюта си. Точни за \"Реал\" бяха Карим Бензема, Гарет Бейл и Серхио Рамос, като французинът вкара два гола. За гостите от \"Леганес\" се разписа Гуидо Карийо от дузпа. \"Реал\" поведе в 17-ата минута след добре организирана атака. Карвахал беше намерен отдясно и подаде към Гарет Бейл, чийто удар с десния кръг беше отразен от вратаря Куеяр, но само частично. Топката се отби в ръцете на стража на \"Леганес\" и влетя в мрежата му. След ранния гол \"Реал\" показа отпускане в своите редици, като с лека ръка пропиля няколко добри шанса. Това позволи на гостите да изравнят в 24-ата минута. Тогава Рафаел Варан повали в наказателното поле Ерасо, а съдията Латре посочи бялата точка. От 11-те метра Гуидо Карийо не сгреши, като прати топката в десния ъгъл. След почивката \"Реал\" отново се разигра и реши всичко в рамките на 13 минути. В този интервал Бензема вкара и двата си гола, след което \"Леганес\" нямаше сили да се върне обратно в срещата. В 48-ата минута Бензема вкара с глава след центриране отляво на Марко Асенсио. В 61-ата минута французинът разигра много красиво с Лука Модрич, като двамата направиха двойно подаване. След това Бензема стреля с десния крак от границата на наказателното поле и преодоля за втори път Куеяр. Крайният резултат 4:1 оформи Серхио Рамос в 66-ата минута. Капитанът на \"Реал\" беше точен от дузпа, отсъдена за нарушение на Бустинса срещу Асенсио. Защитникът на \"Леганес\" действаше необмислено в ситуация, при която топката излизаше в аут, а Асенсио нямаше шанс да я догони. След двубоя треньорът на \"Реал\" Хулен Лопетеги изрази задоволството си от резултата. След три мача \"Реал\" е с девет точки и има голова разлика 10:2. В друг интересен мач \"Селта\" победи \"Атлетико\" (Мадрид) и излезе на второ място. Галисийците се представиха много силно и с голове на Макси Гомес и Яго Аспас стигнаха до успеха. \"Дюшекчиите\" завършиха с десет души, след като в 70-ата минута беше изгонен централният защитник Стефан Савич. Тепърва своят мач от кръга трябва да изиграе шампионът \"Барселона\". Каталунците са домакини на \"Уеска\" в неделя, като дотук имат две победи и голова разлика 4:0.", "date": "2018.09.01", "title": "\"Реал\" (Мадрид) спечели убедително в дебюта на Тибо Куртоа"}
{"url": "https://www.dnevnik.bg/sport/2018/09/01/3304755_noviiat_direktor_na_ferari_obiavi_che_otborut_niama_da/", "text": "Ферари\" остава във Формула 1 и след 2020 г., обяви новият изпълнителен директор на отбора Луис Камилиери. Той замени на поста покойният  Серджио Маркионе, който почина в края на юли  при усложнения след операция. Бившият шеф на Скудерията и концерна \"Фиат-Крайслер\"  заплаши Формула 1, че най-успешният отбор в спорта ще напусне . Маркионе беше твърд в позицията си, след като не беше доволен от очертаващите се правила след 2020 г. Именно тогава изтича настоящето споразумение \"Конкорд\". Камилиери обяви, че няма да прави никакви резки промени в структурата и ще се оповава много на оперативния директор на отбора Маурицио Аривабене. По отношение на напускането на Формула 1, той направи рязък завой в позицита на Скудерията. \"Убеден съм, че ще постигнем договорка и \"Ферари\" ще продължи да бъде част от шампионата и след 2020 г. \"Ферари\" винаги е бил част от Формула 1, ние сме част от ДНК-то на този спорт\", каза Камилиери. Според него обаче е нужно да бъдат постигнати договороки в три аспекта – технически правила, финансови резултати и конкуренция. \"Аз имам различен подход от моят предшественик Маркионе, но и двамата имаме еднаква страст да направим \"Ферари\" успешен отбор. Винаги с него сме показвали голямо уважение един към друг\", каза още новият шеф. Той изрази задоволство и от начина, по който \"Ферари\" се представя дотук в шампионата. Отборът е в битката за титлата при пилотите и конструкторите, а през уикенда е  домашното състезание за Гран при на Италия .", "date": "2018.09.01", "title": "Новият директор на \"Ферари\" обяви, че отборът няма да напуска Формула 1"}
{"url": "https://www.dnevnik.bg/bulgaria/2018/09/01/3304792_vetko_arabadjiev_i_suprugata_mu_sa_s_evropeiska/", "text": "При акцията на прокуратурата в петък в хотелите на Ветко Арабаджиев \"Маринела\" в София и \"Марица\" в Пловдив са открити и иззети над 10 млн. лв. Ветко Арабаджиев и съпругата му Маринела са обявени за общодържавно издирване, а единият им син е обвинен за пране на пари. Това каза на брифинг в Специализираната прокуратура зам.-главният прокурор Иван Гешев, цитиран от агенция \"Фокус\". \"Такова нещо не помня в цялата си кариера\" \"В хода на претърсванията бяха намерени огромни суми пари, говорим за над 10 млн. лева кеш. Излизат пари от куфари, кутии, сейфове, касетки в банки\", обяви той. Коментира, че \"такова нещо\" не помни в цялата си кариера. \"Доколкото ми е известно и не се е случвало в новата история на България\", коментира той. Разказа, че колегите му работили почти 24 часа като се наложило спешно съдействие от БНБ през нощта за осигуряване на броячни машини. Такива не бяха използвани  при залавянето на кмета на \"Младост\" Десислава Иванчева , у която прокуратурата твърди, че е открила 70 хил. евро - част от поискан подкуп. Тогава Иванчева стоя с белезници часове наред на пътното платно на бул. \"Васил Левски\", което по-късно бе обяснено с нуждата от преброяване на голямата сума. \"Сумите са потресаващи. Трябва да отбележим, че според нас това не е цялата налична сума\", обясни сега Гешев и уточни, че парите са намерени в домове, хотели, офиси и банки. \"Последното претърсване приключи рано сутринта и беше иззет луксозен автопарк. Ще се провежда разследване в посока как са придобити тези коли. Оценката им грубо върви около 5-10 млн. лева\", заяви зам.- главният прокурор. \"Не можеш да забраниш на никой да е богат, но като си купуваш коли, самолети и хотели - си плащай данъците\", каза още Гешев. Шестима са с обвинения, Арабаджиеви - в чужбина Към наказателна отговорност са привлечени 6 от задържаните 10 при операцията вчера, 5 от тях за участие в организирана престъпна група, а шестият е с обвинение за пране на пари, съобщи още Гешев. На някои от петимата са повдигнати обвинения и за вторични престъпления-пране на пари и данъчни престъпления. От думите му се разбра, че един човек е обявен за издирване на територията на страната, а Ветко Арабаджиев и съпругата му - за общодържавно издирване. \"Вчера е изготвена европейска заповед за арест, вече са в Шенгенската информационна система. Действа се и по посока издирване от Интерпол\", обясни Гешев. Семейство Арабаджиеви са с Европейска заповед за арест с обвинение за участие в организирана престъпна група и данъчни престъпления. По данни на прокуратурата двамата се намират във Франция. Участници в организирана престъпна група са две жени, основно занимаващи се със счетоводство и организация на групата, допълни Гешев. За четирима от задържаните не са събрани достатъчно доказателства за привличането им към наказателна отговорност и затова засега само са разпитани. Гешев дава пример с една от разследваните фирми, които са имали офиси в двата хотела, която е извършила данъчно престъпление като е внесла 1000 лева данъци, а е спестила 600 хил. лева. Разследваните фирми са десетки. По-рано в писмо до медиите от \"Виктория груп\" на Арабаджиев (което не е получено в \"Дневник\" - бел. ред.) по-се обявява, че никой не може да бъде обявяван за виновен за извършено престъпление публично, чрез средствата за разпространение на масова информация, преди произнасяне на българския съд с влязла в сила присъда, особено за тежки умишлени престъпления. Констатацията е по адрес на Мълчо Арабаджиев. Посочва се, че хотел \"Маринела\" съвестно си е свършил работата и законно е спечели обществената поръчка за настаняване на гостите на българското европредседателство. В хода на извършените проверки екипите на проверяваните хотели оказват пълно съдействие на разследващите органи. Ще направим всичко необходимо, за да съдействаме максимално за изясняване на обективната истина. През последната година компанията е проверявана многократно и не са констатирани закононарушения, се допълва в писмото. Работи се в пълна секретност Гешев отхвърли твърденията на \"Виктория груп\", че се оказвало пълно съдействие на прокуратурата. \"Оказано е пълно бездействие и съпротива на всички действия, които са провеждани от Специализираната прокуратура\", каза още Гешев. От думите му се разбира, че служители не съдействали с мотиви като това, че си загубили ключовете или незнание кой е настанен в хотела в съответните стаи и др. Според Гешев Арабдажиеви не са имали предварителна информация за акцията. Те напуснали страната в началото на август, а операцията била планирана пет дни преди започването й.  Обясни, че Специализираната прокуратура е действала секретно с информацията, с която е разполагала от нейни органи, защото според него хора, които разполагат с финансов ресурс, разполагат и с човешки в различни държавни институции и имат контакти. \"Такава е ситуацията в цял свят, когато си богат е логично да предприемеш действия, за да си опазиш имуществото\", обясни твърдението си той. Прокуратурата не съобщава дали е поискано съдействието на властите във Франция, където се намират Арабаджиеви.", "date": "2018.09.01", "title": "Ветко Арабаджиев и съпругата му са с европейска заповед за арест"}
{"url": "https://www.dnevnik.bg/ot_vas/novini_ot_vas/2018/09/01/3303116_vreme_e_za_esennite_karnavali/", "text": "Есента е време за прибиране на реколтата и на празници, може би заради богатата реколта. Започват да се организират карнавали и панаири. Ето един типичен карнавал в старо немско градче, в случая Зелингенщад. Времето беше малко променливо, но в стария град имаше какво да се види. За това някой друг път", "date": "2018.09.01", "title": "Време е за есенните карнавали"}
{"url": "https://www.dnevnik.bg/bulgaria/2018/09/01/3304800_intenziven_e_trafikut_na_vsichki_granichni_punktove/", "text": "Интензивен е трафикът на граничните пунктове \"Калотина\", \"Кулата\", \"Маказа\", \"Илинден\", \"Капитан Андреево\" и \"Малко Търново\". Това съобщиха от пресцентъра на Главна дирекция \"Гранична полиция\", като информацията е към 14.00 часа. Интензивен е и трафикът по граничните пунктове по границата с Румъния. Нормално е движението по границата с Македония. Много хора са излезли в отпуск покрай 6 септември, четвъртък, който е официален празник и използват възможността за още една ваканция в края на лятото.", "date": "2018.09.01", "title": "Интензивен е трафикът на всички гранични пунктове"}
{"url": "https://www.dnevnik.bg/sport/2018/09/01/3304767_indoneziia_iska_domakinstvoto_na_olimpiiskite_igri/", "text": "Индонезия ще подаде заявка за домакинство на летните олимпийски игри през 2032 година, съобщи държавният глава Джоко Видодо по време не среща с президента на Международния олимпийски комитет (МОК)  Томас Бах . Той пък оцени шансовете на страната като големи. \"Благодарение на опита по подготовката и провеждането на азиатските при през 2018-а година (б.пр.- завършващи утре), ние сме готови да приемем и олимпийски\", заяви Видодо, цитиран от агенция \"Антара\". По неговите думи, международните спортни дейци \"оцениха много високо подготовката за турнира, който се провежда в Джакарта и Палембанга\". Президентът на МОК каза, че \"Индонезия има големи шансове да получи домакинство на олимпиадата през 2032 година\".", "date": "2018.09.01", "title": "Индонезия иска домакинството на олимпийските игри през 2032 година"}
{"url": "https://www.dnevnik.bg/video/2018/09/01/3304358_ot_kuhniata_na_zooparka_video/", "text": "Анита Цветанова е ръководител на сектор хранене в Зоологическа градина в София. Тя и нейният екип осигуряват храната на 2 хил. животни. Ето как минава работният им ден.", "date": "2018.09.01", "title": "От кухнята на зоопарка (видео)"}
{"url": "https://www.dnevnik.bg/bulgaria/2018/09/01/3304803_zaradi_afrikanska_chuma_sa_umurtveni_65_svine_vuv/", "text": "Заради положителна проба за африканска чума по хуманен начин вече са умъртвени 65 свине в провадийското село Тутраканци. Това обяви земеделският министър Румен Порожанов днес, цитиран от \"Фокус\". Собствениците на регистрираните животни, които според данните са половината от животните, ще бъдат обезщетени по пазарни цени. Първи случай на  африканска чума по свинете в България бе потвърден  вчера, когато започна дезинфекция. Според Порожанов една от причините за заразата може да са фуражи, доставени от заразени зони като Костница. Втората вероятна причина са други продукти. Директорът на Българската агенция по безопасност на храните д-р Дамян Илиев обяви, че са взети проби и от село Бозвелийско, което попада в трикилометровата зона. Ако те бъдат положителни, животните там също ще бъдат умъртвени. ", "date": "2018.09.01", "title": "Заради африканска чума са умъртвени 65 свине във Варненско"}
{"url": "https://www.dnevnik.bg/kultura/2018/09/01/3302183_aktrisata_i_obushtariat_ot_sbornika_s_razkazi_na_sonia/", "text": "Книгата е представена така: \"Разказите в сборника водят читателя през реалността на всекидневието, но играят хитра игра с очакванията му: стъпили на земята и зазидани в делника, те изненадващо се оказват задвижени от едно стъписващо фантастично, което не се поддава на автоматизми, подрива кулминации и отмества смислови хоризонти. Малко момче хвърля топка към слънцето, мъж търси своето отдавна забравено лице, възрастен господин се разхожда сред незапомнени спомени, а една делова госпожа поглежда към отсрещния тротоар и изненадващо вижда себе си. Под звуците на валс, танго и мълчания, скрито между мравки и лъвове, отпътуващи влакове и кацащи самолети, магичното пронизва света, за да подскаже другия възможен разказ.\" Премиерата на \"Незнайните образи хорски\" е на 12-ти септември от 19 часа в бар \"Макондо\". Соня Тодорова е родена през 1979 г. в София. Завършила е Университета по архитектура, строителство и геодезия и има докторска титла от Техническия университет, Виена. Автор е на \"Кратък и практичен наръчник по оцеляване на семейства с малки деца и други в София\" (Колибри, 2015) и на романа \"Перлите на Ади Ландау\" (Колибри, 2016). Работи като автор и преводач на свободна практика. Актрисата и обущарят Пак си се залежал. Вярно, студено е, ама не чак толкова. Не, няма поледица, снегът се стопи още онзи ден. Само си търсиш оправдание, извинявай, че ти го казвам. Чувстваш се слаб и схванат, така ли? Нищо чудно, това е от обездвижване и от застоялия въздух. Така си надул печката, сигурно е поне двайсет градуса. И прах като не бършеш... Колко ти е сметката за тока? Я намали малко, сложи я на три. Няма да е лошо и да попроветриш. Ама стига с това течение, хайде сега, и какво ако има леко течение? Като пенсионер си станал, само седиш тук на спареното и се оплакваш. И пак си минал единствено на хляб и кисело мляко, после се чудиш защо те свива жлъчката. Да бе, знам, че наистина си пенсионер, но това не значи, че трябва и да се държиш като такъв. Хайде, ставай да те водя малко навън, виж, и слънце се е показало. Ставай, ставай, нали не смяташ да лежиш на този диван до март месец? Ама си сложи костюма, няма да ходиш с тези продънени панталони, дума да не става. И жилетката, да. Да, студено е, нали вече ти казах, януари е. Януари, да, дванайсети. Годината да ти кажа ли, или това поне помниш? Хиляда деветстотин деветдесет и... Не се заяждам, иронизирам те – държиш се като бабичка. Като бабичка, казвам, досадна при това. Ха така, чуйте го само, аз съм се бил заяждал. А ти какво правиш? Какво като не съществувам, може и да не съществувам, но поне не съм се разпуснал като тебе. Разбира се, и аз мога да се разпусна и занемаря, нищо че съм въображаем, но тогава ти най-много ще съжаляваш, уверявам те. Стига сега, нека не се караме, че онази кикимора Атанасова пак ще извика кварталния и накрая ще свършим в лудницата двамата с теб. Хайде, спокойно, давай да тръгваме. Само си намери шала и такето, вземи портофейла и не забравяй да минеш през тоалетната. Капака затвори ли? Добре де, извинявай, само попитах. И виж да не си забравиш ключа. Внимателно, точно пред вратата има голяма локва. Сутринта Генчева от долния етаж, като излизаше за работа, стъпи в нея и сега цял ден ще са ѝ мокри краката. И кални. А вечерта е на концерт в Радиото и няма да има време да се прибере преди това, защото трябва да мине и през шивачката да си вземе панталоните, онези с големите плохи при джобовете. Не те занимавам с глупости, просто ти разказвам. Разкажи ми ти нещо по-интересно, като толкова знаеш. Ама не за политика, защото ме изнервяш. Не бе, не си ти виновен, източниците ти са некачествени – стари вестници от сина на Миланова и новините по телевизора. Хората следят Ройтерс, Асошиейтед Прес, Би Би Си и пак не им вярват, а ти само на продажни вестници и първа програма я караш. Най-добре е човек да си слуша Шостакович по радиото и да не се занимава с дивотии. По Канала ли ще вървим, или нагоре по \"Граф Игнатиев\"? По \"Графа\" е значително по-интересно според мен. Освен това може да погледнем в рибарския магазин какво има. Не, на прясна риба не се и надявам, още повече по това време, но може да си вземеш едни шпроти. Само да не се изненадаш, рибарят е изключително нелюбезен тези дни. Има си проблеми. Как какви проблеми, нали не искаше да те занимавам с глупости? Добре де, не се сърди, спирам. Кара се с дъщеря си, защото е решила да не му помага повече. А той се надяваше да я оставя вече сама в магазина и да си почине, че петнайсет години разнася щайги с лед и риба или стои прав зад тезгяха, краката му отичат и го болят. Мисли я за мързелива и неблагодарна, а освен това сега ще трябва да плаща и на помощник, защото наистина не може да се справи сам. Онзи ден вечерта ѝ вдигна страхотен скандал и се опита да я изгони от къщи, а тя се заключи в стаята си и пусна магнетофона на най-силното, за да не чува баща си. Мен ако питаш, право е момичето. Млада е, не е първа хубавица, пък и малко дебеличка, самотна е много. Обаче така мирише на риба, че никой младеж не иска и да я доближи. Къпе се, трие се, сменя си дрехите по четири пъти на ден и пак мирише, миризмата се е пропила в кожата и косите ѝ и няма измиване. Не е хубаво това, може да се поболее девойчето. Ама няма да стане така, ще потърпи още малко крясъците на баща си, ще си стегне багажа и ще отиде да живее в Поморие, при една своя леля. Там ще я вземат на работа в читалището, да помага в библиотеката, където ще се запознае с един младеж с очила, който никога дотогава не бил говорил с момиче. Е, защо сега, знам ли го защо, просто бил срамежлив и много се притеснявал заради очилата си още от училище, понеже децата там го тормозели. Та двамата ще се запознаят, ще се влюбят и ще се оженят, а после ще отворят видеотека в самостоятелен гараж на улица \"Булаир\" номер двайсет, близо до малкия паркинг между блоковете. Какво недоволстваш пак, не те засипвам с маловажни подробности, само ти давам информация за адреса. Не, рибарят няма да отиде на сватбата, защото много го болят краката, обаче ще им изпрати пари и един сом. По куриер. В Поморие много ще се смеят на сома, който по пътя ще се е и вмирисал. И какво сега, искаш ли шпроти? Защо не? Дай тогава да пресечем, че да вземеш двеста грама кашкавал от Браделев, балканският му хич не е лош. Внимавай с бордюра, хлъзга се малко. Добре, и една пастичка от магазина на спирката, веднъж се живее. А онзи там виждаш ли го, със зеления шал? Дето чака дванайсетката? Не, не младежът, какъв младеж! А, те били двама със зелени шалове, извинявай. Не младежът, чичката със зеления шал и куфарчето, дето се оглежда като подплашен плъх. Не го ли помниш? Това е Методиев, познат в махалата като \"агент Ненчо\". Живее в онази, сивата кооперация на \"Данте\", на втория етаж. Родом е от село Гиген, Плевенско, ама го преместиха в София през шейсетте, за заслуги. Дадоха му двустаен в центъра и го назначиха да следи хората и да донася какво са си приказвали. Методиев си вършеше съвестно работата, защото му бе присърце, обаче на няколко пъти доста се престара и вкара няколко души директно в панделата, без да са виновни за нищо. Така де, без изобщо дa са казвали онова, което пишеше на Ненчо в доносите, това имах предвид. Ненчо го повишиха в майор, а един от тия, набедените, нелош поет, се самоуби в затвора. А, нищо не са му правили след Десети ноември, все така си живее на \"Данте\", сега работи като консултант в една от новите банки. Седи си в кабинета и по цял ден се тъпче с ябълки и бисквити, само от време на време го изпращат да разнася някакви куфарчета напред-назад. Сега идва от един офис на \"Плачковица\", горе при водонапорната кула. Куфарчето е празно на връщане, ама той, Методиев, винаги така се оглежда, като подплашен. След няколко години, като го направят шеф на Изпълнителната агенция по хазарта, ще му назначат една специалистка, Фурнаджиева, и тя ще го отучи. Само дето синът му е наркоман и когато бащата стане голям шеф и се премести в Симеоново, оня ще остане да живее на \"Данте\", един ден ще заспи с цигара и ще подпали апартамента. Пък той е на последния етаж, под покрива. Ще изгорят целият покрив и голяма част от таваните. За пред вестниците ще кажат, че синът е получил припадък от претоварване в службата и затова се подпалил. Пък той през целия си живот не е работил и една минута, но нейсе. Току-що се размина с доктор Георгиева, между другото, да беше ѝ кимнал поне. Само в краката си гледаш, все едно вървиш по ледената пързалка на Ариана, а не по \"Граф Игнатиев\". Ако вдигнеш погледа си за малко, ще видиш, че магазинът на ъгъла пак е фалирал. Тази година му е за първи път, но пък е едва януари. Вече и аз не знам какво беше последно, май магазин за дамски дрехи, прав си. Ама разбира се, че има прокоба,как да няма, ти нали знаеш историята? За обущаря и актрисата, наистина ли не се сещаш? Че то цялаСофия говореше за това навремето! Чакай тогава, да видим как беше. Както вероятно помниш, на това място преди имаше обущар. Е, не може да не помниш, Елка къде мислиш ви носеше обувките на поправка? Да, разбира се, че не си обърнал внимание, сигурно си мислил, че сама им зашива подметките, нали всичко тя вършеше, докато ти беше зает да си главен инженер. А Елка беше просто аптекарка, бездетна при това. Добре де, няма да започвам пак, ти най-добре си знаеш. Та значи, имаше тук един обущар, после се разбра от мълвата, че се казвал Севастополски. Севастополски бил потомствен обущар, баща му, разправят, поправял обувките на придворните дами от Двореца, както и на самата царица понякога. Нейните били все италиански, много фина изработка. Севатополски-син изучил занаята и се готвел да поеме предприятието, обаче дошъл Девети и баща му починал от инфаркт. Тъй като младият Севастополски бил с леви идеи още от преди преврата, успял да завърши гимназия, без да го безпокоят много, а след това се регистрирал в занаятчийската задруга и някак си получил разрешение да работи в самостоятелен обект номер седем, който се помещавал именно в магазинчето на \"Граф Игнатиев\" и \"Мальовица\". Севастополски бил много щастлив от късмета си и подхождал към клиентите крайно внимателно и предпазливо. Когато при него идвали някои от новите обитатели на квартала, прогресивни жени и мъже със силни гласове и специфичен маниер на говорене, да не кажем диалект, той си прехапвал езика, поемал дълбоко въздух, заковавал им обущата и им ги връщал с едно ведро: \"Ето, другарке!\". Ако обаче се случел клиент от старите обитатели, а те се познавали по тихия говор и сведения си поглед, Севастополски с облекчение си позволявал поне да мине на \"вие\". През годините обущарят опознал клиентелата си в най-големи подробности, но така и не се престрашил да се обърне към някого от тях постарому, колкото и да му се искало. Докато един ден в самостоятелен обект номер седем не се втурнала изчервена и притеснена актрисата от Сатиричния театър Надежда К., чиято подметка току-що се била отпрала посред улицата. \"Моля ви, другарю, дали би било възможно да поправите обувката ми веднага, тъй като бързам за репетиция, а така изобщо не мога да продължа към театъра? Знам, не е редно, вие сигурно имате много други репаратури преди моята, но може би бихте направили изключение, само този път? Това е главна репетиция, разбирате ли, а аз играя съпругата, толкова работих за тази роля, вие не можете да си представите колко се вълнувам...\" – избълвала Надежда К., след което спряла, за да си поеме въздух. И погледнала Севастополски в очите. А той направо се вцепенил при вида на хубавата млада актриса, която така отчаяно се нуждаела от помощта му и така красиво и развълнувано му говорела. Толкова смаян и разтърсен бил Севастополски, че напълно изгубил контрол и промълвил: \"Разбира се, госпожице, на вашите услуги, нека ви помогна да свалите обувката си, ако позволите...\". А после бързо и сръчно поправил подметката и от вълнение забравил да вземе на госпожицата пари. От този ден нататък обущарят мислел само за Надежда К., денем и нощем. След дълга вътрешна борба отишъл да я гледа в театъра, като за по-сигурно се дегизирал с изкуствени мустаци, нарисувани с черна вакса за ботуши. Севастополски знаел, че е невъзможно да има нещо общо с нея, но въпреки това бил влюбен – искрено и дълбоко. Надежда К. никога повече не влязла в самостоятелен обект номер седем на обущарската задруга. Само че случката с поправената подметка някак странно се заковала в съзнанието ѝ. И колкото повече се задълбочавала връзката на актрисата с режисьора Трендафилов, толкова по-често тя се сещала за обущаря – един истински старомоден кавалер, който за първи път в живота ѝ я нарекъл \"госпожице\", без никакви възражения позволил да се предреди, използвал израза \"ако позволите\" и на всичкото отгоре не ѝ взел и стотинка. Докато Трендафилов бил отвратителен простак, който я карал да му реже салата и я щипел по дупето пред всичките им колеги. Обаче Трендафилов бил син на някакво голямо \"добрутро\" от ЦК, колел и бесел в театъра и за младата актриса, която имала нещастието да му се хареса, било съвършено ясно, че няма как да откаже близостта му. Не и ако иска да продължи да е актриса, и то не само в Сатирата, ами където и да е в страната. Само че една вечер, след като пияният Трендафилов ѝ вдигнал полата пред цялото барче с цел дебелашка шегица, на Надежда ѝ кипнало. Когато се прибрали в неговия апартамент, тя направила страшен скандал, в рамките на който му казала и това, че: \"Дори обущарят на \"Графа\" и \"Мальовица\" знае как да се държи с една дама, а ти, дето си уж великият режисьор и интелигент, всъщност си просто един...\" и прочее. Няколко дена по-късно в самостоятелен обект номер седем се получило писмо от обущарската задруга, с което информирали Севастополски, че лицензът му е отнет и обектът се затваря. На самия Севастополски било отредено място като оператор-смазочник на поточна линия в Обувен завод \"Добрич\", където го очаквали да се яви до три дни и немедлено да започне работа. Надежда К. пък била освободена от Сатиричния и преразпределена във Видинския драматичен театър на длъжност помощник-перукер. Само че тя така и не се появила във Видин. Мълвата твърдеше, че отчаяната Надежда успяла за няколко дни да завърти главата на някакъв тираджия, който тайно я прехвърлил в Югославия, скрита сред кашоните с кисели краставички, които карал за Унгария. В Югославия Надежда К. си сменила името и станала филмова звезда, намерила си богат съпруг и живеела славно и честито. А в нощта, преди да се качи при краставичките, минала по улица \"Граф Игнатиев\", спряла се на ъгъла с \"Мальовица\" и проклела самостоятелен обект номер седем за вечни времена. Ето това е историята на този магазин, нищо чудно, че никой не успява да се задържи в него повече от месец-два. Кажи сега, не искаш ли вече да се прибираме? Слънцето се скри и стана студено, пък и ти нещо взе да се задъхваш. Няма какво да хващаме трамвай за една спирка, тук си на две крачки. Хайде, бавничко върви, пък довечера ще спиш като къпан. Довечера, де, не веднага. Не си се уморил чак толкова, пък и ако легнеш сега, ще се ококориш още в два часа и след това цяла нощ ще се страхуваш от смъртта. Ще си хапнеш от кашкавала, после имаш и пастичка, ще погледаш телевизия, а след това ще си легнеш. Върви сега, вече почти стигнахме. Ха, виж отсреща, това е малкият Митко, прибира се от тренировката по хандбал. Нали съм ти разправял как през 2029-а Митко ще стане министър-председател на България и за три години ще успее да измъкне страната от най-дългата национална катастрофа в модерната ни история? Изобщо не те поднасям, знам го със сигурност. Откъде, та откъде. Знам го и толкова. Хайде, отключвай и се събувай, а после отиди да си включиш бойлера. Аз те оставям, почивай си, ама тези дни пак ще те навестя. По телевизора казаха, че се очаква времето да омекне, та ако искаш, утре или вдругиден може да се разходим чак до Халите.", "date": "2018.09.01", "title": "Актрисата и обущарят (от сборника с разкази на Соня Тодорова)"}
{"url": "https://www.dnevnik.bg/sport/2018/09/01/3304802_nacionalniiat_otbor_e_napulno_podgotven_za_svetovnoto/", "text": "Националният отбор по волейбол е напълно готов за предстоящото световно първенство, което ще се състои през този месец в България и в Италия. Това каза в Русе вицепрезидентът на Българската федерация по волейбол Любомир Ганев. \"Надявам се, че ще направим едни хубави мачове. Имаме шансове да победим всички в групата. Отборът може. Вярваме на тези момчета - независимо, че има доста контузени. Някои и се отказаха, но нас не ни интересува кой го няма. Нас ни интересува кой е на терена, защото тези, които са там, трябва да изнесат всичко на ръцете си\", каза Ганев. Той обясни, че отборът играе във Варна, защото там се чувства като у дома си, а варненската публика е една от най-добрите. По отношение на Русе, който ще бъде домакин от 12 до 18 септември на сблъсъците от Група Б, където са отборите на Бразилия, Канада, Франция, Египет, Китай и Холандия, Ганев заяви, че е впечатлен от отношението на общинската управа към събитието. \"Такова отношение на община към спортно мероприятие досега не бях срещал. Целият град е брандиран, всички знаят, че ще има световно първенство. Русе винаги е бил спортен град и сега е моментът да върнем големия спорт тук\", заяви Ганев. По думите му останалите градове-домакини - Варна и София, също се готвят и няма как да не са готови. \"Досега успяваме да се справим с всичко - нищо, че времето ни притиска\", заяви Ганев.", "date": "2018.09.01", "title": "Националният отбор е напълно подготвен за световното по волейбол, каза Любо Ганев"}
{"url": "https://www.dnevnik.bg/sport/2018/09/01/3304805_livurpul_vze_chetvurta_pobeda_ot_nachaloto_sezona_vuv/", "text": "Ливърпул\" продължава със силното си представяне във Висшата лига, след като постигна четвърта поредна победа от началото на сезона. Тимът на Юрген Клоп победи с 2:1 \"Лестър\" като гост и до момента няма грешка в шампионата. За пръв път обаче червените допуснаха гол, след като преди това имаха три поредни сухи мрежи. Точни за победителите бяха Садио Мане и Роберто Фирмино, които вкараха преди почивката. За \"лисиците\" се разписа Гезал в началото на втората част. Мендижърът на червените Юрген Клоп направи една промяна от състава си, който победи \"Брайтън\" с 1:0 преди седмица. Той върна сред титулярите капитана Джордан Хендерсън за сметка на новото попълнение Наби Кейта, който започна на пейката. \"Лестър\" беше без голямата си звезда Джейми Варди, който изтърпяваше втори мач за наказаение, заради получен червен картон във втория кръг. Още от началните минути \"Ливърпул\" стартира доста по-активно от домакините и можеше бързо да открие резултата. Отлична възможност се откри пред Салах, който получи хубаво подаване, но пропусна да се разпише. Все пак в 10-ата минута червените поведоха след точен удар на другия си нападател – Садио Мане. Сенегалецът получи подаване от левия бек Андрю Робъртсън, освободи се с малко доза късмет и с удар с левия крак вкара на Каспер Шмайхел. В самия край на първото полувреме \"Ливърпул\" вкара втори гол, чийто автор стана Роберто Фирмино. Централният нападател на червените отбеляза първото си попадение за сезона, след като се разписа с глава след корнер. Малко по-рано пък Каспер Шмайхел отрази много опасен удар на Салах. След почивката \"Лестър\" опита да се върне в мача и стигна до гол в 63-ата минута. Негов автор стана Гезал, който наказа грешка на вратаря на гостите Алисон Беке.", "date": "2018.09.01", "title": "\"Ливърпул\" взе четвърта победа от началото сезона във Висшата лига"}
{"url": "https://www.dnevnik.bg/sport/2018/09/01/3304823_raikonen_grabna_polpozishuna_na_monca_s_rekordna/", "text": "Кими Райконен ще стартира от полпозишън в Гран при на Италия, след като направи изумителна квалификация на легендарната писта \"Монца\". Финландският пилот на \"Ферари\" зарадва тифозите, след като направи рекорд на трасето – 1:19.119 минути, с което подобри досегашното върхово постижение от 2004 г., дело на Хуан Пабло Монтоя (1:19.525). Празникът за \"Ферари\" беше пълен, след като Себастиан Фетел се нареди втори и по този начин Скудерията окупира първата редица. За пръв път от 1994 г. двете коли на \"Ферари\" ще стартират от първа и втора позиция в Храма на скоростта. Фетел обаче не остана доволен от второто си място. В момента, в който състезателният му инженер Рикардо Адами му съобщи, че е втори, германецът отвърна по радиото \"Ще говорим после\". Полпозишънът е едва втори за Райконен в последните 10 години. За последно той стартира пръв през миналия сезон в Гран при на Монако. Пилот на \"Ферари\" не е тръгвал пръв на \"Монца\" от 2010 г., когато това стори Фернандо Алонсо. Тогава испанецът спечели и състезанието, което засега остава последната победа на Скудерията в домашната надпревара. Преди това Михаел Шумахер спечели рекордната си пета през 2006 г. и обяви първото си отказване от спорта. Квалификацията се разви изключително драматично, като пилотите на \"Ферари\" бяха с леко предимство пред тези на \"Мерцедес\". Люис Хамилтън и Валтери Ботас показаха отлично темпо в една обиколка, което обаче беше надминато от Фетел и Райконен в най-важните моменти. В крайна сметка Фетел остана с 1:19.280, а Хамилтън се размина с едва 14 хилядни от това да се класира на първа редица. \"Ферари\" бяха по-добри от нас и имаха последната дума в края на квалификацията. Все пак ще опитаме да дадем всичко от себе си и в състезанието, да видим докъде ще ни стигнат силите\", каза световният шампион Хамилтън. Състезанието за Гран при на Италия е в неделя от 16.10 часа българско време.", "date": "2018.09.01", "title": "Райконен грабна полпозишъна на \"Монца\" с рекордна обиколка"}
{"url": "https://www.dnevnik.bg/photos/2018/09/01/3304827_snimka_na_denia_da_osmeesh_kmeta_s_balon/", "text": "Протестиращи, които искат да свалят кмета на Лондон Садик Хан, пуснаха над Площада на парламента в британската столица огромен балон, на който кметът е изобразен в жълти бикини, предаде Асошиейтед прес. Малка група протестиращи се бяха събрали, за да видят издигането на балона. Някои носеха тениски с надпис\" \"Да направим Лондон отново безопасен\". Според протестиращите Хан не е успял да намали уличната престъпност.", "date": "2018.09.01", "title": "Снимка на деня: Да осмееш кмета с балон"}
{"url": "https://www.dnevnik.bg/sport/2018/09/01/3304829_chelsi_produljava_bez_greshka_pri_sari_sled_pobeda_nad/", "text": "Челси\" взе четвърта поредна победа във Висшата лига и продължава със силното си представяне при новия си мениджър Маурицио Сари. Сините се наложиха с 2:0 на своя \"Стамфорд бридж\" над \"Борнемут\" с попадения на Педро и Еден Азар. Шесткратният шампион се нарежда до \"Ливърпул\", който също има пълен актив от 12 точки от началото на сезона. Първата част мина изцяло под диктовката на сините, които владееха топката в повече от 70% времето. Въпреки това футболистите на Сари не успяха да застрашат сериозно Асмир Бегович и да стигнат до гол. \"Челси\" успя да пробие защитата на \"черешките\" едва в последните 20 минути, когато Педро се разписа. Испанецът получи подаване от Оливие Жиру, задържа топката пред наказателното поле и стреля мощно с десния крак, като не остави шансове на вратаря на \"Борнемут\". Попадението накара гостите да излязат малко по-напред и да отворят пространства в собствената си половина. Това позволи на \"Челси\" да вкара втори гол, чийто автор стана Азар. Белгийската звезда на сините вкара след подаване на Маркос Алонсо, като нямаше проблеми да реализира от няколко метра.", "date": "2018.09.01", "title": "\"Челси\" продължава без грешка при Сари след победа над \"Борнемут\""}
{"url": "https://www.dnevnik.bg/bulgaria/2018/09/01/3304832_incidentut_krai_svoge_-_nai-chetenoto_v_dnevnik/", "text": "1.  Асфалтът на мястото на катастрофата в Своге се оказа с недопустимо качество   - 26 300 прочитания 2.  Почина руският естраден певец Йосиф Кобзон  - 25 273 прочитания 3.  Държавата пет пъти е искала фирмата строител да ремонтира пътя при Своге, но без успех   - 23 451 прочитания 4.  Спецпрокуратурата обяви, че разследва Ветко Арабаджиев за пране на пари  - 23 373 прочитания 5.  Борисов поиска оставките на трима министри заради Своге   - 22 005 прочитания 6.  Ветко Арабаджиев и съпругата му са с европейска заповед за арест   - 18 885 прочитания 7.  Николай Колев–Босия прекрати гладната си стачка след оставката на Московски   - 18 218 прочитания 8. Сривът на чуждите инвестиции е пълен, отчете стопанската камара |  https://www.dnevnik.bg/biznes/2018/08/28/3302565_srivut_na_chujdite_investicii_e_pulen_otchete/  - 18 048 прочитания 9.  Здравното министерство пусна справка с инициалите на ранените   - 17 828 прочитания 10.  \"Иван оди дома!\" - разказ за случка с български туристи в Чехословакия след 1968 г.   - 16 601 прочитания", "date": "2018.09.01", "title": "Инцидентът край Своге - най-четеното в \"Дневник\""}
{"url": "https://www.dnevnik.bg/sport/2018/09/01/3304639_serena_uiliams_postigna_razgromna_pobeda_sreshtu/", "text": "Серена Уилямс излезе победител в двубоя със сестра си Винъс Уилямс на US Open. Тя се наложи категорично с 6:1, 6:2 в мач, продължил 73 минути. В срещата на практика интрига нямаше. По-малката от сестрите имаше огромно превъзходство в разиграванията на свой сервис, като Винъл Уилямс нито веднъж не успя да стигне до възможност за пробив. Равенство имаше само до 1:1, след което Серена Уилямс спечели седем поредни гейма, за да поведе с 6:1, 2:0. Още два пробива във втория сет я отведоха до убедителната победа. С това носителката на 23 титли от Големия шлем си осигури участие във втората седмица на турнира за 16-и път. В осминафиналите Серена Уилямс ще срещне Кая Канепи. Това беше 30-ият мач между двете сестри, като Серена Уилямс води с 18:12 победи. За последно двете играха на \"Индиън Уелс\" тази година, когато Винъс Уилямс спечели с 6:3, 6:4 и сложи край на серия от четири поредни победи за сестра си. В турнири от Големия шлем по-малката от двете сестри водеше с десет срещу пет победи. Първият им мач беше през 1998 г. във втория кръг на Australian Open, когато Винъс Уилямс излезе победител. Двете са се изправяли седем пъти във финали от Шлема, включително и веднъж на US Open. През 2001 г. Винъс Уилямс триумфира с втората си титла в Ню Йорк.", "date": "2018.09.01", "title": "Серена Уилямс постигна разгромна победа срещу сестра си на US Open"}
{"url": "https://www.dnevnik.bg/gradska_sreda/2018/09/01/3297724_ot_dnes_parkiraneto_okolo_edna_chast_na_nacionalniia/", "text": "От днес паркирането в една част от паркинга до Националния стадион \"Васил Левски\" вече не е безплатно. Пространството беше дадено за стопанисване и управление на \"Пазари Запад\" и Столичната община, и паркирането и престоят на автомобили ще се плащат. Обявената дата за паркиране срещу заплащане е от днес - 1 септември, но тъй като е почивен ден, престоят ще е безплатен. Това се прави и заради импровизираният пазар за велосипеди и ски аксесоари, който се организира в района всеки уикенд. Той няма да бъде премахнат, но търговците ще трябва да плащат наем на общината. В началото на април  столичните общински съветници решиха паркирането в дясната част до Националния стадион \"Васил Левски\" до метростанцията вече да бъде платено,  като достъпът на автомобили ще бъде ограничаван с бариера. В зоната ще има 100 паркоместа, като в събота и неделя върху 44 от тях ще се разполага пазарът за ски и велосипеди. Цената за престой ще се определя от общината. Районът попада в \"Зелена зона\", като цената за час паркиране е 1 лв. Мотивът за превръщането на пространството в паркинг беше, че сега мястото се използва като нерегламентиран паркинг, като автомобилите блокират достъпа до Борисовата градина. Паркирането ще продължи да бъде безплатно от лявата страна на стадиона до езерото \"Ариана\".", "date": "2018.09.01", "title": "От днес паркирането около една част на националния стадион е платено"}
{"url": "https://www.dnevnik.bg/skorost/avtomobilna_industriia/2018/09/01/3303895_zabludite_okolo_razhoda_na_novite_avtomobili_ot_dnes/", "text": "Разходът на гориво на всички автомобили, които се предлагат на пазарите в Евросъюза, Швейцария, Турция, Норвегия, Лихтенщайн, Израел и Ирландия от днес трябва да се мери според новия протокол  WLTP  (Worldwide harmonized Light Vehicle Test Procedure) и да отчита консумация, по-близка до реалната. Изискването  влезе в сила преди година , но само за моделите, които тепърва излизаха на пазара. Сега през теста трябва да минават всички предлагани нови коли. Протоколът WLTP замени приетата през 80-те години методика, известна като NDEC (New European Driving Cycle, или нов европейски цикъл на шофиране) за отчитане на разхода, която за последно беше променена през 1997 година. Данните, получени при новия метод на проверка на консумацията, на първо време ще се вземат предвид с преизчисление, което препраща към стойностите на NEDC. За тази цел европейската комисията е разработила корелационен метод, който ще бъде еднакво обвързващ за всички автомобилни производители. Тази фаза има за цел да опрости прехода. Продължителността му ще зависи от съответното национално законодателство и ще варира в зависимост от пазара. При всички случаи обаче до декември 2020 година всички държави, приели законодателството на ЕС за регистрация на превозни средства, трябва да посочат и обявят стойностите по новата методика за всеки модел. Прилики и разлики И в двата случая става дума за проверка на консумацията на гориво в лабораторни условия. За разлика от NDEC, при който тестът трае 20 минути при WLTP тестът продължава половин час. Симулираната средна скорост е по-висока - 47 км/ч срещу 34 км/ч, съответно и изминатото разстояние е 23.5 км или с 12.5 км повече. Цикълът показва най-ниската и най-високата консумация, с различно оборудване и екипировка, нещо което досега не се правеше. Другата промяна е, че докато резултатът при NDEC се взима при отчитане на две фази на движение - градско и извънградско, при WLTP режимите са четири - ниско, средно, високо и много високо натоварване на мотора. Кой го разработи Новият начин за тестване на автомобилите е разработен от експерти от Европа, Япония и Индия и се твърди, че за краткото време на стенда, се симулират условия, много по-близки до експлоатацията в реалността. От Асоциацията на европейските производители на автомобили (АСЕА) подчертават, че с приемането на двете нови регулации страните от ЕС ще бъдат единственият регион в света с подобно стриктно измерване на вредните емисии от превозните средства. Данни за разхода и в реални условия Другата новост, която също влиза в сила от днес, е задължението на производителите да  тестват разхода на гориво на моделите си и в реални условия , като оповестят и тези данни. Тези промени идват в отговор на недоволството на потребителите срещу данните давани от производителите, като критиките нараснаха драстично след т.нар.  \"дизелгейт\", избухнал през 2015 година . Покрай него се разбра, че не само самата процедура на тестовете не е особено прецизна, но и компаниите монтират софтуер, който да дава още по-малко реални резултати.", "date": "2018.09.01", "title": "Нов регламент обещава данните за разхода на гориво на автомобили да са по-точни"}
{"url": "https://www.dnevnik.bg/sport/2018/09/01/3304717_sled_obrat_i_tejka_bitka_v_zrelishten_mach_nadal/", "text": "Шампионът Рафаел Надал премина през много тежко изпитание и се класира за осминафиналите на US Open. Испанецът направи обрат за 5:7, 7:5, 7:6 (7), 7:6 (3) срещу Карен Хачанов. Двубоят продължи близо 4.30 часа и се превърна в същинско зрелище. Надал положи много усилия да се измъкне от трудно положение и накрая успя. Руснакът, който е 27-и в света, беше близо до това да вземе преднина от два сета, като водеше със 7:5, 5:4 и сервираше. Съперникът му обаче съумя да се спаси във важния момент и мачът продължи. Хачанов игра силно, като разчиташе много на началния си удар, който му донесе 22 директни точки. Той взе ранен пробив в първия сет, който по-късно Надал върна. В края обаче руснакът отново проби и това му осигури преднината. Във втория сет Хачанов вървеше уверено към увеличаване на предимството си. Той сервираше за 2:0, но испанецът върна пробива. Тогава се наложи затваряне на покрива и двамата получиха кратка почивка. След нея Надал направи още един пробив и спечели сета. Пробиви липсваха в третия сет, макар че още в първия гейм Хачанов поведе с 40:0. В последвалия тайбрек той се спаси след 3:6 и изравни. В последвалата надпревара обаче Надал стигна до успеха с 9:7 точки. Оспорваното съревнование се пренесе и в четвъртия сет. В него Надал взе ранен пробив и сервираше за победата при 5:4, когато съперникът му изравни. Дойде ред на нов тайбрек, в който испанецът беше категоричен. Напред в Ню Йорк продължава и шампионът от 2009 г. Хуан Мартин дел Потро. Аржентинецът постигна чиста победа над Фернандо Вердаско 7:5, 7:6 (6), 6:3 за 2.56 часа. Освен това той постигна 40-а победа от началото на годината. Кулата от Тандил изигра стабилен мач и постигна пета победа в шестия си мач срещу испанеца. Той продължава към осминафиналите без загубен сет дотук на US Open. Вердаско не беше на нивото от сблъсъка срещу Анди Мъри, като в играта му липсваше свежест. Решаващ се оказа вторият сет, който Дел Потро измъкна след тайбрек. Аржентинецът вкара 69% от първия си сервис и спечели 80% от разиграванията в него. Кулата от Тандил реализира 41 уинъра и направи 32 непредизвикани грешки, също и 12 аса. Следващият съперник на Дел Потро ще бъде 20-ият поставен Борна Чорич. 21-годишният хърватин стигна до 16-те най-добри след чиста победа над Данил Медведев - 6:3, 7:5, 6:2. \"Много съм доволен, защото Фернандо е добър мой приятел. Мачът беше много труден и е важно, че продължавам напред. Благодаря за огромната подкрепа, която имам тук в Ню Йорк\", каза Дел Потро.", "date": "2018.09.01", "title": "След обрат и тежка битка в зрелищен мач Надал премина в осминафиналите на US Open"}
{"url": "https://www.dnevnik.bg/bigpicture/2018/09/01/3300391_nai-dobrite_snimki_na_dnevnik_prez_avgust/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2018.09.01", "title": "Най-добрите снимки на \"Дневник\" през август"}
{"url": "https://www.dnevnik.bg/evropa/2018/09/01/3302570_es_dnes_kazva_sbogom_na_halogrennite_krushki/", "text": "Повечето халогенни крушки от днес са забранени в ЕС. Решението е част от опитите на общността да насърчава енергийно ефективните продукти, които щадят околната среда. Халогенните лампи трябваше да бъдат забранени още преди две години, но получиха отсрочка, за да бъдат разработени подходящи алтернативи, посочва ДПА, цитирана от БТА. Според Европейската комисия те използват пет пъти повече енергия, отколкото ползващите се с доверие в момента LED крушки. Халогенните крушки ще бъдат заменени предимно  с LED осветление, което ще пести годишно толкова енергия, колкото потребява страната - членка на ЕС, Португалия, твърди Еврокомисията. Крушките с нажежаема жичка, които преобразуваха само 5% от консумираната енергия в светлина,  бяха забранени през 2012 година . Европейските правила за екоцелесъобразност са насочени към всички продукти, които се отразяват на енергийното потребление, включително например душове и прозорци. Освен крушките, продукти като прахосмукачки, фурни, котлони и вентилатори за отдушници - всички те се сблъскват с определени разпоредби. Изключенията Прожектори за тавани, както и халогенни крушки, използвани при прожектори или настолни лампи, не са засегнати от забраната, която е насочена предимно към лампите във форма на свещ или крушка, които попадат в категория за енергийна консумация D, а тя е с ниска ефективност. Останалите запаси все още могат да се продават след 1 септември, но нови халогенни крушки няма да се пускат на пазара. LED осветлението може все още да е по-скъпо, но цените му се понижиха значително през последните години, спадайки със 75% между 2010 и 2017 година, посочва Еврокомисията. Във всеки случай по-високата цена може да се компенсира за една година благодарение на по-ниските експлоатационни разходи. Халогенна крушка, която свети три часа на ден, за десет години ще струва 160 евро (185 долара), включително с първоначалния разход за покупката, според \"Приятели на Земята Германия\". За сравнение, LED ще струва само 28 евро. Потребителите могат да спестят много пари, ако не купуват продукти с високо потребление на електроенергия, казва експертът от организацията Ирмела Колако. През последните две до три години техническите възможности на енергийно ефективните LED крушки напреднаха много, коментира Юрген Валдорф от Асоциацията на германската електрическа индустрия (ZVEI). Сега се предлагат различни оттенъци на светлината и те, както и яркостта, могат да бъдат контролирани от приложения на мобилни телефони, допълва Валдорф, признавайки, че потребителите могат да се сблъскат с дълъг период на адаптиране към новите технологии. Пазарният дял на LED осветлението расте бързо - от 38% през 2014 година до 61% миналата година, сочат данни на германския институт за проучвания \"Ге Еф Ка\" (GfK). Същевременно делът на халогенните крушки е спаднал от 16.7% до 12%. Когато крушките с нажежаема жичка изчезнаха от рафтовете преди шест години, алтернативите не бяха все още напълно разработени. Краят на класическата крушка обаче даде тласък на прогреса, отбеляза Колако. В Брюксел междувременно комисията вече гледа към други области за повишаване на енергийната ефективност. Започнаха проучвания, които да установят потенциала за намаляване на енергийното потребление на електрически чайници, сешоари за ръце, миещи устройства и асансьори наред с още много други неща.", "date": "2018.09.01", "title": "Европейският съюз казва сбогом на халогенните крушки"}
{"url": "https://www.dnevnik.bg/analizi/2018/09/01/3304497_kamucheta_pred_karucata_na_noviia_zakon_za_horata_s/", "text": "След дългогодишни мъки, най-накрая се намери правителство, което да предложи за публично обсъждане  изцяло нов Закон за хората с увреждания . В него се говори за неща като социална оценка, индивидуален подход, премахване на някои от пречките пред наемането и информационна обезпеченост на провежданите политики – все важни концепции, които очакваме да бъдат доразвити с предстоящото приемането на нов правилник за прилагането му. С известна доза проби и грешки е напълно възможно този закон да постави началото на процес на разрешаване на някои (но далеч не на всички) проблеми пред създаването на условия за достоен и независим живот на хората с увреждания. Дотук с позитивите. Огромната част от положителните промени ще продължат да звучат като лозунги преди да видим прилагането им на практика, което, за да бъде успешно, ще изисква качествено различен подход от страна на администрацията. Негативите в закона обаче са крайно конкретни, а постната откъм емпирика оценка на въздействието потвърждава първоначалните предположения, че кой знае какви данни за характеристиките и икономическата активност на лицата с увреждания май няма. Въпреки позитивите си, голяма част от този проект на закон е очевидно писана на тъмно. Квотите остават Нека започнем оттам, че  квотите за лица с увреждания в предприятията остават . Финалният вариант на проекта на Закон за хората с увреждания предвижда по-ниски от първоначално заявените нива, което подсказва, че вносителите са разбрали, че идеята като цяло е глупава, но само наполовина. Остава и предвидената в първоначалния вариант на проекта за закон месечна глоба в размер на 30% от минималната работна заплата за всяко незаето място. Аргументът, че няма как всяко предприятие (например в строителството) да осигури подходящо работно място за лице с увреждания, е напълно игнориран и в самия закон, и в доклада, и в мотивите към него. Международната практика показва, че бизнесът е по-склонен да плаща глоби, които компенсира с други разходи, отколкото да наема спуснати му кадри.   - особено когато държавата на практика си измива ръцете от собствените си провали, като осигуряването на достъпна среда. За други аргументи против квотния принцип, обаче имаме \"конкретни\" отговори в текстовете. Адресиран е аргументът, че създадени насила работни места най-вероятно ще бъдат нископлатени, което в голяма част от случаите ще отразява и липсата на подходящи умения и квалификация в работещия човек с увреждания. На фона на общия провал в политиките по обучение и преквалификация, е малко вероятно този подход да доведе до някакъв тип смислена заетост, която да помогне за пълноценното социално включване. Отговор на това възржение намираме в чл. 42 от текста на новия закон, който лаконично гласи: \" \" Успех на съдилищата с тази абстракция. Законодателят има отговор и на предупреждението на ИПИ, че някои фирми може да се наложи да съкратят действащи служители, за да \"направят място\" за лица с увреждания. Според чл. 44 работодателите са длъжни да заделят предвидените от закона места \" \". Това си е направо заповед за създаване на нова заетост чрез забавяне на ръста на заплатите на останалите служители. От работодателят се изисква да уведоми териториалните поделения на Агенция по заетостта за подходящи работни места и необходимите му квалификация и умения от кандидатите. Ако се намери лице, отговарящо на изискванията, работодателят е длъжен да го назначи в тримесечен срок, след което да пригоди работното място към неговите нужди. Ако не е в състояние да направи последното (каквото и да значи това), може да ползва пари от фонда за \"Заетост на хората с увреждания\". Ако не се намери подходящо лице – или трябва да наеме такова, което не му върши работа, или плаща глоби по установения ред. Тук изниква и един практичен въпрос – в състояние ли са институциите да приемат и доведат до успешен край макар и малко вероятната вълна от проекти за адаптация на работни места? Предвид досегашната практика, съмненията ни са сериозни, но както вече споменахме – практиката показва, че най-вероятно няма да се наложи, тъй като глобите ще бъдат предпочетени от голяма част от фирмите. За фондовете Проектът на закон, както си му е реда у нас, предвижда създаването на два специализирани фонда. Структурата на широко обсъждания през последните дни фонд \"Заетост на хората с увреждания\" малко напомня на четиримата вълци и агнето, които гласуват какво има за вечеря. Работодателите все пак се сдобиват с представител (напредък спрямо предходния вариант на закона), наред с МФ, МТСП, АХУ и АЗ. Извънредни заседания обаче се свикват по искане на поне двама членове, а решения се взимат с поне три гласа. Ако само две институции не изпратят представители – заседанието се смята за нередовно. На втория планиран фонд (\"Мобилност и достъпна среда\" към МРРБ) явно се възлагат надежди да е катализаторът, който най-накрая да вкара скосените тротоари в практиката, защото без него очевидно не стават нещата. За разлика от фонд \"Заетост на хората с увреждания\", тук представители на работодателите няма, явно според законодателя от такъв няма нужда, тъй като събраните от непопълнени квоти глоби ще отиват в другия фонд. Мобилността и достъпната среда явно нямат общо с бизнеса, нищо че ще му наложим едни квоти. Относно новата месечна помощ В текста на новия Закон за хората с увреждания незнайно защо се е промъкнал и някакъв нов тип месечен доход, чиито размер се определя спрямо линията на бедност за страната и степента на увреждане на лицето и варира от 10 до 57% от линията на бедност. Не става много ясно нито как са определени първоначалните проценти, нито защо правителството отстъпва от установения модел с гарантирания минимален доход, нито какво е общото между линията на бедност и социално плащане – такава зависимост няма в нито една друга социална програма. Според социалния министър това ще увеличи разходите със 100-тина млн. лв., като този модел ще представлява някакъв преход между сегашните добавки за социална интеграция и бъдещия модел на подпомагане на база индивидуална социалната оценка. В заключение Въпреки общата обещаваща посока, фокусът при новия Закон за хората с увреждания няма как да не попадне върху негативите. Много от евентуалните ползи от приемането му засега са заложник на очаквания правилник, ясната методология за социална оценка и на доброто желание и капацитет на администрацията да играе по новите правила. \"Дневник\" публикува анализа на  Института за пазарна икономика .", "date": "2018.09.01", "title": "Камъчета пред каруцата на новия Закон за хората с увреждания"}
{"url": "https://www.dnevnik.bg/analizi/2018/09/01/3304366_rusiia_ima_plan_za_siriia_a_sasht_niamat_i_riskuvat/", "text": "Войната в Сирия изглежда навлиза в последния си етап. Правителствените сили на президента Башар Асад затягат обръча около една от последните провинции, които са под контрола на опозицията. Фокусиран върху търговските войни на три континента и политическите войни у дома, президентът на САЩ Доналд Тръмп все още не личи да е решил каква роля трябва да играе Вашингтон в конфликта и след него. Залогът обаче е ужасно висок - за САЩ и за много от регионалните им съюзници. Съвсем скоро,  докато примката се затяга около Идлиб , последния контролиран от бунтовниците анклав в Сирия, Тръмп ще трябва да направи изключително важен избор. Ще трябва да реши на какво да заложат САЩ и как да постигне развръзка, при която да бъдат сдържани по-злонамерените външни играчи - особено Иран и Русия, а същевременно да подкрепи силите на демокрацията, преди те да бъдат окончателно елиминирани. През цялата седемгодишна война Асад играе методична и смъртоносна игра. Особено след пристигането на руската военна помощ преди близо три години силите му преминаха в настъпление по цялата територия, превземайки села, градове и провинции, често пъти избивайки бунтовническите сили и екстремистите, които държаха дадения район - без да правят особена разлика между тях. Сега той изтласка остатъка от противниците си към Идлиб, малък анклав в Северозападна Сирия, граничещ с Турция. Тъкмо там, в Идлиб, неприятелите на Асад се  готвят за последния си напън . През последните месеци огромен брой сирийци избягаха в тази провинция, която досега се изплъзваше от контрола на сирийския президент и неговите сили. По оценки на ООН там живеят над 3 милиона души, над два пъти повече, отколкото преди войната. Като възможна прелюдия към правителствена офанзива самолети на правителството засипаха района с листовки, на които пишеше: \"Вашето сътрудничество със Сирийската арабска армия ще премахне въоръжените терористи сред вас и ще осигури сигурност и за вас, и за семействата ви\". Малцина вярват на тези твърдения. През целия конфликт и вземаха толкова жертви сред цивилни, колкото и сред военните. Не бяха пощадени нито училища, нито болници. През последните две години обаче, особено през последните седмици, американската роля в конфликта беше ограничена, а опасността за съседните страни растеше все по-стремително. През 2011 г. президентът Барак Обама и някои европейски лидери призоваха Асад да се оттегли, после до голяма степен само наблюдаваха как неговите правителствени сили си връщаха територията и властта с подкрепата на Иран и Русия. През следващите седем години войските на сирийския президент, подпомагани от неумолими бомбардировки и сухопътни офанзиви на руските военновъздушни сили и иранските елементи, изтикваха бунтовниците и \"Ислямска държава\" във все по-малки анклави, принуждавайки същевременно милиони да отидат в изгнание в чужбина. Преди три години правителството на Обама прати 50 американски съветници в страната. Те работеха основно с кюрдските сили, които САЩ подкрепяха, и се опитваха да разберат кои бунтовнически елементи са истински борци срещу Асад, а кои са просто бивши членове на \"Ислямска държава\". Оттогава американското присъствие от 50 души нарасна до около 2000 военнослужещи. През април 2017 г. Тръмп разреши военни удари по Сирия, след като при химическа атака, приписвана на режима на Асад, бяха убити десетки хора. Фундаменталният проблем обаче е, че не личи САЩ да имат каквато и да било представа как точно би могла да изглежда следвоенна Сирия. Тръмп иска американските приятели в региона да понесат бремето на възстановяването на Сирия и така отново абдикира от каквото и да било американско влияние и допринася за това Русия да се превърне в основната външна сила. Един пример: държавният секретар на САЩ Майк Помпео успя да накара много от съседите на Сирия да помогнат с 300 милиона долара за усилията за \"стабилизиране\" и възстановяване на Сирия. Но на 17 август Тръмп отмени програма на стойност 230 млн. долара за граждански проекти, която можеше да спомогне за възстановяване на контролираните от бунтовниците райони, които Асад и руснаците разрушиха. В същото време Великобритания оряза финансирането за някои програми за хуманитарно подпомагане във все по-малкото части на страната, останали под контрола на бунтовниците. Дезангажираността на САЩ и съюзниците им само укрепва властта на Асад и увеличава вероятността Русия да бъде възприемана като основния поддръжник на управлението му. Това прави възможно също по начин, който може да не е в съзвучие с американските интереси. В понеделник Техеран заяви, че е постигнал споразумение със Сирия да остане в страната (Иран е там от 2013 г.), въпреки продължаващите усилия на САЩ и други, които се стремят да сдържат иранската експанзия в региона. Иранският министър на отбраната Амир Хатами и сирийският му колега  подписаха документа, с който се предвижда  да бъдат увеличени вече направените многомилиардни инвестиции на Иран в Сирия. Самото подписване стана на фона на портрет на радостно усмихнатия Асад. Турция, която подкрепяше някои от бунтовническите групировки, от края на 2016 г. работи с Русия и Иран за постигане на мир в региона. Нито една от трите страни няма общи интереси със Запада. Всяка от тях по свои причини иска да запази Асад на власт и да премахне всяко препятствие пред автократичното му управление и същевременно да осигури база за необезпокояваната им експанзия в региона или, в случая с Турция, за  войната ѝ срещу кюрдите . Залогът е прекалено висок, за да бъде допусната такава развръзка. Една още по-силна Русия, която е стъпила трайно на територията на Сирия - страна, граничеща с Ирак, Ливан, Турция и Израел - е опасна, защото това позволява на Кремъл да разполага с голяма военновъздушна и военноморска база, чрез която да доминира в Източното Средиземноморие. Същевременно в самия край на конфликта и  да се прегрупират или да плъзнат като метастази  в райони, на които едва сега започнахме да обръщаме внимание - Мали, Нигер, Централноафриканската република и Сомалия. Вниманието на Тръмп определено е насочено другаде - няма как да е иначе при един признат за виновен от съда и един признал се за виновен сред най-близкото му политическо обкръжение. Но Сирия е криза, в която президентът може да покаже истински лидерски качества. Ако е готов да работи в тясно сътрудничество със съюзниците и приятелите в региона, а и извън тях, за да намери решение за Сирия, което да сложи край на кръвопролитието и да създаде стабилна основа за възможно връщане към здравия разум там.", "date": "2018.09.01", "title": "Русия има план за Сирия, а САЩ нямат и рискуват много"}
{"url": "https://www.dnevnik.bg/sviat/2018/09/01/3304426_hiliadi_moldovci_izlizat_na_mitingi_za_i_protiv/", "text": "Молдовските власти разрешиха два протеста - \"прорумънски\" и \"проруски\" - в столицата Кишинев, насрочени за днес, пише \"Болкан инсайт\". Първият е с искане за обединение с Румъния, а участниците във втория ще протестират срещу подобна идея. Темата периодично разпалва страсти в молдовското общество в последните години. Валериу Богдан, който оглавява правния отдел на местната администрация, обясни, че е организирана среща между двете страни, но протестиращите не са могли да постигнат съгласие за митинги на различни дати. \"На 26 август имахме различни протести, но нямаше нарушения, насилие или сблъсъци,\" казва Богдан за радио \"Кишинев\". На 26 август, когато имаше два протеста на опозиционни партии, обаче се наложи полицията дасе намеси, като раздели участниците в двете демонстрации, за да не се стигне до насилие.", "date": "2018.09.01", "title": "Хиляди молдовци излизат на митинги \"за\" и \"против\" обединението с Румъния"}
{"url": "https://www.dnevnik.bg/ot_vas/novini_ot_vas/2018/09/01/3303121_bukuresht_-_istoriia/", "text": "Най-ранните сведения за Букурещ се отнасят към 1459 година, когато крепостта е една от резиденциите на влашкия владетел Влад Цепеш. През 1476 година градът е разграбен от молдовския княз Стефан Велики, а след бунт през 1594 година е почти напълно разрушен от Синан паша.", "date": "2018.09.01", "title": "Букурещ - история"}
{"url": "https://www.dnevnik.bg/bulgaria/2018/09/01/3304719_chetirima_postradaha_pri_katastrofa_na_trakiia/", "text": "Четирима души са пострадали при катастрофата в района на 105 км на АМ \"Тракия\", съобщи говорителят на Областната дирекция на МВР- Пазарджик Мирослав Стоянов, цитиран от агенция \"Фокус\". В автомобил, който катастрофира в района на 105 км на автомагистрала \"Тракия\", е имало общо 5 души. Той обясни, че шофьорът на лекия автомобил е загубил управлението или е засечен от друг автомобил. Лекият автомобил се е качил върху разделителната мантинела между двете платна. На мястото има екипи на пожарната, полицията и \"Спешна помощ. Пострадалите са с различни наранявания, но няма опасност за живота им. \"Една от пътничките дори няма нужда от специална медицинска помощ\", коментира Стоянов. По думите му в близост но мястото на катастрофата е имало и линейка от София, като медицинският екип се е включил, за да помогне. Движението през проблемния участък е затруднено. По-късно на същото място са станали още две верижни катастрофи, но без пострадали. Единият инцидент е в платното в посока София, а другият в платното за Пловдив. След първата катастрофа водач на турски ТИР е намалил скоростта, за да избегне удар, но в задната част на камиона са се ударили последователно три турски леки автомобила. От другата страна три или четири автомобила, които са намалили скоростта или са спрели, за да видят какво се случва, са се ударили, обяснява говорителят. \"Голям проблем са хората, които любопитстват, за да видят какво се случва и на практика стават причина за нови проблеми. Движението е затруднено, регулира се от екипи на \"Пътна полиция\", ако се наложи то ще бъде отбито, но за сега няма такава необходимост\", допълни Стоянов.", "date": "2018.09.01", "title": "Четирима пострадаха при катастрофа на \"Тракия\""}
{"url": "https://www.dnevnik.bg/sport/2018/09/01/3304722_vietnam_dade_zelena_svetlina_za_provejdane_na_ulichno/", "text": "Правителството на Виетнам даде зелена светлина за реализирането на с ъстезание от Формула 1 в страната . От няколко години се обсъжда възможността столицата Ханой да приеме уличен старт, а сега това е близо до реализиране. В началото на годината в Лондон имаше среща между Асоциацията на промотърите във Формула 1 и собствениците от \"Либърти медия\", които дискутираха темата за състезание във Виетнам. Освен Формула 1 и други надпревари са заинтересовани да стъпят в азиатската страна. \"Всички министри и държавни агенции подкрепят такава идея. Ханой има възможност да се представи пред света в по-различна светлина\", каза говорителят на правителството Май Тин Дунг. От правителството добавиха, че е било направено допитване до хората, които живеят около предполагаемото трасе. Те са дали съгласието си за провеждане на състезание. Засега обаче от Виетнам не разкриват кога може да бъде подписан договор и кога евентуално страната ще приеме състезание. Говорителят на правителството добави, че на Ханой ще бъдат отпуснати средства от държавния бюджет, за да се изгради специална инфраструктура. Виетнам е само една от страните, които са сред обсъжданите нови дестинации, откакто \"Либърти медия\" станаха собственици на Формула 1. Другите са Аржентина,  Дания  и  Холандия . Преди ден Формула 1  обяви календара си за 2019 г . Той ще продължи рекордно дълго, като започва на 17 март и за пръв път от 1950 г. ще завърши в началото на декември.", "date": "2018.09.01", "title": "Виетнам даде зелена светлина за провеждане на улично състезание от Формула 1 в Ханой"}
{"url": "https://www.dnevnik.bg/bulgaria/2018/09/01/3304725_jitelite_na_svoge_iskat_remont_na_celiia_put_do_sofiia/", "text": "Жителите на Своге искат да бъде реновиран целият път Своге-София, не само отсечката, при която стана катастрофата автобуса, при което 17 загинаха, а 21 пътници бяха ранени. Това каза зам.-кметът на Своге инж. Георги Петков, цитиран от агенция \"Фокус\". Той обясни, че разговаря редовно с организаторите на протестните действия, като техните заявления са да започнат реални стъпки по ремонтиране на пътя Своге-София. Той уточни, че те настояват реставрацията да започне от отсечката край Искърското дефиле, на която на 25 август се преобърна автобус, защото тя е една от най-опасните.  Според него хората няма да се откажат от исканията си, защото по този път всекидневно пътуват техните деца и близки.  От 16.30 часа днес ще се проведе пореден протест в подкрепа на шофьора на преобърналия се автобус край Своге, съобщават организаторите, цитирани от \"Фокус\". Протестът в защита на Григор Григоров ще бъде на пътя за Калотина. Протестиращите имат две основни искания- справедлив процес спрямо водача и обстойно и прозрачно разследване на причините за инцидента. Организаторите съобщават, че за по-малко от четири дни в Божурище са събрани над 2000 подписа в негова защита. От пунктовете за събиране на подписи непрекъснато уведомяват за изчерпани бланки и желаещи да се подпишат. За около 3 дни подписите в електронната петиция са над 1300. Най-голяма съпричастност е изразена от живеещи в София, Божурище и Своге. ", "date": "2018.09.01", "title": "Жителите на Своге искат ремонт на целия път до София"}
{"url": "https://www.dnevnik.bg/politika/2018/09/01/3304723_gerb_ne_smiata_che_ministrite_nosiat_vina_za/", "text": "Зам.-председателят на ГЕРБ Цветан Цветанов обяви днес, че управляващите не смятат, че  тримата министри, които подадоха оставки заради катастрофата край Своге , имат пряка вина. Той каза още, че за разлика от БСП ГЕРБ поема политическата отговорност, когато се създаде усещане, че нещо не е наред. В катастрофата загинаха 17 души. \"При управлението в момента отговорността се носи от ГЕРБ и \"Обединените патриоти\".Сами разбирате, че ние по никакъв начин не казваме, че тези министри носят пряката вина. Но когато си в политиката и си на високите позиции в изпълнителната власт, трябва и ти да можеш да понесеш политическа отговорност. И същевременно да продължат институциите да работят и да осъществим всичко, което е записано в програмата\", обяви Цветанов във Варна. На извънредно заседание на правителството в петък премиерът Бойко Борисов е разпоредил министрите Ивайло Московски, Николай Нанков и Валентин Радев да напуснат. В изявленията си пред медиите строителният и външният министър обясниха, че нямат написани мотиви за оставките си и не е нужно. Самият Борисов още не е говорил по темата. Оставките на министрите предизвикаха разделение в \"Обединените патриоти\". Партията на Валери Симеонов ще решава днес дали въобще да остане в коалицията. По думите му трябва да си \"идиот, за да смяташ, че с подаването на оставки се решава проблема\". От думите на Цветанов днес се разбра, че ще има среща на коалиционните партньори в началото на седмицата, за да се обсъжда темата с оставките на министрите и бъдещите им наследници. ", "date": "2018.09.01", "title": "ГЕРБ не смята, че министрите носят вина за катастрофата край Своге, обяви Цветанов"}
{"url": "https://www.dnevnik.bg/sviat/2018/09/01/3304726_pone_osem_sa_raneni_pri_eksploziia_v_rafineriia_v/", "text": "Най-малко осем души са ранени тази сутрин след експлозия и последващ пожар в петролна рафинерия край град Инголщат в Южна Германия, предаде Франс прес, цитирайки местната полиция. Наредена е евакуацията на около 1800 жители, намиращи се в района на рафинерията като превантивна мярка поради гъстия черен дим от пожара, съобщава БТА. Те са настанени в училищни сгради далече от зоната на бедствието.  Жителите на район с радиус 20 км от рафинерията бяха призовани да държат прозорците си затворени заради дима.  Трима от пострадалите със \"средни или тежки наранявания\" са хоспитализирани, каза полицейският говорител. Експлозията е станала в района на производствения сектор за газ и втечнен газ на компанията Байернойл в 5:30 ч. сутринта. Около 200 пожарникари са мобилизирани за борба с огъня. Причината за взрива засега не е изяснена.", "date": "2018.09.01", "title": "Поне осем са ранени при експлозия в рафинерия в Германия"}
{"url": "https://www.dnevnik.bg/biznes/2018/09/01/3304731_kadastralna_karta_veche_ima_za_62_ot_teritoriiata_na/", "text": "Към днешна дата 68 500 кв.км от страната или 62 % от цялата й територия са покрити с кадастрална карта и регистри към нея. Това обяви изпълнителният директор на Агенцията по геодезия, картография и кадастър. Виолета Коритарова ,цитирана от пресцентъра на Министерството на регионалното развитие и благоустройството. Набраната информация в тях обхваща приблизително 13 млн. недвижими имоти, включително поземлени имоти, сгради и данни за самостоятелните обекти в сградите. Изграден е кадастър за всички областни градове, 120 общински центрове и населени места и територии с активен пазар на имотите и инвестиционен интерес. Обхванати са цялото черноморското крайбрежие, планинските и балнеоложки курорти. \"В процес на изработване на кадастрална карта са землищата на още 12 общински центрове и 84 населени места в различни области на страната, като населените места, за които има одобрена карта могат да се видят в сайта на агенцията\", казва Коритарова. Сто процента покритие с кадастрална карта е постигнато в 4 съдебни района – Несебър, Балчик, Ловеч и Троян, включваща всичките им населени места. Одобрена е кадастралната карта в общи 26 общини, сред които Априлци, Пловдив, Балчик и др. През септември ще има поръчки за 8 общини Коритарова добави, че през септември се планира обвяването на нови обществени поръчки за възлагане създаването на специализирани карти и регистри на още 8 общини и над 250 населени места. Финансирането на дейностите по създаване, поддържане и съхраняване на кадастъра се осъществява със средства на държавния бюджет, средства на общините или по национални и регионални програми, включително и с финансиране от европейски фондове. Цялостното покритие на страната с кадастрална карта трябва да приключи до 2023 г., като това зависи и от осигуряването на ресурс за дейностите на кадастъра, посочва директорът. \"Освен 100% покритие с цифров кадастър е важно и изготвянето на цифрова едромащабна топографска карта. Това ще осигури надеждна основа за редица дейности и проекти. Така ще имаме пълна, точна и вярна цифрова основа за пространствените данни на страната\", обяснява Коритарова. Към 10 август са одобрени кадастрални карти и регистри за неурбанизираните територии на 2380 землища, попадащи в различни области на страната, извън територията на София –град, където има 100% покритие с кадастър. Някой ден и 4 D кадастър \"Очакваме дейностите по преобразуването да приключат догодина, с което ще постигнем 96% покритие на територията на страната с кадастрална карта, като на практика ще остане за довършване създаването на кадастър за урбанизирнае територии на голям брой малки населени места\", обясни директорът. След пълното завършване на кадастралната карта на страната се предвижда създаването на кадастрална информация и специализирани данни, които да са сигурна база за тематични нужни. Картата би трябвало да се допълни със значителен обем специализирани данни от други институции, аеро и спътникови изображения както и изграждането на 3D и 4D кадастър nдържавата.", "date": "2018.09.01", "title": "Кадастрална карта вече има за 62% от територията на България"}
{"url": "https://www.dnevnik.bg/sviat/2018/09/01/3304615_transpolovite_kandidati_prenapisvat_istoriiata_na/", "text": "За пръв път в историята на САЩ трансполов човек спечели номинацията на една от двете големи партии за висш щатски пост. Демократите от Върмонт избраха Кристин Халкист да се бори за губернаторския пост на изборите през ноември. Халкист ще се изправи срещу републиканеца Фил Скот. Кристин преди бе Дейвид Халкист – изпълнителен директор на Vermont Electric Cooperative, електроразпределително дружество, собственост на клиентите. Тя премина към новата си идентичност публично през 2015 г. и процесът бе запазен във филма Denial, направен от сина ѝ Дерек. \"Мисля, че Върмонт е фар на надеждата за останалата част от страната\", каза тя пред агенция \"Ройтерс\". \"Обичам Върмонт, защото гледаме отвъд тези повърхностни неща. Аз просто съм лидер, който се случи трансджендър. Върмотнци знаят това. Подкрепят ме заради нещата, които правя за Върмонт.\" Щатът бе първият, който разреши гражданските съюзи за еднополовите двойки през 2000 г. и през 2009 г. стана първият, легализирал гей браковете чрез местния конгрес. Борбата между Халкист и Скот ще се проведе в момент на несигурност за правата на трансджендър хората, след като предишният президент Барак Обама ги бе разширил. Но президенството на Доналд Тръмп отмени някои от тях и си спечели одобрението на религиозните кръгове. Трансполовите кандидати се надяват да се възползват от инерцията на 2017 г., когато поне десет души спечелиха изборни служби в разлини места от страната. Това е рекордно висок брой открити трансджендър хора на публични длъжности. Тази година 43 се борят за места на всички нива. Повечето са демократи, но няколко са се кандидатирали като независими, от Зелената партия или за офиси, които не са обвързани с партийна принадлежност, показват данни, цитирани от Лоуган Кейси, изследовател в T.H. Chan School of Public Health. Ким Коко Ивамото спечели номинацията на демократите за губернатор на Хавай, а Александра Чанлдър е сред десетте демократи, борещи се за място в Конгреса като представители на щата Масачузетс.", "date": "2018.09.01", "title": "Трансполовите кандидати пренаписват историята на изборите в САЩ"}
{"url": "https://www.dnevnik.bg/bulgaria/2018/09/01/3304567_stolichna_obshtina_poruchva_scena_za_largoto/", "text": "Модулна сцена с размери минимум 10 на 8 метра, сценично осветление, платформа, озвучителна техника и тонколони, поръчва Столична община. Те трябва да се използват при събития под стъклените куполи на столичното ларго в комплекса \"Сердика\". В поръчката за античния комплекс са предвидени също различни пана, графични възстановки, мултимедиен екран и други интерактивни продукти за античния комплекс. Общата стойност е 250 хил. лв. Общината иска да монтира светещо пано с рамка, която има формата на \"Сердика-Средец\", няколко пана за различни части на комплекса, 3Д възстановки, както и мултимедиен екран с плеър. Предвижда се също да има пространство за културни събития. Там ще бъде слагана и модулната сцена, за която ще бъде изградена специална конструкция за окачване. Общината възнамерява да пусне и музея под бул. \"Кн. Мария Луиза\", където са най-запазените и без сериозни намеси при ремонта археологически експонати на антична \"Сердика\", се вижда от поръчката. За момента тази част от комплекса е затворена за посетители. Общината поръчва да се монтира каса, гардероби за посетители, оборудване за център за образователни програми, места за почивка. Планира се да има и детски кът.", "date": "2018.09.01", "title": "Столична община поръчва сцена за ларгото"}
{"url": "https://www.dnevnik.bg/sviat/2018/09/01/3304751_obshto_12_dushi_sa_bili_raneni_pri_atentata_v_doneck/", "text": "Освен лидера на проруските сепаратисти в украинската Донецка област Александър Захарченко,  при атентата в центъра на Донецк  вчера е загинал и неговият бодигард, а още 12 души са били ранени. Това съобщи днес министърът на здравеопазването на самопровъзгласената Донецка народна република Александър Опришченко, цитиран от ТАСС и БТА. Той добави, че петима от пострадалите са настанени в болница без пряка опасност за живота, а на седем е оказана амбулаторна помощ.  Захарченко бе убит при взрив в ресторант в центъра на Донецк снощи. Властите са задържали няколко заподозрени за убийството, които, според ТАСС, казали, че Киев е съпричастен на престъплението. По-рано Украинската служба за сигурност отрече да има някакво отношение към атентата в Донецк.  Изпълняващият длъжността лидер на другата проруска самопровъзгласила се Луганска народна република Леонид Пасечник обяви 3-дневен траур, считано от днес, във връзка с гибелта на Захарченко. А и.д. външният министър на Владислав Дейнего заяви, че убийството на Захарченко няма да повлияе на Минските споразумения.  \"Мисля, че няма смисъл да се говори за това. Минските споразумения са единственият инструмент за мирно уреждане (на военния конфликт в Източна Украйна), и това, че един (човек) излезе от строя не означава, че движението напред няма да продължи\", каза той, цитиран от информационния център на самопровъзгласилата се луганска република. ", "date": "2018.09.01", "title": "Общо 12 души са били ранени при атентата в Донецк"}
{"url": "https://www.dnevnik.bg/sport/2018/09/01/3304729_ludogorec_shte_poluchi_5_miliona_evro_za_transfera_na/", "text": "Лудогорец\" ще получи 5 млн. евро за  трансфера на Върджил Мисиджан в германския \"Нюрнберг\" , съобщи \"Кикер\". Според изданието новакът в Бундеслигата ще плати веднага 2.5 млн. евро на седемкратния български шампион, а останалата част от сумата ще бъде преведена на траншове и във вид на бонуси за представянето на играча. Също така \"Лудогорец\" запазва и процент при следваща продажба на 25-годишния нападател. \"Лудогорец\" и \"Нюрнберг\" не обявиха параметри по сделката. Агенцията, която представлява Мисиджан Futuralis обаче съобщи, че договорът на футболиста с германския клуб е за три години. Мисиджан беше част от \"Лудогорец\" между 2013 и 2018 г. Той беше купен от \"Вилем II\" за 700 хил. евро. В тима от Разград холандецът изигра 202 мача, в които вкара 47 гола и даде 35 асистенции. Нападателят спечели пет титли на България, взе веднъж Купата на България и два пъти Суперкупата. Той игра с \"Лудогорец\" два пъти в групите на Шампионската лига и два пъти в Лига Европа. \"Много съм щастлив, че подписвам в Бундеслигата. Прекарах пет прекрасни години в България, но сега е време за ново предизвикателство и за ново приключение за мен\", каза Мисиджан. Холандецът добави, че иска да е по-близо и до родината си. \"Имам семейство и дете, а сега очакваме и второ, така че това също е приоритет за мен\", добави Мисиджан. През лятото нападателят беше осъден на четири месеца затвор  за нападение над възрастен мъж.  Инцидентът се случи в началото на годината  в град Розендал. От \"Нюрнберг\" съобщиха за ситуацията с 25-годишния нападател, но добавиха, че Мисиджан в момента обжалва присъдата си. \"Искаме да обявим, че клубът и играчът няма да коментират това\", казаха от \"Нюрнберг\". \"Нюрнберг\" започна  новия сезон в Бундеслигата  със загуба 0:1 при гостуването на \"Херта\". В събота тимът е домакин на \"Майнц\" в среща от втория кръг. Клубът е изкарал над 20 милиона от трансфери Трансферът на Мисиджан е третият най-голям, който \"Лудогорец\" осъществява в историята си. През миналата година клубът продаде  Джонатан Кафу на френския \"Бордо\" за 7.5 милиона евро . За същата сума, каквато Мисиджан преминава в \"Нюрнберг\" шампионите продадоха и Жуниор Кайсара в \"Шалке\" през лятото на 2015 г. Продажбата на холандския нападател е вторият изходящ трансфер за това лято, след като  Игор Пластун премина в белгийския \"Гент\" . Украинецът беше продаден за 3 милиона евро. Около четири милиона евро пък беше сумата по трансфера на друг защитник Хосе Луис Паломино в \"Аталанта\" преди година. Справката показва, че в рамките на три години \"Лудогорец\" е изкарал 24.5 милиона евро от трансферите на петима футболисти. През настоящия сезон освен двата трансфера \"Лудогорец\" генерира и други сериозни приходи от евротурнирите. Дотук клубът си заслужи близо 4 млн. евро от разпределянето на наградния фонд. Занапред всяка победа в групите ще носи 590 хил. евро, а всяко равенство - по 190 хиляди.", "date": "2018.09.01", "title": "\"Лудогорец\" ще получи 5 млн. евро за трансфера на Мисиджан"}
{"url": "https://www.dnevnik.bg/sviat/2018/09/01/3304757_profsujuz_na_raboteshtite_v_seks_industriiata_v/", "text": "В Испания започна остър дебат за правния статут на проституцията, след като подчертано феминисткото правителство с (11 министри жени - бел. ред.) откри с притеснение, че е одобрило първия в страната профсъюз на предоставящите секс услуги, предаде Асошиейтед прес, цитирана от БТА. Сред групите за защита на правата на жените и политиците отдавна съществуват различни мнения дали легализирането на проституцията, която в момента не е законна, но се толерира, ще изведе от \"сенчестата икономика\" един печеливш и широкоразпространен бизнес, който често е придружаван от злоупотреби с работещите. В Испания проституцията се толерира, но не е регулирана. Не е предвидено наказание за предлагането на платени сексуални услуги, стига това да не се извършва на публично място. Вместо това законите се фокусират върху борба с трафика на хора. Но тази седмица се появиха новини, че организацията на работещите в секс индустрията ОТРАС е получила официално позволение да стане профсъюз. Мнозина сметнаха това за промяна на политиката на управляващата Социалистическа партия и опит за узаконяване на проституцията, обаче министърът на труда Магдалена Валерио заяви, че е била заблудена и изрази изненада, че нейното министерство е дало подобно разрешение. Валерио подчерта, че документите за регистриране са били технически коректни, но добави, че правителството \"няма да подкрепи създаването на профсъюз за една незаконна дейност, нарушаваща основните права на мъже и жени, които поради бедност или други обстоятелства предоставят телата си на други, за да ги малтретират\".  Премиерът Педро Санчес заяви в туит, че неговото феминистко правителство не планира да подкрепи която и да било организация, извършваща нелегална дейност, и вместо това предпочита премахването на проституцията. Отнемането на регистрацията обаче ще изисква испанското правителство да заведе дело, защото решението за нея вече е било публикувано в испанския \"Държавен вестник\". Конча Борел, генерална секретарка на ОТРАС, отправи критики срещу правителството, което \"се прикрива зад завесата на белия хетеросексуален буржоазен феминизъм, за да представи като нещо отвратително опита да се дадат трудови права на бедна и заклеймявана група хора\". \"За нас това е въпрос на справедливост\", добави тя в Барселона.", "date": "2018.09.01", "title": "Профсъюз на работещите в секс индустрията в Испания разпали дебат за правния й статут"}
{"url": "https://www.dnevnik.bg/politika/2018/09/01/3304728_borisov_razporedi_parlamentut_da_zadulji_prevozvachite/", "text": "Седмица след  тежката катастрофа край Своге , в която загинаха 17 души, премиерът Бойко Борисов поиска законови поправки, с които превозвачите да бъдат задължени да оборудват с колани всички превозни средства. В момента поставянето на колани в автобусите и микробусите е задължително, само когато превозните средства са снабдени с такива. Много от автобусите обаче са стари и нямат колани (още за коланите в обществените превозни средства четете  тук  и  тук ). \"Колко години говорим за коланите в автобусите. Какво ни се отговаря? Първо започват от бранша: \"20 хил. автобуси има и едни не са приспособени за колани\". Питам по-важно ли е да се иде на екскурзия и дали да остане жив? От 20 хил. автобуси могат да станат 5 хил. Да си сложат нови седалки. При комунизма, когато станаха задължителни - нито москвичите, нито волгите имаха колани. Даде се една седмица, КАТ почна да глобява по 5 лева. Ако искаш да караш, слагаш колана\", обясни Борисов, обръщайки към заместника си в партията Цветан Цветанов. Днес премиерът говори около час пред младежи от ГЕРБ във Варна, където се провежда летен университет. От думите на Цветанов се разбра, че поправките за задължителни колани във всички автобуси ще бъдат приети от парламента в спешен порядък. След като в петък разпореди на трима министри Ивайло Московски, Николай Нанков и Валентин Радев да напуснат кабинета заради катастрофата, днес Борисов обясни, че щом това е станало \"при нас, трябва да поемем политическата отговорност\", тъй като ГЕРБ не е като другите партии, а е европейска партия. Пред младежите той разказа, че търпи много критики, че е безкомпромисен, когато някой допусне грешка, и това му коства нерви и безсъние. \"Има безспорен факт - 17 души са загинали. Има въпроси. Нанков е прекрасен специалист. Може би един от най-добрите в сферата. Може ли ние да обясним на хората, че пет писма са пратени и нямаме сила да идем и да ги накараме да ремонтират пътя? Щели сме да загубим гаранциите. Сега загубихме 17 човека. Ще иде и ще се разхожда там на пешеходката пътека до момента, до който не свършат работа. Т.е. обясни Борисов. И после допълни: \"Можеше ли регионалното министерство да наложи сила, да отиде да извика прокурори и полицаи, да спре пътя, можеше. Не го е направил, затова ще си носи политическата отговорност. Чрез министъра трябва да си понесем политическа воля и новият да не допуска това нещо\". Той предупреди БСП да не говори много за строителство, тъй като ГЕРБ още ремонтирала тяхното. \"И в Германия стават катастрофи\", каза Борисов и обясни, че колкото повече технологии, има повече проблеми. \"Факт е, че трима министри отговарят и това се е случило и се размива отговорността. И за да не се размива отговорността. Аз мисля, че ние трябва да си понесем политическата отговорност, че се е случило при нас. Ама и при другите? Ние не искаме да приличаме на другите, искаме да сме европейска партия\", каза Борисов. Премиерът обяви, че очаква в понеделник среща с коалиционния си партньор - \"Обединени патриоти\", за да се обсъдят новите кандидатури. Пред журналисти после каза, че има идеи и предложения и че ще са от квотата на ГЕРБ, но ресорните вицепремиери също трябва да са съгласни и да могат да работят с тях. Борисов допълни още, че но тепърва ще се говори с тях. По-късно Би Ти Ви съобщи, че по неофициална информация може да бъдат сменени още двама министри. Пред младежите Борисов говори и за \"случая в Харманли\", при който  баща на президента Румен Радев Георги е блъснал човек с триколка . \"Гледах клипа от видеонаблюдението в града. Гледах действията на полицаите. Другите участници не ме интересуват. 45 минути - мърлява работа. Идва патрулка, чуди се, чак на 25-а минута започва да обезпечава катастрофата. Лидерът на БСП как случайно е пропаднал с нашите полицаи под дървото на седянка. И на събор ходили\", каза Борисов. И допълни, че се е видяло министър Радев не може да си контролира хората, а други им дават задачи.", "date": "2018.09.01", "title": "Борисов разпореди парламентът да задължи превозвачите да поставят колани във всички автобуси"}
{"url": "https://www.dnevnik.bg/photos/2018/09/01/3304761_fotogaleriia_bitkata_s_ogneni_topki/", "text": "Битките с огнени топки са стара традиция за жителите на Нехапа в Ел Салвадор. През 1922 г. изригването на близкия вулкан принуждава местните жители да евакуират града. Докато напускали, те видели гигантски топки огън, изхвърляни от вулкана.", "date": "2018.09.01", "title": "Фотогалерия: Битката с огнени топки"}
{"url": "https://www.dnevnik.bg/evropa/evrofinansirane/oblasti/kultura/2018/09/01/3304235_mihail_iosifov_kogato_chuh_djaz_beshe_ljubov_ot_pruv/", "text": "  - В 1987 г. - бях на 11 години. Тогава започнах да свиря на тромпет в детски оркестър \"Ботева чета\". Усетих, че ми харесва и в 8 клас започнах да уча в Националното музикално училище \"Любомир Пипков\" в София. Оттогава до сега съм само с този тромпет в ръка. - Когато започнах да уча в музикалното училище, в България беше особена ситуация и за някои от моите съученици джазът беше апокрифен. Тогава го чух за пръв път – беше любов от пръв поглед. Класическата музика ми стана страшно скучна и я свирех по задължение. Джазът беше враг на класиката, но когато настъпи демокрацията станахме много интересни с това, че свирим джаз. В момента класическата музика ми е по-интересна от джаза, но вече е късно (смее се). Когато свиря джаз се чувствам в свои води. - Бях тръгнал за Америка, но нещата се провалиха и се радвам, че останах тук. В областта на джаза България беше доста \"неразорана нива\" и почти не съм имал проблеми с реализацията си като музикант. В ученическите ми години имах съученици, които доста се интересуваха от джаз, а също и такива, които бяха потомствени музиканти. Техните родители много ни помогнаха тогава – визирам Петър Славов-старши. С неговия син бяхме в един випуск в музикалното училище. Той свиреше на контрабас, но му беше интересно да свири на китара. С моите приятели го насочихме към джаза, а баща му страшно се зарадва от този факт. Започна да ни урежда различни участия по младежки фестивали. Това се случваше през 90-те години. Другото интрересно тогава беше, че свирехме много по улиците в различни състави. Видяхме това от Георги Корназов и Ангел Заберски - син. По този начин доста практикувахме и поддържахме ниво. Усещам, че се връща интереса към джаза и доста хора идват да ни гледат. Нашето поколение музиканти съвсем не е първото, напротив – въпреки че през комунизма тази музика е много потискана, в България имаме много добри изпълнители. Откакто се помня се изхранвам с джаз. Това е нещо, с което много малко от колегите ми в Ню Йорк, Лондон и Париж, например, могат да се похвалят. Голям процент от джаз музикантите в Америка работят нещо друго, за да преживяват. Там никак не е леко, защото за професионален музикант се смята човек, който свири класическа музика. - Това, което се научих покрай преподаването е как да си подреждам знанията в главата. Преди това бяха по-скоро хаотични и когато ми се наложи да обяснявам на студентите как точно правя някои неща, изведнъж си дадох сметка, че много от тях правя несъзнателно. Трябваше да ги осъзная, да ги групирам в главата си на порции и тогава да ги предам на студентите. Преподаването много ми помогна да систематизирам тези знания. Самите млади хора са много зареждащи, защото са жадни за знания. Не всички са заинтересовани, разбира се, но всички те имат възможност да черпят информация от различни източници. Според мен, студентите най-много искат да се докоснат до нас преподавателите, защото виждат нещата от първа ръка. Нищо прочетено на книга не може да се сравни с това да ти покажат нагледно как се прави. А и музиката е като занаят – краде се. Зареждащо е да се работи с млади хора, защото процесът е взаимен – учим се един от друг. Важното е, че интересът към музиката като професия се завръща, въпреки че студентите не са толкова много, колкото са били през 70-те и 80-те години. Тогава тя е била на по-висока почит в обществото и много родители са искали да правят децата си музиканти. Усещам, че сега това се завръща. Моята дъщеря учи в музикалното училище и ходи с голямо желание. Оказва се, че средата в училищата по изкуствата е хубава и положителна за децата. - Днешните студенти могат да пътуват свободно, това ги различава от моето поколение. През онова време, ако някой вземеше решение да замине, биваше отхвърлен. Те не са изправени пред този проблем, което поставя нещата по съвсем друг начин. Някои от тях не намират смисъл да се установяват в чужбина, защото тук са си вкъщи, а това има много предимства. Когато имат тази възможност да пътуват свободно, те не се чувстват като затворени и не се опитват да избягат. Сега по-скоро тенденцията е да заминават в чужбина да учат, а после да се връщат. Разбира се, някои намират реализация след като завършат и решават да остават да живеят там. - От много години работим с моя мениджър Елисавета Петрушева и Вера Шандел, която е част от триото Sentimental swingers. Отдавна си говорехме да направим наша продукция с млади музиканти и ние да ги продуцираме. Вера и Ели написаха един прекрасен проект и когато го прочетохме заедно, решихме че това е нещото, което ни се прави. Преценихме, че имаме достатъчно творчески потенциал, за да се справим сами. Започнахме да действаме и така се появи BG Vintage. Това е проект, който от една страна подпомага млади музиканти, а от друга дава гласност на позабравената популярна българска музика от 30-те години. В състава са Велислав Стоянов – цугтромбон, Иван Йорданов – саксофон, Исак Бенбасат – пиано, Светлин Стайков – бас, Момчил Косев – китара, Виктор Викторов – барабани, а певците са Велека Цанкова, Ицо Любенов и Ганиела Ганева. Всички те са мои студенти и с таланта си ни провокираха да направим този проект. Гледахме как се справят, а аз като преподавател, успявах отблизо да наблюдавам и да преценя колко мога да разчитам на тях. - Вдъхновението да я напиша дойде отново от тези млади хора, а на всичкото отгоре текстът изскочи в главата ми, когато си представях тях. За мен той винаги е бил енигма и когато започна да правя ново парче много се страхувам за текста. Смятам, че нямам особен талант за тези неща или може би не съм се опитвал никога да го правя. Но за тази песен започнах да си представям какво бих искал да кажа и текста се роди. - Защото се римува с \"А, къде?\" (смее се). - Много съм благодарен на организаторите на фестивала \"Аполония\" в Созопол, че ни подадоха ръка, защото това е млада формация и не са толкова утвърдени артисти. Концертът ни ще бъде в клуб \"Аполония\" на 2 септември. В Sofia Live Club ще свирим на 30 септември.  Много сме щастливи, че ни се довериха, дано така бъде и занапред. За концерта в В Sofia Live Club ще подготвим още няколко парчета, а на сцената с нас ще поканим отново джаз певицата Мими Николова. - Единият проект е заедно с Хилда Казасян, който се казва \"С усмивка за Ella Fitzgerald\" и ще бъде на 7 септември на амфитеатър \"Аполония\". С нея работя от няколко години. Имаме много приятно сътрудничество, а тя в момента е в абсолютен възход – заредена е творчески, непрестанно създава нова продукция. В нейната формация свирим заедно с Живко Петров и Митко Карамфилов, а музикалният директор е едно от светилата в българския джаз Христо Йоцов. Всички ние сме много вдъхновени от нея. Пожелавам й това да продължи дълго, защото е много надарен артист и го заслужава. Другият проект е също с една талантлива певица – Милица Гладнишка, която ще представи моноспектакъла \"Титанично\", на 5 септември на амфитеатър \"Аполония\". Смятам, че всеки, който дойде, няма да остане разочарован. Вече сме го играли няколко пъти на софийска сцена и всеки път е много приповдигнато. Действието се развива на потъващия кораб \"Титаник\", а ние сме оркестърът, който остава да свири до последно. Но ако в действителност тогава бяха поканили Милица да пее, корабът никога нямаше да потъне (смее се). Извън тези проекти и в допълнение ще кажа, че предстои представянето на новия албум на Ангел Заберски \"Биг бенд в действие\", който е изцяло с негова авторска музика. Той ще бъде представен с Биг Бенд Брас Асоциация на 13 септември в зала \"България\" и на 14 септември в Дом на културата \"Борис Христов\" - Пловдив. Имаме удоволствието да свирим със Стоян Янкулов – Стунджи, който освен това направи цялата постпродукция на записите.", "date": "2018.09.01", "title": "Михаил Йосифов: Когато чух джаз... беше любов от пръв поглед"}
{"url": "https://www.dnevnik.bg/sport/2018/09/01/3304732_prokuratura_v_ispaniia_podnoviava_razsledvaneto_za/", "text": "Испанската прокуратура обяви, че подновява разследването около чернодробната трансплатанция на бившия футболист на \"Барселона\" Ерик Абидал. Преди шест години на французина му беше направена животоспасяваща операция, след като беше диагностициран с рак. След това той продължи футболната си кариера. През лятото полицията съобщи , че разполага с телефонни разговори на бившия президент на каталунците Сандро Росел, който твърди, че черният дроб е закупен нелегално. Умишлено пък беше представена версията, че донор е братовчедът на играча – Жерар Арман. Прокуратурата обаче съобщи, че вече разследва сигнали за трафик органи и фалшифицирани документи около операцията на Абидал. Затова беше обявено, че прокурорите подновяват разледване, а също така ще се иска съдебномедицински анализ за това, че Арман е донор. Националната организация за трансплантации в Испания (ONT) заяви, че се е присъединила към прокурорите, като е поискала разследването да бъде възобновено, дори и да е провела свое собствено през 2012 г. В искането на организацията се казва, че \"всички аспекти на трансплантацията на г-н Абидал трябва да бъдат изяснени веднъж завинаги\". В момента  Ерик Абидал е спортен директор на \"Барселона\" , като зае поста през 2018 г.", "date": "2018.09.01", "title": "Прокуратурата в Испания подновява разследването за незаконна трансплатанция на Ерик Абидал"}
{"url": "https://www.dnevnik.bg/zdrave/2018/09/01/3304765_zdravnata_kasa_veche_plashta_chastichno_za_zubni/", "text": "От първи септември се въвежда нова стоматологична услуга, платена от здравната каса, съобщава БНР. Хората от 65 до 69 години ще имат правото на цялостна зъбна протеза. Услугата е експериментална и ще продължи до април следващата година. В хода на работата ще се разбере дали ще последва предоговаряне и увеличаване на възрастовата граница, тъй като според стоматолозите от тази услуга реално се нуждаят по-възрастните хора. Към момента няма никаква яснота колко хора между 65 и 69 години имат необходимост от цялостна зъбна протеза. Според д-р Красимира Сариева, председател на Районната колегия на Българския лекарски съюз, от тази услуга реално се нуждаят по-възрастните пациенти. \"След 70 години, тогава вече е по-пълното обеззъбяване, но сега така са преценили да бъде стартът на услугата - от по-ограничена възрастова група, в която има по-малко хора тотално обеззъбени, за да се види как ще започнат нещата\", коментира тя. Новата услуга няма да е напълно безплатна, тъй като здравната каса поема само труда на зъболекаря. \"Касата плаща на зъболекаря 200 лева твърдо, а пациентът ще си заплаща зъботехническата услуга. Цената на услугата зависи вече от лабораторията, в която ще се изработва тази протеза\". При следващото договаряне със здравната каса от Българския лекарски съюз ще настояват за разширяване на възрастовата граница над 75 години, за да може услугата да достигне до пациентите, които реално се нуждаят от нея. \"В тази възрастова група, ако има пълно обеззъбяване, пациентът изобщо не може да ползва услугите на здравната каса, защото като няма зъби, нито пломби може да направи, нито зъби може да вади, така поне да си направи една протеза, с която да може да се храни. Така че, когато започнат преговорите с касата и от Българския лекарския съюз - нашата комисия, тогава вече ще може да се коментират тези неща\", обяснява тя.", "date": "2018.09.01", "title": "Здравната каса вече плаща частично за зъбни протези на възрастни хора"}
{"url": "https://www.dnevnik.bg/zdrave/2018/09/01/3304308_novo_izsledvane_vrushta_chervenoto_meso_i_sirenoto_v/", "text": "Сиренето и червеното месо отново влизат в менюто след като международно изследване показва, че тези продукти може да се консумират в двойно по-големи дози от препоръчваното от здравните експерти в момента, съобщава британският \"Телеграф\". Изследването, проведено сред 220 хил. души, открива, че изяждането на три порции от млечни продукти и една и половина червено месо на ден може да намали риска от ранна смърт с една четвърт. Учени казват, че изводите от това изследване се противопоставят на общоприетата към момента истина след десетилетия, в които хората са съветвани да намалят консумацията на пълномаслени продукти и червено месо. Изданието цитира препоръките на най-големия здраве сайт във Великобритания, според които млечните продукти трябва да съставят не повече от 8% от калориите, приемани от един човек на ден, което означава едно кисело мляко или две малки парченца сирене. За червеното месо се препоръчва ограничаване до 70 гр. на ден. Новото глобално изследване, проведено от университета \"Макмастър\" в Канада показва, че доста по-големи количества от тези продукти са свързани с много по-нисък риск от ранна смърт. Участниците в изследването, които приемат по три порции млечни продукти на ден, което може да означава две парчета сирене, пълномаслено кисело мляко и около 250 мл обезмаслено мляко, както и порция и половина червено месо са оптималното дневно количество от тези продукти. То се равнява на около 20-25% от калориите, идващи от млечните продукти. При хората, консумиращи тези количества, случаите на ранна смърт са с 25% по-малко от тези при хората, които консумират по-малко. При тях също и с 22% по-малко са случаите на сърдечни удари. Д-р Ендрю Менте, който представил изследването пред конференцията на Европейското общество на кардиолозите в Мюнхен, обявил, че изглежда наситените мазнини, съдържащи се в месото и млякото защитават сърцето. В допълнение, хората, приемащи повече мазнини, е по-вероятно да приемат по-малко въглехидрати, повечето от които обикновено са допълнително обработвани и съдържащи захар. \"Това явно поставя под въпрос общовъзприетото схващане, че трябва да се ограничи консумацията на пълномаслени млечни продукти\", коментира д-р Менте. Според него хората трябва да заложат на разнообразното хранене, в което преобладават необработените храни. Проучването не обхваща бялото месо, като пилешкото, но д-р Менте обяснява, че отделно проучване показва, че неговата консумация също носи ползи като тази на червеното месо при предпазването от ранна смърт. \"Да се храниш добре означава да имаш предвид целия си режим, а не да се фокусираш твърде много върху отделните елементи. Месото и млечните продукти могат да допринесат за добро здраве и балансирано хранене, ако те се съчетават с много плодове, зеленчуци, въглехидрати и ядки\", казва проф. Джеръми Пиърсън, асоцииран медицински директор в Британската кардиологична фондация. Допреди 2 г. Британската здравна служба съветва хората, че до около 15% от дневно поеманите калории трябва да идват от млечни продукти. След това намалява процентът до 8 и препоръчва да се набляга на нискокалоричните продукти, припомня изданието.", "date": "2018.09.01", "title": "Ново изследване връща червеното месо и сиренето в менюто всеки ден"}
{"url": "https://www.dnevnik.bg/bulgaria/2018/09/01/3304771_evrodeputati_ot_bulgariia_i_rumuniia_iskat_oshte_pari/", "text": "Българският евродепутат Момчил Неков (БСП) и двама негови колеги от Румъния са внесли предложения за увеличение с близо 40 млн. евро на бюджета на Европейския съюз за 2019 г. Увеличението, според тях, е нужно за разходи, свързани с борба с африканската чума по свинете и заболяванията по дребните преживни животни, съобщава БНР В петък в България  бе потвърден първият случай  на заболяването в домашна ферма край Провадия. Предложенията са аргументирани с това, че през 2018 година се наблюдава увеличение на разпространението на болести по животните в Евросъюза, като това засяга най-вече региони, които граничат с трети страни. Според Неков е важно да се осигурят достатъчно финансови инструменти за борба с болестите, за засилване на контрола по граничните пунктове и за създаване на съоръжения, които да отделят податливите животни от тези, които са потенциални носители на зараза. Огнищата на зараза с Африканска чума по свинете в Румъния са вече близо 800. Засегнати са над 200 хил. животни. 23 домашни прасета в огнището на чумата - варненското село Тутраканци, бяха унищожени още снощи. Днес ветеринарните власти вземат проби от всички свине в трикилометровата зона и продължават преброяването на домашните прасета в десеткилометровия радиус около Тутраканци. На този етап не се налага евтаназиране на други животни. При всяко доказано болно от африканска чума прасе обаче ще следва унищожаване на всички свине в населеното място, категорични са ветеринарните власти. Храните от свинско месо ще се конфискуват още на границите. \"С Пътната агенция сме се разбрали, всички паркинги, където спират тирове, своевременно да бъдат почиствани и боклуците унищожавани. Същото се отнася и за пристанищата - отпадъците от корабите, отнася се за всички граници на България\", каза директорът на Агенцията по храните Дамян Илиев. Той допълни, че дезинфекция се прави на всички влизащи в страната автомобили. Всички частни собственици, чиито прасета бъдат унищожени заради чумата, ще бъдат обезщетени по пазарни цени. Проблем ще е да се опазят индустриалните свинеферми, в които се отглеждат половин милион животни, посочват експертите.", "date": "2018.09.01", "title": "Евродепутати от България и Румъния искат още пари от ЕС заради чумата по свинете"}
{"url": "https://www.dnevnik.bg/politika/2018/09/01/3304768_borisov_kum_mladeji_ot_gerb_za_men_puskat_falshivi/", "text": "Премиерът Бойко Борисов обяви фалшивите новини за заплаха за националната ни сигурност и обясни, че кореспондират с учебника на КГБ за компромати. Тезата бе развита при откриването на 11-я летен университет на младежите от ГЕРБ \"Само истината, не на фалшивите новини\". \"В учебника на КГБ пише, че такъв компромат трябва да направиш, че този, който го чете, да се отврати от себе си. Сиреч, ако трябва малки деца да е ял\", разясни Борисов пред младежите от ГЕРБ. По думите му така днес 100 души могат да повярват, утре - хиляда, в други ден - пет хиляди, тъй като хората се питали как е възможно. След като определи скандала с допълнително напечатаните бюлетини в Костоброд в деня за размисъл за най-голямата фалшива новина, която свалила 5-6% подкрепа на ГЕРБ и докарала на власт кабинета \"Орешарски\", Борисов започна да изброява фалшивите новини по негов адрес.  \"Борисов купил за 2.5 милиона диамант на една колежка, на която дори не й знам името точно как е - мога да се закълна в двата си внука. 12.5 милиона диамант. Ако някой провери, ще установи, че ако има такъв диамант, той е третият или четвъртият в света и кой знае в кой музей се крие. После съм купил имение в Лос Анжелис, където там правил оргиите си. Аз никога не съм бил в Лос Анжелис, моите ходения в Америка са в Белия дом, във ФБР, \"Сикрет сървис\". После дъщеря му в Лос Анджелис летяла с \"Бугати\" с 300 километра в час. Тя в осмия месец лежи милата бременна. После къща в Барселона, преди това остров в Гърция. И те хората викат: \"Абе, тоя не се ли спря, не се ли накупува\". Младежкият ГЕРБ на обучение бил в Бали за 22 милиона, и аз съм бил там. Хората не са в ежедневието - прочитат го и викат: \"А, може и да е вярно\". После свалил съм предаването по Нова, Бог ми е свидетел - не съм ги чувал и нито искам да ги чуя, нито да ги видя. И наслагват, наслагват, наслагват. И създават напрежение\", разясни Борисов пред младежите, които се смееха и ръкопляскаха. Втора точка в учебника за компромати на КТБ по думите на Борисов била \"Най-добрият начин да унищожиш един човек е да си послужиш с най-добре подбрани истини за него\". \"Хващаш 10 души през разни сайтчета, те са анонимни и не можеш да ги съдиш. Ако можеш, ще ги направиш известен\", разясни премиерът методологията на фалшивите новини. Финансовият министър от първия кабинет на Борисов Симеон Дянков изнесе лекция пред младежите от ГЕРБ \"Българската икономика – по пътя нагоре\". На въпрос на журналисти дали присъствието му не означава завръщане на министерски пост, Борисов отрече и обясни, че Дянков дошъл, защото отдавна не се били виждали.", "date": "2018.09.01", "title": "Борисов към младежи от ГЕРБ: За мен пускат фалшиви новини като по учебник за компромати на КГБ"}
{"url": "https://www.dnevnik.bg/politika/2018/09/01/3304835_karaiancheva_ne_ochakva_promeni_v_upravliavashtata/", "text": "Председателят на Народното събрание Цвета Караянчева не очаква промяна в коалиционната конфигурация. Това коментира тя пред журналисти във Велинград. \"Надявам се след заседението, което ще проведе коалиционният съвет, всички различия да бъдат изгладени и да продължим напред, защото програмата на коалиционното правителство е ясна и категорична и имаме своя времеви порядък, в който да изпълним пълен мандат в конфигурацията, в която се намираме в момента\", обяви тя, цитирана от БТА. Тази вечер в Бургас Националният изпълнителен комитет на НФСБ се събира, за да обсъди поведението си занапред и дали ще продължи да участва в управлението, по думите на лидера на партията и вицепример Валери Симеонов в петък. Той критикува поисканите от премиера оставки на тримата министри Валентин Радев, Ивайло Московски и Николай Нанков. Той се разгневи, че оставките не са съгласувани в коалицията. В тяхна подкрепа обаче се изказа лидерът на \"Атака\" Волен Сидеров, а двамата от известно време са в открит конфликт. В понеделник се очаква да се събере коалиционният съвет, на който би трябвало да се обсъди и кой да заеме трите овакантени министерски кресла. От думите на премиера днес не се разбра дали съветът със сигурност ще ев понеделник или друг ден. . Не мисля, че има политическа криза в страната, коментира още Цвета Караянчева, помолена да коментира подадените оставки от трима министри от кабинета. Караянчева прогнозира, че другата седмица най-рано парламентът би могъл да подложи на гласуване оставките на министрите Радев, Московски и Нанков. Тя уточни, че след като бъдат внесени, ще бъдат обсъдени в пленарна зала и съответно гласувани, а ако това не се случи на 4 или 5 септември, гласуването ще остане след 10 септември. Запитана дали има вероятност оставките да не бъдат приети от парламента, Цвета Карянчева отговори, че \"ще има дебат и всичко зависи от парламентарните групи\". Председателят на Народното събрание е на посещение във Велинград, където днес и утре с тържества се отбелязва 70-годишнината от създаванетео на курорта.", "date": "2018.09.01", "title": "Караянчева не очаква промени в управляващата коалиция"}
{"url": "https://www.dnevnik.bg/sviat/2018/09/01/3304838_dushteriata_na_djon_makkein_kritikuva_trump_na/", "text": "Дъщерята на американския сенатор републиканец Джон Маккейн отдаде днес почит към покойния си баща чрез остра критика към президента Доналд Тръмп, когото, без да го назовава поименно, обвини в \"евтина реторика\" срещу човека, признат за военен герой и именит държавник, предаде \"Ройтерс\", цитирана от БТА. Меган Маккейн, която никога не е криела своето недоволство от атаките на Тръмп срещу нейния баща, откри възпоменателната служба в Националната катедрала във Вашингтон. На церемонията присъстваха лидери от Републиканската и Демократическата партия, дошли да се преклонят пред живота на бившия военнопленник от Виетнамската война и дългогодишен член на Конгреса.  \"Той беше велик човек\", каза Меган Маккейн и продължи: \"Събрали сме се тук да скърбим за отминаването на американското величие, за нещо истинско, а не евтина реторика от хора, които никога не са се и доближавали до саможертвата, която той е отдал с такава готовност, нито за опортюнистично одобрение от онези, които са си живели живота в удобство и привилегии, докато той е страдал и служил\". Американският президент, който бе в открита вражда със сенатора и се изказваше пренебрежително за неговата военна служба, не присъства на тазсутрешната възпоменателна церемония. През това време той пускаше в \"Туитър\" текстове на други теми.  Дъщерята на Маккейн взе повод от предизборния лозунг на Тръмп \"Да направим Америка велика отново\", като заяви, че за баща й Америка винаги е била велика.  Тръмп за пореден път се разграничи от отдаването на почит на Маккейн, отбелязва Франс прес.  Тази сутрин президентът на САЩ отиде в един от голф клубовете си, близо до Вашингтон, докато в столицата се провеждаше траурната церемония в памет на починалия сенатор републиканец. Тръмп отпътува от Белия дом точно когато дъщерята на Маккейн, Меган, отдаваше емоционално почит на баща си в Националната катедрала във Вашингтон. Отсъствието на президента на САЩ от Националната катедрала направи впечатление, отбелязва Ройтерс. На церемонията присъстваха предишните президенти Джордж У. Буш от Републиканската партия и Барак Обама от Демократическата партия, които произнесоха слова. И двамата са побеждавали Джон Маккейн в президентски надпревари.  Белият дом беше представен на церемонията от началника на канцеларията Джон Кели и съветника по националната сигурност Джон Болтън, както и от дъщерята на президента Иванка и зет му Джаред Къшнър. Сред присъстващите бяха още бившият президент демократ Бил Клинтън, бившият държавен секретар Хилари Клинтън, актьорът Джей Лено и бившият сенатор републиканец Боб Доул.  Семейството на Джон Маккейн ясно бе заявило, че Тръмп не е желан гост на възпоменателните церемонии в Аризона и Вашингтон, нито на частното погребение утре във Военноморската академия в Анаполис, щата Мериленд. Джон Маккейн е завършил академията през 1958 г.  Сенаторът почина от мозъчен тумор на 25 август - дни преди да навърши 82 години. ", "date": "2018.09.01", "title": "Дъщерята на Джон Маккейн критикува Тръмп на възпоменателна церемония за покойния сенатор"}
{"url": "https://www.dnevnik.bg/sport/2018/09/01/3304842_botev_i_cska_podeliha_tochkite_v_interesen_mach_v/", "text": "Ботев\" и ЦСКА не се победиха, като завършиха 0:0 в един от най-интересните мачове от седмия кръг в Първа лига. Сблъсъкът в Коматево предложи много емоции и интересни моменти, като и двата тима имаха своите шансове за успех. Положенията бяха много, но ударите по посока на двете врати се оказаха прекалено малко, което доведе и до липсата на голове. Преди почивката ЦСКА имаше надмощието в рамките на около 15 минути, но като цяло домакините от Пловдив бяха по-остри в по-големи периоди от срещата. Жълто-черните имаха сериозни претенции към съдията Волен Чинков за неотсъдена дузпа. Гостите от София пък изразиха претенции за две засади, свирени срещу Десподов. ЦСКА не успява да спели второ поредно гостуване, след като в предишното загуби с 0:1 от \"Лудогорец\" в Разград. Червените вече имат 16 точки, като са равни с \"Левски\" преди сините да изиграят своя мач от кръга. Равенството е първо за тима от София след пет победи и една загуба дотук. \"Ботев\" също записа първо равенство от началото на сезона, след като дотук имаше три победи и три загуби. В пореден възлов двубой в Коматево обаче тимът на Николай Киров има проблеми. В първия кръг \"Ботев\" загуби от \"Левски\", а в предишното си домакинство отстъпи на градския съперник \"Локомотив\". Единственият мач, в който жълто-черните спечелиха у дома беше срещу \"Етър\" От началото на мача \"Ботев\" заигра много активно и бързо успя да създаде опасност пред вратата на Черниаускас. Жълто-черните обаче не се възползваха от статично положение, когато топката мина встрани от целта. Последва добър период за ЦСКА, който след 15-ата минута започна да печели повечето единоборства в средата на терена. Два пъти обаче червените бяха спрени от засади на Кирил Десподов. При първата от тях се видя ясно, че нападателят на ЦСКА е покрит от последния в защитата на домакините. Три минути преди почивката зрителите в Пловдив видяха най-спорната ситуация в мача, след като Густаво Афонсо беше повален в наказателното поле на ЦСКА. Бразилецът тръгна д пробива отляво и беше повален от Борис Секулич, но съдията Волен Чинков подмина случката. Домакините имаха големи претенции към рефера за неотсъдената дузпа. През втората част играта на ЦСКА се свеждаше до еднообразни центрирания. Единственото, което правеше отборът на Нестор Ел Маестро беше да пробива по крилата и да центрира към Мауридес. Бразилецът обаче беше пазен постоянно от двама защитници на домакините, които не срещаха проблеми с него. Най-добрите положения за червените се откриха пред Николай Бодуров след статични положения. И двата пъти обаче централният защитник стреля встрани. С течение на времето \"Ботев\" стана по-опасният отбор и няколко пъти стигна до вратата на Черниаускас. Стражът трябваше да се намесва при удар на резервата Антонио Вутов с левия крак, а след това \"Ботев\" трайно се настани в половината на червените. В продължение на около 15 минути ЦСКА така и не успя да стигне изобщо до наказателното поле на домакините. Чак в 81-ата минута червените организираха контраатака, като резервата Евандро се озова сам срещу вратаря. Бразилецът се забави и притичалият Кристиян Димитров се отчете с много чиста намеса и изби.", "date": "2018.09.01", "title": "\"Ботев\" и ЦСКА поделиха точките в интересен мач в Коматево"}
{"url": "https://www.dnevnik.bg/photos/2018/09/01/3304795_fotogaleriia_da_se_pricelish_s_balon/", "text": "Пилоти на балони с горещ въздух от цял сват се включиха в провеждания всяка година национален шампионат на Чехия.", "date": "2018.09.01", "title": "Фотогалерия: Да се прицелиш с балон"}
{"url": "https://www.dnevnik.bg/sport/2018/09/01/3304849_son_se_razmina_s_voenna_slujba_blagodarenie_triumfa_na/", "text": "Нападателят на \"Тотнъм\" Хьон Мин Сон няма да отбива  редовна военна служба в рамките на две години  в корейската армия, след като националният отбор на страната до 23 години победи Япония с 2:1 след продължения и спечели футболния турнир на Азиатските игри. Според законите в Южна Корея всички трудоспособни мъже трябва да изпълнят 21-месечна военна служба като част от мерките за сигурност срещу Северна Корея. Изключение от правилото може да се направи единствено за спортистите, които са спечелили титлата на континенталния шампионат или медал от олимпийски игри. Поради тази причина Сон попадна в тима, като помогна на родината си да вземе златните медали. Головете за победата вкараха Сон-У Ли и Хван-И Чън, като първото попадение дойде в 93-ата, а второто в 101-ата минута. Аясе Уеда намали пасива на Япония пет минути преди края на второто продължение.", "date": "2018.09.01", "title": "Сон се размина с военна служба благодарение триумфа на Република Корея в Азиатските игри"}
{"url": "https://www.dnevnik.bg/sport/2018/09/01/3304854_manchestur_siti_pobedi_neochakvano_trudno_njukasul/", "text": "Шампионът във Висшата лига \"Манчестър сити\" се върна на пътя на победите, поправяйки грешната си стъпка от предишния кръг, когато завърши 1:1 с новака \"Уулвърхемптън\". Тимът на Пеп Гуардиола победи \"Нюкасъл\" на своя \"Етихад\", но успехът дойде неочаквано трудно след 2:1. Двубоят отбеляза 10-ата годишнина, откакто клубът беше придобит от Шейх Мансур и кралската фамилия на Абу Даби. Головете на \"Етихад\" вкараха Рахийм Стърлинг и Кайл Уокър. Точен за \"свраките\" пък беше Деандре Йедлин. \"Гражданите\" имаха пълно надмощие, но въпреки това не успяха да се поздравят с убедителна победа. Съставът на Рафаел Бенитес предложи дефанзивна игра, която в един момент можеше да доведе до успех за гостите. Гуардиола направи три промени в титулярния си състав, след като заложи на Габриел Жезуш, Джон Стоунс и Рияд Марез вместо Бернардо Силва, Илкай Гюндоган и Венсан Компани. \"Сити\" започна с трима в атака и се стараеше да бъде много офанзивен. \"Гражданите\" се нуждаеха от само осем минути, за да излязат напред в резултата. Това се случи, след като успяха да отнемат топката в половината на гостите. Футболистите на Гуардиола притиснаха съперника си и отнеха около наказателното поле, Бенжамен Менди подаде към Стърлинг, а той с хубав финт се освободи от защитник. Нападателят стреля със запазената си марка удар по диагонала и не остави шансове на Дубравка – 1:0. Ранното попадение не промени поведението на \"свраките\", които продължиха да играя пред собственото си наказателно поле с единствената мисъл да рушат действията на домакините. В много редки случаи \"Нюкасъл\" успяваше да организира контраатаки, които имаха за цел да търсят Айосе Перес в предни позиции. В 18-ата минута вратарят на гостите Дубравка се намеси отлично и спаси удар на Габриел Жезуш, който остана очи в очи с него. През първите 30 минути футболистите в черно-бяло нямаха нито един удар към вратата на Едерсон, точен или неточен. Освен това \"свраките\" контролираха топката и в едва 21% от времето. Въпреки това в 30-ата минута гостите изравниха след първата си атака преди почивката. Соломон Рондон се измъкна отляво и пусна прострелно центриране в наказателното поле, където връхлитащият Йедлин се разписа. В ситуацията футболистите на \"Сити\" бяха хванати неподготвени, като повечето от тях бяха увлечени да атакуват. До края на първата част \"Сити\" беше отправил 11 удара, от които три точни, но резултатът остана равен. През второто полувреме футболистите на Пеп Гуардиола подходиха много по-агресивно и веднага обградиха наказателното поле на гостите. Много бързо \"Сити\" успя да върне аванса си, след като в 52-ата минута Кайл Уокър се разписа. Той получи подаване от Серхио Агуеро и с бомбен изстрел от около 30 метра прати топката в мрежата на Дубравка. За десния защитник това беше първи гол в 52-ия му мач за \"гражданите\". Последваха нови силни минути за \"гражданите\", които завършиха двубоя с повече от 20 голови положения. Въпреки това точните удари бяха прекалено малко и нови попадения не паднаха. Пропуск в допълнителното време направи и Серхио Агуеро. Той не успя да вкара за 15-и път на \"Нюкасъл\", който е и отборът, срещу когото аржентинецът се е разписвал най-много.", "date": "2018.09.01", "title": "\"Манчестър сити\" победи неочаквано трудно \"Нюкасъл\" вкъщи"}
{"url": "https://www.dnevnik.bg/sport/2018/09/01/3304850_baiern_razgromi_shtutgart_v_jujnoto_derbi_na/", "text": "Байерн\" (Мюнхен) взе втора победа от началото на сезона в Бундеслигата след разгром срещу \"Щутгарт\". Баварците не срещнаха съпротива при гостуването си и стигнаха до успеха с 3:0. Германският шампион пропусна да си тръгне с по-изразителен резултат срещу съперника, който завърши двубоя без точен удар към вратата на Мануел Нойер. \"Байерн\" и \"Волфсбург\" остават единствените два отбора, които спечелиха първите си два двубоя в първенството. Отлично впечатление остави новото попълнение Леон Горецка, за когото това беше първи мач като титуляр за \"Байерн\". Германският национал откри резултата в края на първата част, а по-късно подаде за второто попадение на Роберт Левандовски. Томас Мюлер оформи крайния резултат в края. Двубоят беше по-специален за крилото на \"Байерн\" Франк Рибери. 35-годишният французин, който е от 2007 г. в отбора, започна като титуляр в 250-я си мач в Бундеслигата. Първата част очаквано започна с превъзходство на \"Байерн\". Баварците владееха по-продължително топката, но изпитваха трудности срещу добре организираната отбрана на домакините. Едва в 37-ата минута гостите намериха пролука в защитата, когато откриха резултата с първия точен удар в мача. Левандовски и Мюлер размениха подавания пред наказателното поле, преди топката да стигна до Горецка. Германският национал имаше време да се нагласи и отбеляза с прецизен удар по земя. Попадението отвори двубоя, като до края на първото полувреме баварците натиснаха съперника си. Най-деен продължи да бъде Горецка. 23-годишният халф стреля два пъти неточно, а по-късно изработи добра възможност за Мюлер. В заключителните минути удар с глава на Матс Хумелс беше спасен от Рон-Роберт Цилер. В началото на втората част вратарят на \"Щутгарт\" остана безпомощен след изпълнение на свободен удар от Давид Алаба. За късмет на домакините обаче топката се отби в гредата. В 62-ата минута интригата в двубоя на практика приключи след втория гол на \"Байерн\". Левандовски пое топката от Горецка и вкара с удар с левия крак от границата на наказателното поле. Петнадесет минути преди края Мюлер ознаменува добрата си игра с попадение. Юношата на \"Байерн\" преодоля хладнокръвно Цилер след асистенция с пета на Левандовски.", "date": "2018.09.01", "title": "\"Байерн\" разгроми \"Щутгарт\" в южното дерби на Бундеслигата"}
{"url": "https://www.dnevnik.bg/zelen/2018/09/01/3304844_papa_francisk_podkrepi_kampaniiata_sreshtu_izhvurliane/", "text": "Папа Франциск призова днес хората по света да положат усилия да спрат изхвърлянето на пластмасови отпадъци в океаните и моретата, предаде \"Ройтерс\", цитирана от БТА. \"Не бива да позволяваме нашите морета и океани да бъдат замърсени от безкрайни площи плаваща пластмаса\", каза главата на Римокатолическата църква, който през последните години е приканвал и към енергични мерки срещу глобалното затопляне.  \"Трябва да се молим, в случай че всичко зависи от Божието провидение, и да работим, ако всичко зависи от нас\", заяви Франциск в посланието си по повод четвъртия за годината ден \"за защита на сътворението\", който се чества от всички християнски вероизповедания.  Папата говори пред стотина представители на бизнеса, поканени във Ватикана за случая. \"Всеки от нас трябва да бъде отговорен към останалите и за бъдещето на нашата планета\", подчерта той. Данни от проучване на ООН сочат, че в всяка година в световния океан биват изхвърляни осем милиона тона пластмасови изделия - бутилки, опаковки и други. Те убиват морската флора и фауна и се намесват в човешката хранителна верига, отбелязва \"Ройтерс\". ", "date": "2018.09.01", "title": "Папа Франциск подкрепи кампанията срещу изхвърляне на пластмаса"}
{"url": "https://www.dnevnik.bg/sport/2018/09/01/3304877_levski_prechupi_beroe_i_povede_s_tri_tochki_pred_cska/", "text": "Левски\" продължава с увереното си представяне при новия треньор Славиша Стоянович и записа пета поредна победа, откакто словенецът застана начело на тима. Сините се наложиха с 1:0 над \"Берое\" с гол на Антони Белмонт. Двубоят не беше никак лек за \"Левски\", но с повече характер и без да блести тимът взе трите точки. Единственият гол падна в 50-ата минута. Попадението се оказа и първо в професионалната кариера на Белмонт, който получава много шансове от новия треньор Стоянович. Благодарение на трите точки \"Левски\" излезе с три точки пред ЦСКА на върха в Първа лига. След седем кръга сините имат актив от 19 точки след шест победи и едно равенство. \"Берое\" остава трети с 12 точки, колкото има и \"Черно море\". Треньорът на \"Левски\" Стоянович направи интересна промяна в стартовия си състав, залагайки на Серджиу Буш вместо Станислав Костов, който водеше атаката в предишните мачове. През първата част \"Берое\" беше много добре организиран и направи силни 45 минути. Футболистите на Александър Томаш имаха няколко опасности, като на Мартин Полачек му се налагаше да се намесва. Гостите от Стара Загора стигнаха и до няколко разбърквания, при едно от които топката се отби в гредата и излезе в аут. В самия край на първата част неразбирателство между Иван Горанов и Полачек позволи на Рубен Бригидо да открадне топката, но изстрелът на футболсита от малък ъгъл не попадна във вратата на \"Левски\". След почивката \"Левски\" се активизира и погледа по-смело в атака. Сините имаха късмет, че още в 50-ата минута успяха да открият резултата. След продължително задържане на топката около наказателното поле тя беше върната към Антони Белмонт и с плътен удар от около 22 метра халфът я прати в мрежата на \"Берое\" - 1:0. В продължение на 15 минути, след като откри резултата \"Левски\" беше отлично подреден тактически и по никакъв начин не даде на \"Берое\" да се върне в мача. Защитата на сините ограничи Мартин Камбуров, който или не получаваше топката, или действаше с гръб към вратата. В средата на терена футболистите на Славиша Стоянович затвориха всички пространства и чак след 65-ата минута инициативата мина на страната на \"Берое\". В заключителния четвърт час \"Левски\" се прибра в своята половина, а \"Берое\" направи всичко възможно, за да вкара гол. С пропуски обаче се проявиха Бригидо и Борислав Цонев.", "date": "2018.09.01", "title": "\"Левски\" пречупи \"Берое\" и поведе с три точки пред ЦСКА"}
{"url": "https://www.dnevnik.bg/sport/2018/09/01/3304879_federer_iznese_urok_na_kirios_i_produlji_kum/", "text": "Роджър Федерер си осигури място на осминафиналите в US Open след чиста победа над Ник Кириос – 6:4, 6:1, 7:5. Петкратният шампион в Ню Йорк направи силен мач и изнесе истинска лекция на австралийския си съперник, като се нуждаеше само от 1.46 часа, за да преодолее третия кръг. 37-годишният ветеран продължава напред с надеждата да стане най-възрастният шампион на US Open. Той стига осминафиналите за 17-и път в своята кариера. Въпреки спадовете на Кириос и нервните изблици на австралиеца, Федерер остана концентриран и задържа нивото си през целия двубой. Маестрото постигна трета поредна победа над Кириос, но този път без да загуби сет. Досегашните му два успеха не бяха чисти, а първият мач в съперничеството с австралиеца отиде на сметката на Кириос. В следващия си мач той ще срещне австралиеца Джон Милман, който победи Михаил Кукушкин с 6:4, 4:6, 6:1, 6:3. \"Най-важният гейм беше седмият, защото успях да взема подаването си. Беше важно да остана позитивен, защото в началото Ник играеше по-добре от мен. След това той играеше на приливи и отливи, а може би и моето ниво беше високо. Доволен съм, защото денят беше добър за мен\", каза Федерер след мача. Той обясни, че добре се е нагодил към атмосферните условия в Ню Йорк и е стигнал до успеха благодарение на това. Първият сет беше много оспорван като Федерер беше по-нервният от двамата тенисисти. Швейцарецът срещна сериозен отпор, като очаквано Кириос разчиташе на мощен сервис, а по-опитният от двамата тенисисти се нуждаеше от повече време, за да навлезе в ритъм. Ключов в сета и в срещата се оказа седмият гейм на първата част. Тогава Федерер успя да спаси четири точки за пробив и в крайна сметка взе подаването си, за да поведе с 4:3. След това играта на Кириос рухна и австралиецът се поддаде на нервите. Той взе своето подаване, но след това Федерер поведе с 5:4, а в накрая проби, за да затвори и сета 37 минути. Сривът в играта на Кириос беше неизбежен, като той започна с традиционните си монолози и нервни изблици. Австралиецът подходи несериозно, опитвайки прибързани удари или просто спираше да се движи по корта. От своя страна Федерер не показа никакво отпускане и спечели седем поредни гейма, включително последните две от първия сет, като бързо поведе с 5:0. Тогава Кироос прекъсна серията от геймове за Федерер, макар че швейцарецът имаше две точки, за да спечели сета. Все пак австралиецът взе подаването си, но за обрат беше късно. Маестрото беше концентриран и след само 25 минути вече водеше с 2:0 сета. В решителният сет Кириос опита да си върне самочувствието и показа, че се стабилизира. Частта бепе много оспорвана и австралиецът спаси две точки за пробив в седмия гейм. Решаващ обаче се оказа 11-ият, когато Федерер успя да спечели подаването на съперника си. След това Маестрото нямаше проблем да затвори срещата в три сета и да продължи напред. Федерер завърши срещата с 16 аса срещу 13 за съперника си. Маестрото реализира и 51 уинъра при 24 непредизвикани грешки.", "date": "2018.09.01", "title": "Федерер изнесе урок на Кириос и продължи към осминафиналите на US Open"}
{"url": "https://www.dnevnik.bg/sport/2018/09/01/3304884_juventus_vze_treta_pobeda_v_poredniia_suh_mach_na/", "text": "Ювентус\" продължава с перфектен старт в Серия А, след като спечели и третия си мач от новия сезон. \"Бианконерите\" победиха с 2:1 новака \"Парма\" на \"Енио Тардини\", като двубоят не беше никак лесен за футболистите на Масимилиано Алегри. Над всички беше Марио Манджукич, който вкара гол и даде асистенция. Още във втората минута хърватинът откри резултата. След това мачът беше много интересен, като \"дуковете\" отговориха бързо и удариха греда чрез Щулац. Последва натиск на \"Ювентус\" като в основата на всички интересно беше Кристиано Роналдо. Той организира няколко бързи атаки и се стараеше много, но отново не успя да вкара. Португалецът беше близо два пъти, но при втория си опит с глава, се удари в съперник. Това отвори и аркада над лявото око на новото попълнение на \"бианконерите\". В 33-ата минута \"Парма\" се възползва от един от редките си шансове и изравни чрез Жервиньо. След почивката с игра пред вратата на \"дуковете\" и в 58-ата минута Манджукич подаде към Блез Матюиди, а френският халф вкара победния гол.", "date": "2018.09.01", "title": "\"Ювентус\" взе трета победа в поредния \"сух\" мач на Роналдо"}
