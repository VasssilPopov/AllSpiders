{"url": "http://www.dnevnik.bg/sport/2017/11/28/3087073_junaited_pobedi_uotford_v_shou_s_shest_gola_totnum/", "text": "Манчестър юнайтед\" победи \"Уотфорд\" с 4:2 като гост и не допусна грешка в преследването на лидера \"Манчестър сити\". \"Червените дяволи\" бяха на път да пропилеят солиден аванс от три гола, но страхотна солова акция на Джеси Лингард осигури трите точки. \"Юнайтед\" прекъсна серията си от трите поредни мача без победа като гост. Тимът на Жозе Моуриньо записа десетия си успех от 14 мача в шампионата и се доближи на пет точки от градския съперник, който посреща \"Саутхемптън\" в сряда. \"Манчестър юнайтед\" изигра страхотно първо полувреме, след което можеше да води поне с четири гола. Голямата звезда в него беше Ашли Йънг, който вкара две впечатляващи попадения във вратата на родния си клуб. Йънг, който игра като ляв халф-бек в този мач, откри резултата в 19-ата минута. Той получи топката от Лингард, преодоля бранител с първото си докосване, а с второто отправи мощен шут от ждроб с десния крак, който влетя в близкия ъгъл. Това беше първият му гол от сезон 2015/2016. Само шест минути по-късно Йънг удвои аванса на \"Юнайтед\" от пряк свободен удар. Английският национал, който изигра 110 мача за \"Уотфорд\" между 2003 и 2007 г., хвана неподготвен Еурелио Гомес, като завъртя топката над стената към вратарския ъгъл. В 32-ата минута \"червените дяволи\" стигнаха до трето попадение. Ейдриън Мариапа не изчисти добре топката с глава, а от въздуха Ромелу Лукаку направи страхотно извеждащо подаване за Антони Марсиал. Французинът напредна очи в очи с Гомес и спокойно насочи топката в долния десен ъгъл. В последната минута на първото полувреме гостите бяха много близо до четвърти гол. Лукаку направи чудесен пробив и стреля от дъгата на наказателното поле. Гомес спаси, а топката попадна в Лингард. Той направи добавка отблизо, но бразилският вратар на \"Уотфорд\" се отличи с блестяща намеса. В добавеното време на първата част \"стършелите\" бяха близо до намаляване на изоставането си. Ричарлисон стреля с глава след центриране на Кико Феменя, но топката срещна гредата. През второто полувреме \"Юнайтед\" намали оборотите с мисъл за предстоящите три мача в следващите десетина дни - с \"Арсенал\" в събота, с ЦСКА (Москва) в Шампионската лига на 5 декември и градското дерби със \"Сити\" на 10 декември. Моуриньо реши да даде почивка на Неманя Матич и го замени с Андер Ерера в 54-ата минута. \"Червените дяволи\" приеха играта в своята половина и разчитаха на контраатаки. В 75-ата минута Лукаку имаше златна възможност да покачи на 4:0, но направи огромен пропуск след подаване на Лингард. Само минута по-късно Роберто Перейра проби в наказателното поле, а Маркос Рохо направи необмислен шпагат. Аржентинецът се възползва от ситуацията и се просна театрално на тревата, а реферът Джон Мос отсъди дузпа. Капитанът на \"Уотфорд\" Трой Дийни, който се появи като резерва малко преди това, не сгреши от бялата точка - 1:3. В 84-ата минута домакините върнаха още едно попадение. Андре Карийо достави страхотно ниско центриране в наказателното поле, а Абдулай Дукуре засече технично с външен фалц. Надеждите на \"Уотфорд\" да вземе нещо от този мач угаснаха само две минути по-късно. Лингард пое топката от собствената половина, слаломира между четирима играчи в жълто и прати топката покрай Гомес, за да подпечата победата на \"Юнайтед\". В същото време сребърният медалист от миналия сезон \"Тотнъм\" претърпя нов провал. \"Шпорите\" загубиха с 1:2 при гостуването на \"Лестър\" и записаха трети пореден двубой без победа във Висшата лига. Джейми Варди и Рияд Марез дадоха два гола аванс на \"лисиците\" през първото полувреме. Хари Кейн намали в 79-ата минута, но лондончани нямаха сили за нещо повече в този двубой. \"Тотнъм\" остава на пета позиция с 24 точки, като изостава с една от \"Арсенал\", две от \"Челси\", осем от \"Юнайтед\" и 13 от \"Сити\". Тимът на Маурисио Почетино може да бъде изпреварен от \"Ливърпул\" и \"Бърнли\", които имат съответно 23 и 22 точки.", "date": "2017.11.28", "title": "\"Юнайтед\" победи \"Уотфорд\" в шоу с шест гола, \"Тотнъм\" отново се провали"}
{"url": "http://www.dnevnik.bg/bulgaria/2017/11/28/3086818_jurnalist_ot_dobrich_razsledval_mestnata_vlast_be/", "text": "Журналистът от Добрич Юлияна Велчева, за чиито  разследвания, последвани от заплахи, разказа \"Дневник\" , стана обект на проверка по фалшив сигнал. Миналата седмица тя е била посетена от трима служители на Инспекцията по труда, които искали да видят колко души работят за сайта \"Бележник\" и имат ли трудови договори. За това разказа пред \"Дневник\" Велчева. Велчева е поискала да запише и заснеме проверката от трудовата инспекция, но тримата служители са отказали. Двете жени са се обърнали с гръб и са стояли на 5-6 метра далеч от диктофона и фотокамерата на Велчева. По-късно се появил и мъж, който се представил за главен инспектор Калин Калинков. Велчева обяснила, че е самонаета и тази информация е достъпна за Инспекцията по труда по служебен път. След това тримата служители си тръгнали. Интересното в случая е, че подаденият сигнал е фалшив. Проверка на самата Велчева е установила, че сигналът срещу нея е изпратен до няколко институции и медии - Агенция \"Митници\", Районната прокуратура в Добрич, НАП - Варна, Инспекцията по труда в Добрич, Комисията за незаконно отнемане на имуществото, Съюза на българските журналисти и вестниците \"24 часа\", \"Труд\" и \"Добруджанска трибуна\". Подателят на сигнала срещу журналиста твърди, че е приятелка на Велчева от студентските години във Варна и излагала \"факти\", на които е станала свидетел. Юлияна Велчева обаче никога не е следвала във Варна. Нейна проверка показала, че на посочения в сигнала адрес не живее и никога не е живяла жена на име Вяра, както се е подписала авторката на сигнала - Вяра Асенова Антонова. Изписаният в жалбата адрес съществува, обитаем е, но там живее друго семейство. На 4-5 места в сигнала обаче вместо Юлияна е посочено името Мария. \"Което означава, че или името Мария е специално за автора на клеветата, или писанията са копи-пейст от някакъв друг донос\", се казва още в \"Бележник\". \"Атаката е категорично свързана с моята работа като журналист. Това става ясно от съдържанието на жалбата\", коментира за \"Дневник\" Велчева. Тя ще подаде жалба до прокуратурата след фалшивия сигнал, по който е започнала проверката. \"В пет печатни страници клеветничката, скрила се под очевидно измислената персона Вяра Асенова Антонова, разказва, че се била срещнала с \"Юлиянка\" през септември в центъра на Варна. След доста питиета несъществуващата състудентка научила едни неща, които не можела да забрави. И ни вменява почти половината от престъпленията, описани в Наказателния кодекс. Разказът е изпъстрен с множество гнусни твърдения, които от уважение към читателя ще спестим. На 4-5 места обаче вместо Юлияна се казва Мария. Което означава, че или името Мария е специално за автора на клеветата, или писанията са копи-пейст от някакъв друг донос. Кой е истинският подател на пасквила ние не знаем. Това би следвало да е обект на сериозна прокурорска проверка. От съдържанието на жалбата се разбира, че клеветата е пряко свързана с журналистическата ни дейност\", пише сайтът \" Бележник \". Там се посочва още, че медията многократно е писала за лоши практики на местната власт в Добрич и е критикувала кмета Йордан Йорданов. \"До момента той е и единственият, за когото знаем официално, че е засегнат от нашите публикации\", се казва на сайта. Повече за атаките чрез фалшиви профили в социалните мрежи срещу сайта и редактора му Юлияна Велева четете  тук . След тях се е стигнало и до фалшивия сигнал, по който служители на Инспекцията по труда се озовават на проверка на изданието.", "date": "2017.11.28", "title": "Журналист от Добрич, разследвал местната власт, бе проверен по фалшив сигнал"}
{"url": "http://www.dnevnik.bg/sport/2017/11/28/3086911_slaviia_se_dobliji_do_purvata_shestica_s_pobeda_nad/", "text": "Славия\" затвърди отличната си домакинска форма с победа срещу \"Черно море\" с 2:0. Попадения на Иван Минчев в последната минута на първото полувреме и Галин Иванов в заключителните минути донесоха успеха на столичани в първия мач от 18-ия кръг на Първа лига. Навръх 68-ия рожден ден на своя президент Венцислав Стефанов \"Славия\" записа четвърта поредна победа като домакин. Белите събраха 23 точки след шестия си успех в шампионата и се доближиха на три точки от първата шестица. Тимът на Златомир Загорчич заема осмата позиция, като изостава с една точка от \"Черно море\". Варненци остават седми след третата си загуба в последните четири мача. \"Верея\" е шести с 26 точки, а \"Ботев\" - пети с 2. В четвъртък \"Верея\" посреща шампиона \"Лудогорец\", а днес от 17.30 ч. \"Ботев\" е домакин на другия отбор от Стара Загора - \"Берое\", който е четвърти с 30 точки. Двубоят на стадион \"Славия\" започна с равностойна игра, а първото добро положение се откри пред гостите в 13-ата минута. Мариан Огнянов достави отлично центриране към далечната греда за Антон Огнянов. Крилото на \"Черно море\" обаче отправи много неточен удар с глава от добра позиция. В 20-ата минута \"Славия\" пропусна чудесен шанс да поведе. Минчев центрира от свободен удар, а топката стигна до Калоян Кръстев. Нападателят на белите обаче се размина с топката на три метра от голлинията и тя премина над вратата. В 45-ата минута домакините все пак поведоха. Защитата на \"Черно море\" не успя да изчисти добре топката след пробив и центриране отляво на Омар Абуд. Стефан Велев я продължи с едно докосване към Минчев. Той без никакво забавяне отправи страхотен изстрел с външен фалц с левия крак от границата на наказателното поле и прати топката в горния десен ъгъл на Емил Михайлов. Десет минути след почивката \"Черно море\" беше близо до изравнително попадение. Антониос Стерякис обаче направи прекрасно спасяване с една ръка след чудесен далечен изстрел на Атанас Зехиров. Това се оказа и последният шанс, който се откри пред гостите. \"Славия\" контролираше мача и много по-настоятелно търсеше второто попадение, докато \"Черно море\" не успяваше да създаде нищо смислено в атака. Кръстев и Славчо Шоколаров пропуснаха отлични възможности да удвоят аванса на домакините. Това все пак направи Галин Иванов в 83-ата минута. Той изведе Велев вдясно от вратата. Последният опита да върне топката към точката на дузпата. Защитник на гостите успя да пресече подаването. Топката обаче стигна до Иванов, който си я нагласи на левия крак и с мощен шут не остави шансове на Михайлов.", "date": "2017.11.28", "title": "\"Славия\" се доближи до първата шестица с победа над \"Черно море\""}
{"url": "http://www.dnevnik.bg/evropa/novini_ot_es/2017/11/28/3086916_germaniia_shte_investira_1_mlrd_evro_sreshtu/", "text": "Германският канцлер Ангела Меркел заяви днес, че федералното правителство ще осигури 1 милиард евро за градовете в страната през 2018 г., за да направят пътното си движение по-щадящо за околната среда, предаде \"Асошиейтед прес\", цитирана от БТА. Средствата ще бъдат инвестирани в намиране на решения за трафика, които да намалят замърсяването на въздуха. Много градове в Германия въвеждат забрани за автомобили, тъй като замърсяването на въздуха често надхвърля позволените максимални равнища заради високото количество отделяни вредни автомобилни газове. Средствата ще бъдат инвестирани и в електрически автобуси, зарядни станции и в природощадяща пътна инфраструктура. Германският министър на околната среда Барбара Хендрикс похвали инициативата като първа важна стъпка, но призова автомобилната индустрия също да подкрепи правителствения план за действие. Германският канцлер Ангела Меркел се среща днес с представители на общините и федералните провинции, посветена на мерките срещу замърсяването на въздуха в големите градове от дизеловите автомобили, информира електронното издание на в. \"Велт\". Очакваше се на срещата да бъде договорено създаването на фонд с обем до 1 млрд. евро, чрез който да бъде избегнато налагането на забрани за движение на стари дизелови коли. Остава отворен въпросът за финансовия принос на автомобилостроителите във фонда.", "date": "2017.11.28", "title": "Германия ще инвестира 1 млрд. евро срещу замърсяването на въздуха в градовете"}
{"url": "http://www.dnevnik.bg/sviat/2017/11/28/3086917_za_pruv_put_oon_predloji_preki_pregovori_mejdu/", "text": "Сирийското правителство и преговарящите от опозицията, които ще се срещнат в Женева тази седмица, за пръв път ще имат възможност да водят директни преговори за бъдещето на страната си. Това обяви специалният пратеник на Организацията на обединените нации за Сирия Стафан де Мистура часове преди началото на разговорите, което се очаква след пристигането на делегацията от Дамаск в сряда. Не е известно обаче дали режимът и бунтовниците, представлявани от обща делегация, ще приемат това предложение. \"Ще го предложим. Ще видим дали това ще се случи. Но ние ще го предложим\", каза Де Мистура след среща с делегацията на бунтовниците, излъчена след среща в Рияд. Де Мистура каза пред репортерите и че сирийското правителство е приело руско предложение за прекратяване на огъня в обсадения от сили на режима анклав в Източна Гута (недалеч от Дамаск). \"Руснаците току-що ме информираха, че са предложили, а правителството е приело примирие в Източна Гута, защото бяхме много притеснени за това\", добави той. \"Сега трябва да видим дали това ще се случи, но не е съвпадение, че предложението и съгласието дойдоха тъкмо в началото на тази сесия (на мирните преговори) в Женева.\" Пратеникът на ООН вече е изразявал очакванията си от преговорите, чиято откриваща сесия беше днес - само няколко дни след среща, на която  Турция, Русия и Иран съгласуваха  визиите си за бъдещето на Сирия. Досега те събираха режима, опозицията и международните актьори, представящи различни интереси в продължилата почти седем години гражданска война в Сирия, под егидата на ООН. Разговорите между различните бунтовнически фракции и режима на Асад обаче се случваха задочно. Диалогът беше под въпрос за няколко часа, след като сирийското правителство обяви, че делегацията му ще пристигне в Женева в сряда, ден след началото на преговорите. Анализатори тълкуваха решението като символичен жест за изразяване на недоволство от факта, че опозицията продължава да настоява разговорите за бъдещето на Сирия да са обвързани с  оставката на президента Башар Асад  и изключването на всякаква формална роля за него в преходния период, който предстои в страната. Организации, наблюдаващи конфликта в Сирия, съобщиха, че трима души са загинали при обстрел в Източна Гута във вторник, малко преди да бъде обявено примирието. Междувременно хуманитарната агенция на ООН написа в \"Туитър\", че неин екип е успял да влезе в Гута от страна, където не се водят сражения между бунтовници и проправителствени сили. Източна Гута беше една от няколкото \"деескалационни зони\" из западната част на Сирия, където Русия договори примирие, но сраженията продължиха въпреки това. При последната правителствена офанзива през уикенда загиналите според Сирийската обсерватория за правата на човека са най-малко 43-ма души.", "date": "2017.11.28", "title": "За пръв път ООН предложи преки преговори между бунтовниците и режима в Сирия"}
{"url": "http://www.dnevnik.bg/bulgaria/2017/11/28/3086896_bjuroto_za_kontrol_na_srs_za_dve_godini_19_dushi/", "text": "Заявленията за проверка за неправомерно подслушване до Националното бюро за контрол на СРС (НБКСРС) се увеличават всяка година, което показва растящо недоверие на обществото в правоохранителната система, прилагаща специалните разузнавателни средства. А най-голям брой искания на разрешения от съда идват от Специализирания наказателен съд. Този извод се налага от доклада на Националното бюро за контрол на СРС, който беше разгледан наскоро от парламентарните комисии, занимаващи се със службите за сигурност. Забележително е, че преобладават политици и магистрати сред лицата, които имат подозрения, че са подслушвани незаконно. Πpeз 2016 НБКСРС е образувало 88 преписки за проверка на неправомерно прилагане на СРС, като 81 са били по заявления на граждани. Сред тях 19 са магистрати, 9 - адвокати, 5-има са бивши депутати. Забелязва се увеличение на установените от бюрото неправомерно прилагани СРС. През 2014 г. НБКСРС е изпратило уведомления за неправомерно прилагане на СРС на 4-има души, през 2015 - на 10 души. В доклада не са посочени имената на магистратите. Известно е обаче, че следователят Бойко Атанасов заведе дело по Закона за отговорността на държавата заради неправомерно прилагане на СРС спрямо него. Зa oбщo 11 cлyчaя нa нeпpaвoмepнo пpилaгaнe нa CPC или yнищoжaвaнe нa инфopмaция бюpoтo e ceзиpaлo oтгoвopни инcтитyции. Като в 5 oт тяx ceзиpaн e бил глaвният пpoĸypop, в 3 cлyчaя – вътpeшният миниcтъp, в дpyги 3 – пpeдceдaтeлят нa ДAHC. Πo 6 пъти ca били yвeдoмeни Bисшият съдебен съвет и миниcтъpът нa пpaвocъдиeтo. В интервю за \"Дневник\" през юли председателят на НБКСРС Бойко Рашков посочи, че бюрото е изпращало до прокуратурата сигнали за данни за престъпление в резултат от проверката, но оттам са отказвали да образуват досъдебно производство. -", "date": "2017.11.28", "title": "Бюрото за контрол на СРС: За две години 19 души доказано незаконно са подслушвани"}
{"url": "http://www.dnevnik.bg/sport/2017/11/28/3086912_bufon_stana_purviiat_vratar_izbran_za_nai-dobur/", "text": "Капитанът на  \"Ювентус\"  Джанлуиджи Буфон спечели наградата за най-добър футболист в Серия А за сезон 2016/2017. Вратарят, който през януари ще навърши 40 години, получи приза на церемония в понеделник вечерта. Буфон е първият вратар, който печели наградата за най-добър играч в Серия А. Отличието се връчва всяка година без прекъсване от 1997 г. Буфон е осмият различен футболист на \"Ювентус\", избран за №1. Той се присъединява към Зинедин Зидан, Давид Трезеге, Павел Недвед, Фабио Канаваро, Андреа Пирло (3 пъти), Карлос Тевес и Леонардо Бонучи. В последните шест сезона, в които \"бианконерите\" са шампион на Италия, неизменно играч на тима от Торино печели наградата за най-добър през сезона. \"Това е огромна чест, защото се нареждам сред някои от най-големите имена в италианския футбол. Разбира се, това е и доста голяма отговорност - да получиш наградата към края на кариерата си\", каза Буфон. Той не отхвърли възможността да се завърне в националния отбор, въпреки че  обяви оттеглянето си  след провала в квалификациите за световното първенство. \"Взех си почивка от националния отбор. Вече съм на 39 години, но винаги съм бил като войник за националния и за \"Ювентус\". Аз никога няма да дезертирам, готов съм и на 60 години да се отзова, ако има нужда от мен. Това е идеята – да се бориш за своята родина. Догодина има приятелски мачове, така че мога да играя в тях\", добави Буфон. В идеалния отбор на сезона отново доминираше шампионът \"Ювентус\". Торинци бяха представени от седем футболисти - Буфон, Дани Алвеш (сега в ПСЖ – бел. ред.), Леонардо Бонучи (сега в \"Милан\"), Алекс Сандро, Миралем Пянич, Гонсало Игуаин и Пауло Дибала. \"Наполи\" , който през този сезон води в Серия А, има трима представители – Калиду Кулибали, Марек Хамшик и Дрийс Мертенс. Идеалната единайсеторка се допълва от полузащитника на \"Рома\" Раджа Наинголан. За най-добър треньор през сезон 2016/2017 беше избран Маурицио Сари. Той изведе \"Наполи\" третото място и участие в групите на Шампионската лига.", "date": "2017.11.28", "title": "Буфон стана първият вратар, избран за най-добър футболист в Серия А"}
{"url": "http://www.dnevnik.bg/sviat/2017/11/28/3086968_svatbata_na_princ_hari_i_megan_markul_shte_bude_prez/", "text": "Сватбата на  принц Хари  и  Меган Маркъл  ще бъде през май, съобщи говорител на годениците, цитиран от агенция \"Ройтерс\". Ритуалът ще бъде извършен в параклиса \"Сейнт Джордж\" в Замъка Уиндзор. В същия храм са били сватбите на принц Едуард и братовчеда на Хари - Питър Филипс. Там бе и погребалната служба на  принцеса Даяна . Принц Хари и актрисата Меган Маркъл обявиха годежа си официално вчера.", "date": "2017.11.28", "title": "Сватбата на принц Хари и Меган Маркъл ще бъде през май"}
{"url": "http://www.dnevnik.bg/bulgaria/2017/11/28/3086963_direkciiata_za_stroitelen_kontrol_shte_proveriava/", "text": "Във връзка с констатирани нарушения при обезопасяването на строежи началникът на Дирекцията за национален строителен контрол Иван Несторов издаде заповед до всички началници на Регионални отдели да бъдат извършени проверки. Те трябва да установят законосъобразността на одобрените планове за безопасност и здраве. Проверките на място ще обхванат започнатите, но невъведени в експлоатация строежи от всички категории. Заповедта указва при констатиране на недостатъчно обезопасяване да бъдат дадени предписания на отговорните участници в строителния процес за предприемане в най-кратки срокове на всички допустими конкретни мерки за допълнително обезопасяване – поставяне на предпазни мрежи по фасадите, изграждане на пешеходни проходи и навеси, монтиране на обезопасителни заграждения при отворите на шахти и стълбища, укрепване на строителни огради. При констатиране на допуснати нарушения от страна на отговорните участници в строителството незабавно ще бъдат налагани глоби или имуществени санкции по реда на Закона за нарушенията и наказанията и Закона за устройство на територията. Необходимо е техническите органи към общинските администрации, независимо от категорията на строежа, да извършват превантивен контрол, свързан с достъпа и външния вид на строителните им ограждения, допълват от дирекцията. Задължително е на строителните предпазни огради на строежите да е разположена информационна табела, в която изрично да е упоменато кой е отговорникът за безопасност, здраве и охрана на труда.", "date": "2017.11.28", "title": "Дирекцията за строителен контрол ще проверява безопасни ли са строежите"}
{"url": "http://www.dnevnik.bg/evropa/novini_ot_es/2017/11/28/3086971_voennata_integraciia_v_es_ne_pritesniava_moskva_zaiavi/", "text": "Високопоставен руски дипломат заяви днес, че не го притесняват действията на Европейския съюз за интегриране на усилията на страните членки в областта на отбраната, защото това са все още само намерения \"на думи\", а и те не изглежда да са насочени срещу Русия, предаде \"Ройтерс\", цитирана от БТА. Шефът на отдела за НАТО в руското външно министерство Кирил Логвинов говори на ежегодната Берлинска конференция по сигурността. Запитан дали е обезпокоен от споразумението между 23 страни - членки на ЕС, да си сътрудничат при финансирането на общи военни проекти и командвания, той отбеляза, че Москва приветства всякакви стъпки, насочени към обединението на Европа. \"Колкото по-добре отделните общности в Европа работят една с друга, толкова по-добре и за нас. Колкото по-бързо те заговорят в един глас, толкова по-добре и за нашите отношения с ЕС\", каза Логвинов. Той посочи, че постоянно структурираното сътрудничество в рамките на ЕС се подготвя от десетилетия. \"Ние, разбира се, наблюдаваме какво става, но на този етап всичко е само на думи\", каза руският дипломат. По-рано този месец  23 страни от ЕС, включително Германия и Франция, подписаха споразумение  за финансиране, разработване и разполагане на въоръжени сили след британското решение за напускане на съюза. Този проект бе замислен още през 50-те години, но Великобритания беше негов яростен противник, като казваше, че НАТО е достатъчен защитник на сигурността в Европа. В днешното си изказване в Берлин Логвинов призова за усилия по възстановяване на доверието между европейските страни и Русия чрез диалог и военно сътрудничество. Той заяви, че трансатлантическият съюз (НАТО) е възкресил напрежението от времената на студената война чрез разширяването си, което заплашва националната сигурност на Русия.", "date": "2017.11.28", "title": "Военната интеграция в ЕС не притеснява Москва, заяви руски дипломат"}
{"url": "http://www.dnevnik.bg/sport/2017/11/28/3086714_bivshata_gimnastichka_hristiiana_todorova_stana_lice/", "text": "Бронзовата медалистка от Рио 2016 с ансамбъла по художествена гимнастика Християна Тодорова стана лице на инициативата \"София 2018 – европейска столица на спорта\". Официалният старт на кампанията ще бъде даден събота от 18 часа със спектакъл в зала 1 на НДК. Бившата гимнастичка ще бъде водеща на церемонията.  \"За мен е голяма чест бъда лице на кампанията. Спортът не е само здраве и дисциплина, но е и начин на живот. Знам колко е важно един млад човек да бъде активен и да води здравословен начин на живот. Надявам се това да подтикне младите хора да се грижат повече за себе си\", каза Тодорова на пресконференция по случай 75-годишнината от откриването на Националната спортна академия (НСА). По време на спектакъла в събота президентът и основател на организацията \"Европейски столици и градове спорта\" Джан Франческо Лупатели ще връчи знамето за европейска столица на спорта на кмета на София Йорданка Фандъкова. Фъндъкова ще бъде придружена от носители на олимпийски медали, сред които Стефка Костадинова, Тереза Маринова, Екатерина Дафовска, Евгения Раданова и други. Спектакълът е част от тържествата по случай 75-ата годишнина на НСА. В петък и събота ще се проведе международен научен конгрес \"Приложни науки в спорта\". Събитието ще бъде открито в 10 часа в петък в аула \"Максима\". Специален гост ще бъде боксьорът Кубрат Пулев. \"Нашата идея е да срещнем хората, които вземат решения в областта на спорта на различно ниво, с тези, които реално превръщат тези идеи в практиката. Искаме да направим следващата крачка, а именно този мост между науката и практиката. Надявам се, че ще се получи едно добро научно събитие\", заяви заместник-ректорът по научната и международната дейност в НСА Татяна Янчева.  В научния конгрес са заявени и публикувани 160 доклада. Янчева допълни, че на събитието ще присъстват чуждестранни гости от Русия, Украйна, Индия, Португалия, Италия, Сърбия, Македония, Албания, Чехия, Словения и др.", "date": "2017.11.28", "title": "Бившата гимнастичка Християна Тодорова стана лице на \"София 2018 - европейска столица на спорта\""}
{"url": "http://www.dnevnik.bg/sviat/2017/11/28/3086744_purvoto_ubejishte_za_lgbt_hora_otvori_vrati_v_rusiia/", "text": "Никол е искал да стане жена и прекарал девет месеца затворен от родителите си, докато избяга и отиде в първото отворено в Русия убежище за хомосексуални и транссексуални. \"Когато пристигнах тук, не можех да стоя прав, мускулите ми бяха атрофирали. Борех се със себе си, с вътрешното си \"аз\", с външния си вид\", разказва Никол. Той се представя с женско име, но говори за себе си в мъжки род. Взема женски хормони, а неотдавна му е направена операция за премахване на тестисите. Той е един от обитателите на първото убежище за млади ЛГБТ (лесбийки, гейове, бисексуални и транссексуални), отворено в Русия, където хомофобията често се изразява открито, особено след приемането през 2013 г. на закон, който наказва \"пропагандирането\" на хомосексуалността сред малолетни и непълнолетни. Центърът се намира в обезопасен комплекс в покрайнините на Москва и може да приеме до 14 души. Отворен е през април, за да приеме  дошли от Чечения хомосексуални  след разкритията на руския опозиционен всекидневник \"Новая газета\" за тормоза над гейовете в тази силно консервативна руска кавказка република, които предизвикаха възмущение в цял свят. От октомври обаче той приема \"всички страдащи ЛГБТ\", които са отхвърлени от семействата си или са загубили работата си, или пък са били нападнати, обяснява директорката на управляващата центъра организация за подкрепа Московски център на ЛГБТ общността Олга Баранова. Идеята за убежището съществува отдавна, но набирането на средства за финансирането му става възможно благодарение на реакциите към положението на хомосексуалните в Чечения, добавя тя. Обитателите му идват от цяла Русия, а в случая на Никол от бившата съветска кавказка република Азербайджан. Никол разказва, че семейството му го е затворило в апартамента му, когато той решил да си пусне дълга коса, която днес носи на конска опашка, и да взема женски хормони. Спомня си за мислите за самоубийство, които са го навестявали през дългите месеци на едно канапе, когато не е можел да взема тези хормони. В крайна сметка родителите му го пускат да си върви и му помагат да си купи билет за Русия, но го предупреждават: ако някой ден се върне, ще го убият и ще се самоубият. Никол нервно изразява надежда, че ще може да се установи в Холандия. \"Трябва да претърпя още няколко операции, искам да си изградя нов живот и да получа нови документи за самоличност. Тук това не е възможно\", казва той. Друг обитател на убежището, Григорий Чибиров, идва от Владикавказ, Северна Осетия, в руската част на Кавказ. \"Тук се чувствам в безопасност, с хора като мен. Всички се държат приятелски и се подкрепяме взаимно, защото никой друг не го прави\", обяснява 22-годишният рус младеж с лакирани в синьо нокти. Напуснал е родното си място, защото родителите и братята му се срамували от сексуалната му ориентация. \"Не мога да живея там, понеже съм такъв\", казва той. Помни как е бил тормозен от най-ранна възраст. Семейството му го накарало да си обръсне главата, когато си изрусил косата. Уволняван е от няколко места и е наричан \"педал\" на улицата. Григорий се надява да се премести във Франция и да работи в модния бранш. Той не се надява страната му да стане по-толерантна. \"Може би след 50 или 100 години? Малко вероятно е да стане, докато Путин е на власт\", смята той, споменавайки закона за \"пропагандирането\" на хомосексуалността сред малолетни и непълнолетни, символ на мощното завръщане на \"традиционните ценности\", които властите насърчават през последните години. Почти никоя известна личност не афишира публично  хомосексуалността си в Русия , а обществените прояви от рода на гей прайдовете системно се забраняват и разпръсват от полицията. Убежището позволява на обитателите му да престоят в него шест седмици в стаи с по две или три легла. Получават храна, съвети и юридическа помощ. От един месец убежището е получило 37 молби от цяла Русия, включително Москва и Арктика, далеч повече от наличните места, съобщава директорката му. Центърът дава предимство на хора с реалистични планове за изхода на престоя си и се опитва да окаже помощ на останалите. Повечето обитатели са гейове, една четвърт са транссексуални и една пета са жени. 31-годишната транссексуална обитателка Ника се надява да замине за Франция за хормонална терапия и операция. Младата жена, която също е от руския Кавказ, е била заплашвана от свои близки, но вече се чувства спокойна в убежището. \"Дава ни покрив и сигурност. Сдобих се с второ семейство\", казва тя. /БТА", "date": "2017.11.28", "title": "Първото убежище за ЛГБТ хора отвори врати в Русия"}
{"url": "http://www.dnevnik.bg/bulgaria/2017/11/28/3086748_i_advokatite_poiskaha_konstitucionniiat_sud_da_otmeni/", "text": "И Висшият адвокатски съвет осъществи намерението си, и сезира Конституционния съд с искане за обявяване на противоконституционност на текстовете от Наказателно-процесуалния кодекс (НПК), с които делата за корупция бяха преместени от Софийския градски съд към специализирания съд. Още при обсъждането на промените в НПК, адвокатите обявиха, че ще сезират конституционния съд, ако те бъдат окончателно приети. Днес вече са внесли искането си до конституционните съдии, което е от 44 страници. Според Висшия адвокатски съвет преместването на делата за корупция срещу хора от висши публични длъжности ще превърне специализирания съд в извънреден, което противоречи на Конституцията. \"Специален съд\" означава специализация по предмет. \"Специализация\" по отношение на заеманата от дееца на престъплението длъжност не е възможна\", посочват адвокатите. Сред другите аргументи на защитниците са, че в новите текстове на процесуални закон има заимнопротиворечащи се. Адвокатите посочват, че промените, според които съдът може да не отлага разпоредителното заседание ако защитникът на подсъдимия не се яви, дори по уважителни причини, когато неговото участие не е задължително нарушава правото на защита. \"Лице без специална юридическа компетентност не може да вземе отношение по въпросите, които се поставят на разглеждане в разпоредителното заседание\", се казва в искането на Висшия адвокатски съвет. Те критикуват и текста, според който на човек се назначава резервен защитник, независимо от упълномощаването му на защитник, когато той е без него при предявяване на обвинението. Според адвокатите опасност се крие и в липсата на дефиниция на явна фактическа грешка в обвинителния акт, при наличието на която съдът дава на прокурора 7-дневен срок за отстраняването ѝ. Промените влязоха в сила в началото на ноември. В средата на месеца пък съдиите от Върховния касационен съд се обърнаха към Конституционния съд с искане да ги обяви за противоконституционни. В искането си те отбелязват, че променената подсъдност противоречи на основния закон и на разпоредбите, според които не е допустимо да има извънредни съдилища. Делото е разпределено на бившия заместник-председател на ВКС Таня Райковска. Повече четете  тук . Специализираният съд и прокуратура бяха създадени по време на първото правителство на ГЕРБ през 2011 година. Тогава също беше обсъждана идеята новият съд да гледа делата за корупция, които до началото на ноември бяха в компетентността на Софийския градски съд. Тогава обаче беше взето решение там да се гледат процеси за организирана престъпна група и тероризъм, след като депутатите се съгласиха с юристи и неправителствения сектор, че преместване на дела срещу хора от висши публични длъжности противоречи на Конституцията, защото превръща съда в извънреден.  За близо шестте години на своето съществуване обаче стана известно, че специализираните институции са с изключително ниска ефективност, а качеството на правораздаване е под въпрос. Процесите продължава с години, а по-голямата част от тях приключват със споразумение или оправдателна присъда.  Анализ  на Върховния касационен съд (ВКС) също показа проблеми в работата на двете инстанции. Наскоро Софийският градски съд (СГС) публикува статистика, от която става известно, че за последните близо три години,  прокуратурата е внесла  в съда 26 случая на корупция по високите етажи на властта. Въпреки тези данни, парламентът гласува специализираните магистрати да могат да получават  до шест заплати годишно бонус . Промените все още не са обнародвани в Държавен вестник и не е известно дали президента Румен Радев няма да им наложи вето.", "date": "2017.11.28", "title": "И адвокатите поискаха Конституционният съд да отмени преместването на делата за корупция"}
{"url": "http://www.dnevnik.bg/bulgaria/2017/11/28/3087006_ahmed_musa_e_pusnat_pod_garanciia/", "text": "Окръжен съд-Пазарджик измени мярката за неотклонение на Ахмед Муса Ахмед от задържане под стража в парична гаранция. Това съобщи прокурорът по делото Недялка Попова, цитирана от агенция \"Фокус\". Тя обясни, че причината за промяната на мярката е, че Ахмед Муса е останал в ареста 3 години и 2 дни, което надвишава законовия срок за задържане в досъдебна фаза. Размерът на гаранцията е 7500 лв., а изпълнението на мярката влиза в сила след внасяне на цялата сума. Определението на съда подлежи на обжалване пред Апелативен съд-Пловдив. Прокурор Попова обясни, че утре ще има решение дали ще протестира наложената по-лека мярка за неотклонение. Ахмед Муса Ахмед  беше задържан заедно с още 13 души през ноември 2014 г.  по обвинение в разпространение на радикални ислямистки идеи. Всички останали обвиняеми по делото отдавна са освободени. Преди двайсетина дни съдът в Пазарджик разсекрети специалните разузнавателни средства по делото.", "date": "2017.11.28", "title": "Ахмед Муса е пуснат под гаранция"}
{"url": "http://www.dnevnik.bg/evropa/novini_ot_es/2017/11/28/3086598_kakva_e_cenata_na_es_za_probiv_v_pregovorite_za_brekzit/", "text": "Европейският съюз даде на британския министър-председател Тереза Мей срок до следващия понеделник да представи предложението на Лондон за условията за развод, ако иска лидерите от ЕС да започнат преговори за бъдещо споразумение за свободна търговия другия месец. \"Ройтерс\" обобщава кои са ключовите точки, по които според официални лица и дипломати от ЕС Мей трябва да бъде готова на отстъпки, когато посети Брюксел на 4 декември. Сметката Според ЕС Великобритания трябва да плати около 60 милиарда евро, за да покрие неуредени задължения, преди да напусне през март 2019 г. Мей обеща, че останалите 27 държави членки няма да бъдат ощетени финансово до края на 2020 г. – знак, че Великобритания ще продължи да внася в ЕС своя сегашен дял от приблизително 10 милиарда евро през двегодишния преходен период след Брекзит. ЕС иска Мей да се ангажира, че ще плати справедлив дял по две големи бюджетни линии след 2020 г. – финансиране на проекти, одобрени по време на британското еврочленство, които обаче все още не са изплатени, и пенсии за служителите. Брюксел гледа позитивно на информацията в британските медии, че подкрепящите Брекзит министри на Мей са се съгласили да платят до 40 милиарда паунда и иска да съдейства на Мей да защити сделката. Тъй като 20 милиарда евро може да бъдат платени през преходния период и е възможно Лондон да получи отстъпка от 15 милиарда, сумата за плащане за Брекзит би могла да бъде доста по-малка от 60 милиарда. И двете страни са на мнение, че все още е рано да се договори твърда сума. Много неща зависят от бъдещото икономическо развитие. Лидерите на ЕС обаче се готвят да накарат Мей да поеме писмен ангажимент за плащане на конкретни части от сметката, за да се избегнат пазарлъци по-нататък.. Правата на гражданите Второто от трите условия, по които трябва да бъде отчетен \"достатъчен напредък\", сега може да бъде най-малко проблемно. ЕС продължава да настоява за допълнителни ангажименти от страна на Мей, че правата на гражданите на ЕС във Великобритания след Брекзит ще бъдат гарантирани под съдебния надзор не само на Великобритания, но и на ЕС - нещо, което все още може да бъде пречка за британското съгласие. Държавите членки, някои от които заеха по-твърда линия от преговарящите на Брюксел, настояват Великобритания да направи отстъпки и за правилата за събиране на семействата и преместването на социалните помощи. Ирландската граница ЕС иска повече подробности за британското обещание да се избегне \"твърда граница\" по новата сухоземна граница на остров Ирландия, която може да разруши мира в Северна Ирландия. Според Лондон  детайлите зависят от бъдещото търговско споразумение , което ЕС няма да обсъжда, докато не установи \"достатъчен напредък\". Дъблин обаче засилва оплакванията си, че уверенията за добрите намерения на Великобритания не са достатъчни. Според официални лица от ЕС широките възможни контури на на търговско споразумение вече са очевидни и твърдата граница може да бъде избегната само ако търговските регулации останат еднакви от двете страни. Едно от решенията би могло да бъде Северна Ирландия да остане в митническия съюз с ЕС. Но Великобритания и ключовата за Мей Юнионистка партия в Северна Ирландия настояват, че не трябва да има нови бариери между Северна Ирландия и останалата част от Великобритания. Според ЕС това означава, че цялото Обединено кралство трябва да запази регулаторно съответствие, нещо което поддръжниците на Брекзит не искат. Брюксел и Дъблин отбелязват, че в Северна Ирландия има някои различни правила от останалата част на Великобритания, и искат повече яснота. Сроковете На 6 декември, два дена след срещата на Мей с председателя на Европейската комисия Жан-Клод Юнкер и преговарящия за Брекзит Мшиел Барние, 27-те посланици на страните от ЕС се събират, за да започнат да разработват заключенията за срещата на върха. Те може да се нуждаят от цялата седмица, за да гарантират споразумение на всички държави, че има \"достатъчен напредък\" или пък че няма. На срещата на върха (14-15 декември), ако има съгласие да продължат напред, лидерите на 27-те може да одобрят официални насоки за преговори за бъдещата търговска сделка. Не е изключено това да отнеме повече време. Дипломатите имат различи възгледи дали договарянето на ръководни принципи веднага е желателно. При всички положения ще са нужни още няколко седмици за вътрешна подготовка в ЕС преди започването на търговските преговори. Дори и при достатъчен напредък подробните разговори за сделката за развода – или договора за напускане – ще продължат. Барние се надява да има текст до октомври или ноември следващата година, за да остане достатъчно време за ратификация от Европейския парламент преди деня на Брекзит. ЕС отговори на молбата на Мей за преходен период от около две години, за да се даде време за установяване на нова търговска сделка, като каза, че Великобритания на практика може да остане в ЕС, докато плаща дълговете си и загуби гласа си за законодателството. Според Барние до януари 2021 г. може да бъде поставено началото на търговска сделка, ако преговорите започнат след Коледа. Но много дипломати от ЕС са на мнение, че Великобритания ще се нуждае от допълнителни преходни условия, докато бъде готова подобна сделка.", "date": "2017.11.28", "title": "Каква е цената на ЕС за пробив в преговорите за Брекзит"}
{"url": "http://www.dnevnik.bg/biznes/2017/11/28/3087009_obshto_28_firmi_iskat_da_stroiat_traseto_po_struma_v/", "text": "Общо 28 са постъпилите оферти в откритата процедура за \"Проектиране и строителство на автомагистрала \"Струма\" Лот 3.1 Тунел \"Железница\", съобщиха от Агенция \"Пътна инфраструктура\". Индикативната стойност на поръчката е 250 млн. лв. без ДДС. Проектът се съфинансира от Кохезионния фонд на Европейския съюз и националния бюджет чрез Оперативна програма \"Транспорт и транспортна инфраструктура\" 2014-2020 г. Обществената поръчка е в 3 обособени позиции - за тунела, който ще е около 2 км и ще бъде най-дългият досега изграждан у нас, и за пътя преди и след съоръжението. Поръчката е обособена на три части, за да може на обекта да се работи едновременно и проектът да завърши в срока на оперативната програма, която приключва през 2020 г., припомнят от агенцията. Конкретно за позицията, в която влиза тунелът, офертите са 13. Стойността на тази позиция е 194.3 млн. лв. без ДДС. Пълният списък на кандидатите  може да бъде видян  на страницата на пътната агенция.", "date": "2017.11.28", "title": "Общо 28 фирми искат да строят трасето по \"Струма\" в района на тунел \"Железница\""}
{"url": "http://www.dnevnik.bg/detski_dnevnik/2017/11/28/3083225_ne_deteto_ne_e_zavurshen_egoist_tiineidjur_e/", "text": "Има родители, чиито деца израстват спокойни, послушни и сговорчиви, носейки удовлетворение и гордост на семейството си. Има и родители, които внезапно осъзнават, че тийнейджърите им никак не се интересуват какво причиняват с поведението си на останалите вкъщи, категорично отказват да правят каквото се изисква от тях, готови са на всичко, за да кажат последната дума във всеки спор и дори и не помислят дали не нараняват другите. Това може да е драматично, особено когато детето до онзи ден е било мило и любвеобилно, а родителите му са се ласкаели от мисълта, че са успели в усилията си да го опазят от влиянието на арогантната среда извън дома. И обикновено завършва с присъдата: \" .\". Егоизъм? Не, егоцентризъм \"В случаите на подобно поведение при тийнейджърите най-често не става дума за егоизъм, а по-скоро за егоцентризъм - опитват се да опазят себе си, пространствата, приятелите си, тайните, новия си поглед върху света и живота. Просто в тази възраст Азът става водещ\", обяснява детският клиничен психолог Хенриета Илиева. Допълва, че поотрасналите хлапета се интересуват повече от връстниците, гаджето и приятелската си среда, отколкото от семейството, и това е обяснимо. Затова и често отвръщат на настояването да свършат някое задължение вкъщи с: \"О, не ме занимавай с това, аз сега трябва да ходя другаде.\" Според специалиста този тип поведение се дължи на факта, че децата обръщат внимание най-вече на нещата, които са им интересни. Това е дразнещо за родителите, но не е признак за сериозен проблем: \"Това в никакъв случай не е егоизъм. Неприятно е, с егоистична характеристика е, но не е този егоизъм, който обикновено имаме предвид, когато наричаме някого егоист.\" Всички (ли) са такива? Незачитането, острото поведение, липсата на желание да дава информация и да седи с възрастните е характеристика на пубертета, но не е характеристика на всяко дете, посочва психологът и предупреждава, че обобщения от типа \"Всички тийнейджъри са такива\" създават стереотипи, а не помагат. Защото не всички деца в тази възраст са такива - зависи от родителския стил на възпитание, от отношенията с братя и сестри, от личностната характеристика на подрастващия. А ако опозиционното поведение е твърде дразнещо и пречи на взаимоотношенията в семейството, тогава е нужно семейството да търси и открива други нива на общуване. \"Хората казват \"ау, идва пубертета, толкова е опасно\". Въобще не е опасно. Неприятно е. Децата ни стават различни, дръпнати, егоистични, но те всъщност ужасно много се интересуват от нас. Просто го показват по различен начин и не искат да си го признаят. Това не означава, че трябва да спрем да общуваме с тях. Факт е, че има деца, които са много обострени срещу родителите си, но тогава трябва да си зададем въпроса с какво сме допринесли за тази ситуация. Като цяло това е период, който отминава като всеки други и подкрепата е не толкова за тийнейджърите, а за родителите, за да се научат да общуват с тях\", обобщава Хенриета Илиева. \"За\" или \"против\" правилата Психолозите съветват трудностите в общуването да не обезкуражават родителите и ги съветват да не отстъпват от вече въведените правила, защото те помагат на тийнейджърите да преминат по-лесно през трудния етап. \"Може би ще се изненадате, но юношите имат потребност от правила. Никога, повтарям - никога, не съм чувал от тийнейджър, че иска да живее без всякакви правила. С по-малко правила - може би. Но никога без правила\", пише американският психотерапевт Лорънс Бауман в книгата си \"Десетте най-тревожни проблема с тийнейджърите и как да се справим с тях\". И уточнява, че правилата дават усещане за сигурност и ред, от които подрастващите най-много се нуждаят, и отхвърлянето идва само когато те се превърнат в средство за потискане. Според Хенриета Илиева ключово е въведените внимателно в по-ранна възраст отношения в бита и семейството, както и вече определените ангажименти, да не се отменят. Става дума за изискванията за отношение към по-малкия брат или сестра, към домашния любимец, за ангажиментите към подреждането на стаята, пазаруването вкъщи или други домашни задължения: \"Да, ще има бунт срещу тях, но въпреки бунта, бавно и внимателно това трябва да продължи.\"  По думите й при поотрасналите деца границите - особено границите на изборите, трябва да се разширяват. Това включва и равноправното обсъждане на семейните планове с тях. В същото време обаче не трябва да се премахват отговорностите. Препоръчително е тънката нишка на отговорност и дисциплина да продължи. Решенията как да се държи всеки родител взима сам, в зависимост от собствените си разбирания и от характера на детето си. Никой не е казал, че е лесно. Даже по-често изглежда сякаш е трудно поносимо. За щастие става дума само за период - пикът на тийнейджърския егоцентричен бунт е някъде между 14-ата и 17-ата година, който бавно и полека преминава.", "date": "2017.11.28", "title": "Не, детето не е завършен егоист, тийнейджър е"}
{"url": "http://www.dnevnik.bg/sport/2017/11/28/3086410_novi_petima_ruski_sustezateli_poluchiha_dojivotni/", "text": "Вълната от наказания в руския спорт продължава с петима нови участници от зимните олимпийски игри в Сочи през 2014 г. Международният олимпийски комитет, който преди това анулира резултатите на 14 руски спортисти, които се участваха на игрите, сега увеличи броя им до 19. Последните включени имена в списъка на наказаните доживот са Сергей Чудинов, Алексей Негодяло, Дмитрий Труненков, Яна Романова и Олга Вилухина. Труненков и Негодяло бяха част от четворката на Русия, която спечели златен медал в бобслея вСочи. Романова и Вилухина пък взеха сребро с щафетата на 7.5 км в биатлона. Това са поредните доживотни наказания в резултат на мащабното разследване след доклада \"Макларън\" за използване на системен допинг в руския спорт. Межувременно МОК обяви мотивите да накаже доживот златния олимпийски медалист от Сочи в ски бягането  Александър Легков . В решението се казва, че Дисциплинарната комисия е \"събрала всички парченца от пъзела, които са липсвали досега\". Според МОК спортистът \"се е опитал да твърди, че от доклада на Макларън не може да се извлекат никакви доказателства\", то разследването \"е стигнало до различно заключение\". Олимпийският комитет добавя, че според него авторитетът на автора на доклада професор Ричард Макларън, е \"безспорен\" и \"може да разчита на неговите констатации\". В началото на седмицата  Русия обяви, че ще предприеме стъпки за защита  на интересите на своите спортисти, които бяха дисквалифицирани от игрите в Сочи. \"Основното нещо е да се вземат постоянно и енергично всички възможни мерки за защита на нашите законни интереси и законните интереси на нашите спортисти заедно с международни спортни организации\", каза говорителят на Кремъл Дмитрий Песков пред репортери. \"Човек трудно може да открадне победа, която вече е спечелена, особено победа, която ще остане завинаги на нашите спортисти\". МОК подложи на повторни проверки руските спортисти, участвали в Сочи, след разкритията на бившия шеф на руската антидопингова агенция (RUSADA) Григорий Родченков. Скандалът в Сочи е част от по-широка допингова афера, която доведе до отнемането на лицензите на RUSADA, лекоатлетическата федерация и параолимпийския комитет. Отношение по въпроса взе и руският президент Владимир Путин. По време на чествания на Параолимпийския комитет на страната, държавният глава, изпрати специална телеграма. В нея той заяви, че ще отстоява правата на всички наказани руски федерации на най-високо ниво. Параолимпийският комитет e един от санкционираните, заедно с олимпийския комитет на Русия и федерацията по лека атлетика. И трите организации в момента са с отнет лиценз. МОК заяви, че ще вземе окончателно решение  за участието на Русия на зимните олимпийски игри в Пьончан, в началото на следващия месец. Това ще се случи по време на заседанието на Изпълнителния комитет на 5 и 6 декември в Лозана.", "date": "2017.11.28", "title": "Нови петима руски състезатели получиха доживотни наказания от МОК"}
{"url": "http://www.dnevnik.bg/evropa/novini_ot_es/2017/11/28/3085908_sus_smeseni_chuvstva_belarus_izgrajda_purvata_si_aec/", "text": "Трийсет години след катастрофата в Чернобил, която засегна силно голяма част от беларуската територия, Минск изгражда първата си атомна електроцентрала, проектирана и финансирана от Русия. Съседна Литва с тревога наблюдава строежа, но тя е безпомощна. В северозападната част на Беларус, на близо 15 километра от литовската граница, строежът на централата в Островец навлиза във финалната си фаза: двата реактора с мощност по 1200 мегавата ще бъдат задействани съответно през 2019 и 2020 година. Проектът, одобрен от правителството през 2008 година и изпълняван от руската група \"Росатом\", е инвестиция от 11 милиарда долара, от които 10 милиарда идват от руски кредит. Строежът успя да съживи лошите спомени в страна, чиято четвърт територия бе замърсена от радиация при експлозията през 1986 година на реактор на съветската централа в Чернобил, в сегашна Украйна. \"Когато научихме, че централата ще бъде изградена под прозорците ни, изпитахме страх\", разказва пред АФП Нина Рубик, която е била сред десетките хиляди хора, евакуирани от зоните, заразени с радиация преди 30 години. \"Страхът обаче отмина: убедиха ни, че при строежа се използват най-съвременните технологии, че всичко е под контрол\", каза Рубик, която е писателка и журналистка. \"Дори хората, които събираха подписи против проекта, сега са се активизирали, за да бъдат наети там на работа\", допълва тя. Реактори от трето поколение Заради опасенията за ядрената сигурност, подсилени след инцидента във Фукушима през 2011 година, властите и руският изпълнител на проекта полагат усилия да внесат успокоение. За да покажат своята праволинейност, беларуските власти изискаха от \"Росатом\" да подмени една цистерна, повредена при падане, макар че според компанията само боята й е била олющена. Руският конгломерат представя тези реактори от трето поколение като \"най-съвременните в света\", спазващи \"всички международни норми\". Според беларуската социоложка Елена Мартишченкова, която проучва общественото мнение по въпроса от 2005 година, близо половината от беларуското население днес подкрепя развитието на ядрената енергетика, а в района на Островец този дял достига 65%. \"Ядрена сигурност\" От другата страна на намиращата съвсем наблизо литовска граница този оптимизъм далеч не е толкова силно споделян. Вилнюс остро разкритикува проекта, който според негови високопоставени представители е \"нарушение на международните изисквания в областта на ядрената сигурност и околната среда на 20 километра от границата на ЕС и само на 40 километра от литовската столица\". \"Росатом\" отхвърля тези обвинения. На въпрос на АФП говорителката на министерството на външните работи на Литва Раза Якайтене обвини Минск в \"опит да прикрие\", \"да оспори\" или да омаловажи последиците от \"поне шест инцидента\". Според министерството на енергетиката балтийската страна е взела мерки, така че \"никаква електроенергия\" да не може да влезе на литовския пазар (а следователно и на европейския). По този начин е затворен излазът за беларуската централа с голяма мощност за тази страна с население по-малко от 10 милиона души, която обмисля заводите й да работят нощем, за да потребяват произведената енергия. Друг нерешен проблем, по който беларуското правителство твърди, че работи, е обработката на радиоактивните отпадъци. Руски ход Обявяването на проекта през 2011 година бе най-вече ход на Владимир Путин да премести напред икономическите си пешки в бившия СССР, притичвайки се на помощ на беларуския президент Александър Лукашенко. Тогава той бе изправен пред тежка икономическа криза и западни санкции заради репресиите срещу представители на опозицията. При едни не толкова тежки условия след отмяната на европейските санкции, последвала освобождаването на опозиционери, Минск представя проекта най-вече като начин да намали зависимостта си от руския газ за производството на електроенергия в страната. Москва на няколко пъти използва доставките си на петрол и газ като лост за оказване на влияние в отношенията си с Беларус и други съседки. \"Това е ключов въпрос за енергийната сигурност, за зависимостта от една-единствена страна, особено когато тази страна прибягва до ограничаване на доставките си на ресурси\", поясни Александър Михалчевич, ядрен експерт в академията на науките. Той направи това изявление на неотдавнашна енергийна конференция в Минск. Според него новата централа, която ще покрива над една четвърт от потреблението на енергия на Беларус, ще позволи на Минск да намали и с 25% вноса си на руски газ, както и цените на електроенергията./БТА", "date": "2017.11.28", "title": "Със смесени чувства Беларус изгражда първата си АЕЦ пред вратите на ЕС"}
{"url": "http://www.dnevnik.bg/sviat/2017/11/28/3086136_ruporut_na_sauditskiia_uahabizum_zapochva_da_se_bori_s/", "text": "Шефът на базирана в Саудитска Арабия организация, която от десетилетия имаше за задача да разпространява строгата уахабитска форма на исляма по света, каза, че тези времена са приключили и сега фокусът е върху унищожаването на екстремистката идеология. Бившият правосъден министър (на кралството) Мохамед ал Иса, назначен преди малко повече от година за генерален секретар на Мюсюлманска световна лига (МСЛ), базирана в в Мека, каза пред \"Ройтерс\" по време на обиколка из Европа, че неговата организация няма повече да бездейства и да позволява на исляма да се превръща в заложник на екстремисти.  Стремежът към по-умерен ислям е в основата на усилията на престолонаследника принц Мохамед бин Салман да модернизира кралството, което финансира групи, ръководени от организацията, и да се придържа към по-открита и толерантна интерпретация на исляма. Амбициозният млад принц вече предприе някои стъпки към облекчаване на изключително стриктните социални ограничения в Саудитска Арабия, като намали ролята на религиозната нравствена полиция, позволи публични концерти и обяви планове да се разреши на жените да шофират от следващата година.  \"Миналото, и това, което се казваше, вече са зад гърба ни. Случвалото се в миналото и начинът, по който действахме тогава, не подлежат на дебат\", каза Иса в интервю миналата седмица. \"Трябва да скъсаме с екстремисткото мислене чрез работата, която вършим. Трябва да сложим точка на религиозните крайности и на екстремизма, който е изходна точка на тероризма. Това е мисията на Мюсюлманската световна лига.\" Стожер на уахабизма Саудитска Арабия използваше МСЛ за износ на своята стриктна уахабитска версия на исляма, наложена 1962 г. като преграда пред радикалните светски идеологии. Мисионерската асоциация контролира джамиите и ислямските центрове по света, които според критици проповядват омраза и нетолерантност към други верски общности и религии - обвинение, което групировката отрича.  Иса каза, че МСЛ занапред ще бъде много по-активна и ще се бори с всякакви признаци на екстремизъм в сферите, в които работи, а също и когато узнае за всякакви други школи, центрове или джамии, в които се проповядва екстремистка идеология. Макар че отказа да влезе в подробности, седмица по-рано той бе в Женева, където обеща да реформира най-голямата джамия в града, след като френските и швейцарските власти изразиха загриженост, че тя се е превърнала в свърталище на екстремисти. Джамията се финансира от МСЛ.  \"Всеки път, когато видим подобно съобщение, няма да стоим със скръстени ръце, а ще направим всичко по силите ни да унищожим тази идеология\", каза чрез преводач 52-годишният Иса.  \"Само истината\" Работим и ще продължим да работим за пречистване на исляма от екстремизма и от фалшивите му тълкувания, за да му дадем правилните тълкувания\", каза той. \"Само истината може да разгроми това и ние представляваме истината.\"  Появата на \"Ислямска държава\" в Сирия и Ирак с нейните хиляди чуждестранни бойци показа как Европа е станала хранителна среда за сърдити и неукрепнали хора, които се обръщат към радикалния ислям. Серията от терористични нападения във Франция от 2015 г. насам бе дело на френски мюсюлмани. Иса каза, че част от работата му е да преодолява трудностите, които мюсюлманите може да срещат в адаптирането на тяхната религия към немюсюлманските страни.  \"Ние се опитваме да дадем отговори, с които да се противопоставим на послания, които променят лицето на исляма. Искаме да предлагаме истинското тълкуване на свещените текстове, които са \"взети за заложници\" и се тълкуват погрешно\", посочи той.  Иса добави, че като част от тези усилия той работи и с други вероизповедания. След като ливанският маронитски патриарх направи историческо посещение в Рияд миналата седмица, Иса посети висши религиозни служители в знаковата парижка катедрала \"Нотрдам\", но и Главната парижка синагога. \"Ние имаме обща цел - да сложим край на омразата\", каза той. \"Мюсюлманската световна лига вярва, че ние сме в състояние да направим това, а и религиите имат достатъчно голямо влияние да го наложат.\" /БТА", "date": "2017.11.28", "title": "\"Рупорът\" на саудитския уахабизъм започва да се бори с радикалния ислям"}
{"url": "http://www.dnevnik.bg/sport/2017/11/28/3086376_bukmeikur_v_ispaniia_izplashta_pechalbi_za/", "text": "Лионел Меси отбеляза напълно редовен гол в двубоя между  \"Барселона\" и \"Валенсия\" , но попадението му не беше признато от реферите на срещата. Въпреки, че то реално не фигурира в статистиката от сблъсъка между първия и втория в Ла Лига на \"Местая\", испански букмейкър реши да изплати печалбите. В 29-ата минута на срещата  Меси  получи хубав пас на границата на наказателното поле и стреля с левия си крак, а след слаба намеса на Нето, топката мина зад вратаря на \"Валенсия\". Кълбото топна зад голлинията, но рефера Иглесиас Вилянуева не реагира. \"Според нас това беше една много голяма грешка, която повлия на развоя на срещата. Ние не искаме да бъдем некоректни към нашите клиенти, затова считаме, че \"Барселона\" е победител. Така ще платим на всеки, който е заложил за гол на Меси и всеки, който е заложил за успех на каталунците ще получи парите си\", съобщиха в \"Туитър\" от букмейкъра. В последните години съдийските грешки в испанското първенство зачестиха и поради тази причина от следващия сезон Ла Лига ще е поредния шампионат от Топ 5 на Европа, който ще въведе  технологията на голлинията и тази за видеоповторения .", "date": "2017.11.28", "title": "Букмейкър в Испания изплаща печалби за непризнатия гол на Меси с \"Валенсия\""}
{"url": "http://www.dnevnik.bg/sviat/2017/11/28/3086380_milorad_dodik_-_bosnenskiiat_surbin_koito_iska_da/", "text": "Географските карти на този регион вече са били променяни, а границите са били чертани наново. При първия проект за \"Велика Сърбия\" това доведе до кървава война, от която в крайна сметка загубиха всички. Но това очевидно не пречи на Милорад Додик, президента на Република Сръбска в Босна и Херцеговина, да си мечтае за нови промени в облика на Югоизточна Европа. Планът на Додик Пред камерите на ДВ Додик без грам притеснение начерта съвсем нови граници върху картата на региона. И с лека ръка просто зачеркна някои от съществуващите. В неговите представи по-голямата част от днешна Република Сръбска трябва да се присъедини към Сърбия, също както и северната част на Косово. Додик се държи като някакъв велик пълководец, който има властта да пренарежда света. Съвсем незначителен детайл е, че в неговите планове градчето Требине и част от Източна Херцеговина се предоставят благосклонно на Хърватия. Така Додик на практика подкрепя мечтите на Загреб за присъединяване на части от Босна и Херцеговина към територията на Хърватия. Ситуацията много напомня за годините на войната в бивша Югославия, когато водачите на босненските сърби Радован Караджич и  Ратко Младич , както и лидерите на босненските хървати Мате Бобан и Ядранко Пърлич на практика преследваха една и съща цел - да откъснат колкото може повече земи от Босна и Херцеговина и да ги присъединят към съответната \"държава-майка\". Миналата седмица Хагският трибунал произнесе окончателната присъда срещу Ратко Младич. Скоро същото очаква и Ядранко Пърлич. Така етническите чистки, причинили смъртта на десетки хиляди цивилни граждани, ще получат най-сетне съдебно възмездие. Само че последствията от политиката на Младич се усещат и до днес. Дейтънското споразумение на практика възнагради сръбските военнопрестъпници с териториалната подялба на бивша Югославия. И ако в интервюто за ДВ Додик дава положителна оценка за Дейтънското споразумение, той го прави именно поради този факт. Сега Додик преследва следната тактика: просто изчаква. Вече не заплашва с референдум за независимост, но продължава да си мечтае за подобно развитие. И поставя под въпрос жизнеспособността на Босна и Херцеговина като държава. Нищо, че босненските сърби и той самият направиха всичко възможно, за да задълбочат разединението на страната, да унищожат мъчително постигнатия напредък към реинтеграция, да блокират връщането на прокудените в родните им места и да вгорчат живота на онези, които въпреки всичко се завърнаха. Опасни фантазии Да, самият Додик има решаващ принос за политическата и икономическа блокада на Босна и Херцеговина. Той докара хората в Република Сръбска (а и в останалата част на страната) до непоносима икономическа ситуация. Бедността и безперспективността принудиха мнозина да емигрират - обширни части от Република Сръбска са почти обезлюдени. Но всичко това очевидно не интересува Додик. \"Великият стратег\" сега дори обвинява Сърбия, че не била в състояние да следва неговата политика. Сърбия трябвало да признае Косово, за да удари най-сетне часът за отделянето на Република Сръбска от Босна и Херцеговина. Онези, които преди 26 години начертаха нови граници върху картата на Югоизточна Европа, бяха готови на всичко - да унищожат не само \"врага\", но и собственото си общество. В наши дни Европа ще направи най-добре, ако по категоричен начин покаже на Додик, че политици с подобна идеологическа броня нямат нищо общо със западните ценности и затова не съществува никаква база за разбирателство с тях. Още повече, че самият Додик осъзнава много добре колко силно е уязвим - неговият режим е колабирал финансово и зависи изцяло от помощите на международната общност. Дори руснаците няма да го финансират вечно. Опасните му фантазии служат единствено на него самия. И на стремежа му да се задържи на власт.", "date": "2017.11.28", "title": "Милорад Додик - босненският сърбин, който иска да преначертае Балканите"}
{"url": "http://www.dnevnik.bg/zelen/2017/11/28/3086421_obiaveno_e_opasno_vreme_v_24_oblasti_v_stranata_zaradi/", "text": "Днес е обявено опасно време в 24 области в страната заради снега. Предупреждението е с код оранжев за пет области в Северна България и жълт за други 19, показва справка на сайта на Националния институт по метеорология и хидрология при БАН. Заради снеговалежа пътищата и най-вече тези по високопланинските проходи са рискови. През нощта много отсечки бяха заледени, съобщи БНТ. Възстановено е движението на тирове над 12 т по магистрала \"Тракия\", в посока София, съобщиха от агенция \"Пътна инфраструктура\" (АПИ) и призоваха за внимателно шофиране и задължително със зимни гуми. До 15 сантиметра стига снежната покривка в Пампорово и на прохода \"Превала\". Друга критична точка, заради снеговалежа е проходът \"Петрохан\". През деня валежите ще отслабнат, след обяд в повечето места ще спрат, най-късно в североизточните райони. Всички граждани и транспортни фирми могат да получават информация за актуалната пътна обстановка от безплатното  мобилно приложение LIMA ,  сайта на АПИ  и по всяко време от денонощието на тел. 0700 130 20 в АПИ.", "date": "2017.11.28", "title": "Обявено е опасно време в 24 области в страната заради снега"}
{"url": "http://www.dnevnik.bg/sviat/2017/11/28/3086328_delikaten_centrist_veroiatno_shte_oglavi_federalniia/", "text": "Американският Сенат ще изслуша днес номинирания за председател на Федералния резерв Джером Пауъл, пише агенция \"Ройтерс\". Пауъл ще се изправи пред комисията по банкирането, след като бе посочен за поста от президента Доналд Тръмп миналата седмица. С хода си държавният глава постави прецедент, като не даде на досегашния председател  Джанет Йелън  възможност за втори мандат начело на ФЕД. Пауъл обаче вероятно ще продължи нейните политики. Самата тя вероятно ще напусне централната банка, когато наследникът ѝ встъпи в длъжност и няма да продължи да бъде член на управителния съвет на организацията, въпреки че ѝ остават още 7 години на този пост. Федералният резерв  е създаден на 23 декември 1913 година, за да води паричната политика на САЩ, като влияе върху паричното обращение и лихвите. Главната цел на  централната банка  е да достигне максимална заетост на населението, предотвратяване на кризи и поддържане на ниска инфлация. Организацията обединява 12 федерални резервни банки в големите американски градове. Управителният съвет се състои от седем души и е ръководният орган на организацията. Редовите членове се назначават за срок от 14 години, а ръководителят - за четири години.", "date": "2017.11.28", "title": "Деликатен центрист вероятно ще оглави Федералния резерв на САЩ"}
{"url": "http://www.dnevnik.bg/intervju/2017/11/28/3085854_djefri_mur_pisatel_ljubimiiat_mi_janr_e_chernata/", "text": "- В много отношения самият аз стоя в основата на беглеца – нямам проблеми с наркотици и алкохол и не са ме обвинявали в отвличане на дете, но през по-голямата част от живота си съм се чувствал в периферията на обществото, винаги съм се опитвал да избягам от нещо. Ето защо вероятно образът на Найл е свързан с елементи от моя живот - например карането на очукани таратайки е доста характерно за мен. А момичето идва от копнежа ми да имам дете, и особено дъщеря – защото винаги съм се разбирал много добре със своите племеннички, и никога с племенниците. В един идеализиран свят Селест е дъщерята, която бих искал да имам - разбира се, не бих искал дъщеря ми да преживее всички ужаси, през които минава тя, – но със сигурност бих искал изпреварила възрастта си, умна дъщеря, която не си прекарва времето в разговори по телефона и гледане на телевизия. - Самата тя казва, че всъщност не е толкова гениална, просто е обучавана у дома от изключително умната си баба, гросмайстор по шах. Селест казва, че е като папагал, че лесно запомня нещата – но дали това значи да си умен? - Не, той изобщо не е надежден повествовател – както и повечето от хората в живота. По-голямата част от онова, което казваме, минава през определени филтри – ние украсяваме, преувеличаваме, премълчаваме – и аз мисля, че Найл е идеалният пример. Не знаем дали можем да се доверим и на начина, по който вижда Селест. Дали тя би могла да съществува наистина? Сигурен съм, че и ти си срещала преждевременно развити деца, да, образът й е леко преувеличен, но както знаеш, в един момент рухва, избухва в сълзи – макар да е казала: \"Аз никога не плача\". Трудно е да си представим момиче, което не се смее и не разбира шегите, но тя е такава. Исках да я направя необикновена, особена в това отношение, но в чувствата си тя все още е дете. И все пак се бори, не се предава. Винаги ме натъжава да видя деца, на които – без те да имат никаква вина - съдбата е отредила тежък живот. Селест е останала съвсем сама, но се стреми да живее достойно. ? - Винаги съм смятал, че трагикомедията е изключително силен жанр. Много се възхищавам на Шекспировите пиеси, които по наглед невъзможен начин съчетават трагедия и комедия – герой, който е ранен, пуска шеги, това изглежда просто невероятно. Изглежда невероятно в един филм като \"Четири сватби и едно погребение\" по време на заупокойната служба някой да чете поезия и да се шегува, но по някакъв начин тази шеговитост прави скръбта и мъката в тази сцена по-интензивни. Не знам как точно се случва, но когато комичното и трагичното са редом – и двете стават по-силни, по-остри. Никога не съм тръгвал с намерението да пиша роман, мрачен и потискащ открай докрай, в него трябва да има и по-леки моменти, трябва да има и хумор, защото такъв е животът, комбинация от двете, и в този смисъл аз се опитвам да уподобя живота. И мисля, че любимата ми форма е черната комедия.  - Израснал съм като градско чедо, живял съм в Торонто, Монреал и Париж, но стигнах до определен момент от живота си, в който ми се искаше да заглуша шума. В града има толкова много шум, обстрелват те не само съобщения, но и музика, която не искаш да слушаш, има минувачи, в които не искаш да се блъскаш, коли, търсещи къде да паркират, трафик – и с течение на времето всичко това се отразява на душата. И затова моето инстинктивно желание – също като на Найл – беше да се опитам да намеря една утопия - това е илюзия, разбира се, няма утопия, няма нирвана, - но аз се опитах да я намеря в Лорентианските планини, където си взех къща, пред която има само гори и планински склонове, а в подножието на хълма тече река. Когато земята в съседство беше обявена за продан, аз я купих, така че никой да не може да строи на нея. Всеки, който идва да живее при мен, се чувства изолиран, докато аз усещам, че съм намерил покой. Съзнавам, че тази история звучи хипи, зен, но усещам едно единение с гората, с животните, които срещам, докато се разхождам, с дърветата, усещам също близост с поетите, възпяващи природата, и особено английските поети-романтици. Когато живееш на това място, ти се иска да четеш поетите, които пишат за природата - Мисля, че това е инстинктивна склонност, вероятно идваща от работата ми като преподавател, да споделям стихове, които като цяло не са толкова известни. Но отделно от това, като писател обикновено черпя вдъхновение от поезията, която според мен е апогеят, връхната точка на изкуството, защото съчетава всички елементи и обхваща всички сетива, думите, значението и музиката са слети в едно. Освен това стихотворенията са кратки, а аз обичам краткостта, сбитостта. Дори не осъзнавам колко много е поезията, докато не прочета завършената книга и не чуя хората да го отбелязват. Когато ми липсва вдъхновение, отварям любимите си антологии и се опитвам да променя посоката и да намеря в думите кое е значимо и кое не, да намеря образи, метафори и след това да внеса това в книгата.  - Когато реших да пиша от друга гледна точка – през очите на Селест – това ми създаде най-големи трудности, защото не съм 14-годишно момиче, не разбирам момичетата на тази възраст, не мога да говоря като тях, не знам от какво се интересуват. Може би отчасти затова я направих толкова различна, необикновено развита за възрастта си, тя говори повече като възрастен. Така преодолях тази трудност, успях да й дам по-достоверен глас.  Друг проблем беше злодеят, големият злодей; не исках да го направя едноизмерен, исках да е пълнокръвен. Не исках да е с белези по лицето, в черни дрехи, с дрезгав груб глас, затова той е възможно най-невзрачният, банален човек. Струва ми се, че няма нищо по-ужасяващо от един напълно безличен, банален персонаж, у когото обаче се крият демони. Като погледнеш в очите му, те са празни – сиви очи, сиво лице, сив костюм. Въплъщение на баналността на злото. - Колкото повече се задълбочавах в проучванията, толкова повече откривах – например статия от 2011 година от провинциален вестник на малко градче, че лесничеят Мишел Льоблан е обвинен във вземане на подкупи от ловци, за да стои далеч от определени райони. А в други статии например се съобщаваше за контрабандисти, които са се опитали да изнесат мечи жлъчни мехури, защото в Китай те струват цяло състояние. Но ако се върна към въпроса ти: няма как да повлияя на правителството на Квебек да престане да съкращава горски полицаи; в определен район вместо десет вече патрулират само двама. Ще ми се да видя как държавата престава да поощрява ловците - а ловът е машина за правене на пари за търговците на жлъчка за водачите. Американските туристи идват специално за трофеи, убиват мечките и се снимат с главите им – именно тези неща се надяваш да промениш. А дали ще стане? Не, тази книга няма да окаже никакво влияние. Освен може би сред отделни читатели, които ще научат за този проблем. Бюрократите обаче рядко четат романи. Може би ако се направи филм по книгата – а правата за него вече са купени, – това би променило нещо.  - Само това, че се казва Paris Green (\"Парижко зелено\") – което всъщност е името на смъртоносна отрова, съдържаща арсеник, но е отпратка и към зеления тенис корт, както тревен, така и изкуствен, и към други неща. Героят ми е канадски тенисист, около номер 200 в ранглистата, който отива в Париж за участие в турнир. И в британското посолство, където е единственият тревен корт в Париж, се запознава с жената на мечтите си. Ала единственият проблем е, че нейният баща – значим парижки импресарио в областта на класическата музика – има нелегален бизнес по уреждане на тенис мачове. И така фон за любовната история става сенчестият престъпен свят – ето една черна романтична комедия.", "date": "2017.11.28", "title": "Джефри Мур, писател: Любимият ми жанр е черната комедия"}
{"url": "http://www.dnevnik.bg/sviat/2017/11/28/3086293_grafika_na_denia_koi_shte_oglavi_federalniia_rezerv_na/", "text": "Американският Сенат ще изслуша днес номинирания за председател на Федералния резерв Джером Пауъл, пише агенция \"Ройтерс\". Пауъл ще се изправи пред комисията по банкирането, след като бе посочен за поста от президента Доналд Тръмп миналата седмица. С хода си държавният глава постави прецедент, като не даде на досегашния председател Джанет Йелън възможност за втори мандат начело на ФЕД. Пауъл обаче вероятно ще продължи нейните политики.", "date": "2017.11.28", "title": "Графика на деня: Кой ще оглави Федералния резерв на САЩ"}
{"url": "http://www.dnevnik.bg/tehnologii/2017/11/28/3086431_feisbuk_shte_izpolzva_izkustven_intelekt_v_borbata_sus/", "text": "Фейсбук\" обяви, че ще изгради система с изкуствен интелект, целяща да разпознава бързо членовете на социалната мрежа, които имат самоубийствени мисли. Инициативата е с цел своевременно помагане на тези хора, съобщава БТА. Технологията ще издирва автоматично индикации за самоубийствени мисли в посланията на потребителите, както в публикуваните от тях клипове. При наличието на такива индикации персоналът на \"Фейсбук\" ще бъде информиран бързо, както и организациите, оказващи специализирана помощ на хората със самоубийствени мисли. Системата с изкуствен интелект ще проучва не само посланията на членовете на мрежата, но и отговорите на техните приятели. \"Фейсбук\" вече е вкарал в действие средства, позволяващи на потребителите да подадат сигнал, ако смятат, че техен приятел иска да сложи край на дните си, но системата с изкуствен интелект ще позволи да се подава по-бързо информация за такива хора и дори да се откриват сигнали, които членовете на мрежата може и да не са забелязали. \"След тестов период в САЩ \"Фейсбук\" ще разгърне системата и извън страната и накрая тя ще е достъпна навсякъде, с изключение на ЕС\", казва Гай Роузън, вицепрезидент на \"Фейсбук\", отговарящ за управлението на продуктите на компанията. Личните данни в ЕС за защитени от по-строги закони, отколкото тези в САЩ.", "date": "2017.11.28", "title": "\"Фейсбук\" ще използва изкуствен интелект в борбата със самоубийствата"}
{"url": "http://www.dnevnik.bg/citat_na_deniia/2017/11/28/3086427_citat_na_denia_kogato_ima_stroitelstvo_ima_mir/", "text": "Това заяви в интервю за БНТ министър-председателят Бойко Борисов в обобщение на провелата се вчера в унгарската столица Будапеща шеста  среща на лидерите от Централна и Източна Европа и Китай  \"16+1\". \"С Виктор Орбан имаме много теми - не само предстоящото българско председателство, а и кохезионната политика, газовия хъб. Трябва да мислим за едно подобно на Брекзит стратегическо споразумение специално за Турция, ясно е, че тя няма да се присъедини към ЕС, това вече 50 години не се случва. И Виктор много се смя на моите думи, че от една страна Турция е неприемлива за Европа, обаче от друга страна спим спокойно, защото тя ни пази гърба\", разказа Борисов. \"С китайския премиер се познаваме отдавна и сме говорили неколкократно по различни теми. Китай ще извади 2 млрд. долара за инвестиции в Европа .  С тях сме се разбрали. Те си мислиха, че идват и почват да строят магистрала. Това няма как да стане в ЕС. Тук има ясни правила и всичко е разписано. Ето, днес обявяват обществени поръчки за бързия влак Белград. Обсъждахме финансирането на коридор номер 8 - той ще промени историята на Балканите и от едно размирно място те могат да се превърнат в едно мирно и проспериращо място. Само с общи усилия можем да постигнем резултати. Това зависи от всички партии в България. Представете си всички тези проекти на картата\", подкани премиерът. , завърши той и декларира, че винаги завършвал с този лозунг, защото магистрала \"Хемус\" била от изключителна важност.", "date": "2017.11.28", "title": "Цитат на деня: Когато има строителство, има мир"}
{"url": "http://www.dnevnik.bg/sviat/2017/11/28/3086382_separatistite_v_katalunia_smeniha_taktikata_predi/", "text": "Месец след като централното испанско правителство пое контрола над Каталуня, прогнозата в автономната област е за помирение, поне временно. Регионалните партии се готвят за избори следващия месец, а сепаратистките партии променят тактиката си. На 27 октомври каталунският парламент отправи безпрецедентно предизвикателство към испанската държава, обявявайки независимост. Решението беше последвано незабавно от де факто отмяна на регионалната автономия и сваляне на сепаратисткото правителство на Карлес Пучдемон. \"Това бяха трудни дни на дълбоко притеснение за всички ни, на страх... но за щастие, те започват да остават зад нас\", заяви в четвъртък премиерът на централното правителство Мариано Рахой. Противно на всички очаквания, сепаратистите, които уверяваха на всеослушание, че са готови за независимостта, не оказаха никаква съпротива. Сепаратистките лидери  признаха бързо , че обявяването на отделяне от Испания е политически акт и няма реална сила. Карлес Пучдемон и четирима министри от регионалното правителство заминаха за Брюксел. Срещу тях е издадена заповед за арест. Мобилизацията се концентрира върху защитата на останалите осем уволнени министри, арестувани, както и двама лидери на сепаратистки асоциации, в рамките на разследване за бунт и/или противодържавна дейност. За своите поддръжници те са политически затворници.  Местните чиновници, управлявани пряко от назначени от Мадрид министри, следват заповедите. След вълненията през октомври последваха по-слабо организирани и по-малобройни протести, въпреки че твърдото ядро на сепаратистките избиратели, близо 46 на сто според проучване,  публикувано в неделя  във всекидневника \"Ел паис\", остава вярно на каузата. Забави се и ритъмът на преместването на централите на корпорациите извън Каталуня. 2700 предприятия са напуснали областта. \"Всичко е точно като преди два месеца: животът на улиците, магазините, работата и т.н.\", уверява Жоан Ботела, преподавател по политически науки в Автономния университет на Барселона. Единственото \"осезаемо\" отражение на тези седмици на вълнения, които притесниха цяла Европа, е че през декември ще се състоят регионални избори, свикани от Мадрид, добавя преподавателят. Промяна в тактиката Проучванията на общественото мнение предвиждат резултат, подобен на предходните избори - през септември 2015 г., на които сепаратисткият блок, съставен от три партии, получи практически равен брой гласове с партиите, които не подкрепят отделянето от Испания. Обаче поради това, че гласовете от селските райони имат по-голяма относителна тежест (в испанската избирателна система), сепаратистите получиха мнозинство в регионалния парламент, което им позволи да управляват. Следователно, възможно е и да бъдат свалени, ако избирателите, подкрепящи оставането в Испания, се мобилизират. Двете големи сепаратистки партии - Европейска демократична партия на Каталуня на Карлес Пучдемон и Републиканска левица на Каталуня - вече не са единен фронт, а водят кампания поотделно. В техните програми едностранното обявяване на независимост вече е по-дискретно - промяна на тактиката, която те обясняват с опасенията си от насилие, следствие на репресиите на централните власти. \"Искам и трябва да водя диалог с министър-председателя (Мариано Рахой)\", заяви Пучдемон пред германското радио Дойчландфунк. Предложение, което централните власти отхвърлят категорично, защото идва от човек, който според тях вече е обвинен в бунт и е избягал в Белгия. Пучдемон обаче прави противоречиви изказвания и ситуацията остава неясна. В събота, представяйки своята листа \"Заедно за Каталуня\", той заяви, че на изборите на 21 декември каталунците трябва да \"ратифицират\" стремежа си към независимост. В продължение на две години обаче сепаратистите заявяваха, че са готови за отделянето. Но не получиха публична подкрепа от нито една страна и структурите, които трябваше да заработят с обявяването на каталунската република, не бяха задействани. \"В продължение на две години живеехме в лъжа\", обвинително заявява Ева Гранадос, номер две в партията Социалисти на Каталуня, говорейки за \"мираж\", който е довел до напускането на много компании, политическа нестабилност и икономическа несигурност, трудна за преодоляване. Нейната партия, която би искала да е начело на следващото правителство, води предизборната си кампания, като набляга на необходимостта от диалог в едно разделено общество, както и на промяна на Конституцията, която да позволи Испания да стане федерална държава, в която Каталуня да намери своето място. Основната сила, която се противопоставя на сепаратистите, е дясноцентристката партия \"Сиудаданос\" (\"Гражданите\"). Тя води кампанията си, като подкрепя \"нов етап на помирение и обединение\" в Каталуня, което може да включва и социалистите. Също като Народната партия на Рахой, \"Сиудаданос\" обещава да възстанови величието на автономната област, пострадало според партията от тесногръдата гледна точка на сепаратистите. /БТА", "date": "2017.11.28", "title": "Сепаратистите в Каталуня смениха тактиката преди изборите"}
{"url": "http://www.dnevnik.bg/sviat/2017/11/28/3086466_arjentinskata_podvodnica_suobshtila_za_pojar_predi_da/", "text": "Аржентинската подводница, която изчезна на 15 ноември, съобщила за начало на пожар в батериите ѝ, преди да прекъсне радиовръзката с нея, съобщиха аржентинските военноморски сили, цитирани от ДПА и БТА. Късо съединение предизвикало дим, но нямало пламъци и пожарът бил изгасен, каза говорителят на ВМС Енрике Балби на пресконференция, предавана на живо по телевизията. Той отхвърли възможността подводницата да е била нападната, но каза, че пожар или късо съединение може бързо да са намалили запасите от кислород в подводницата \"Сан Хуан\" с 44-членен екипаж. Ден по-рано Балби обяви, че флотът  все още не губи  надежда екипажът да е оцелял. Говорителят добави, че издирването  продължава . 12 страни, участващи в него, сега чакат да пристигне американска миниподводница и руски съд, които могат да се потопят на дълбочина до 1000 метра, посочва ДПА. Подводницата изчезна, след като отплава от южното пристанище Ушуая към базата си в Мар дел Плата.", "date": "2017.11.28", "title": "Аржентинската подводница съобщила за пожар, преди да прекъсне връзката с нея"}
{"url": "http://www.dnevnik.bg/evropa/razshiriavane/2017/11/28/3086437_turciia_smiata_che_es_triabva_da_preosmisli_miastoto_i/", "text": "Европейският съюз е \"напълно объркан\", откакто Великобритания гласува да го напусне, и трябва да преразгледа визията си за разширяването си и мястото на Турция в него. Това заяви турският премиер Бинали Йълдъръм по време на посещение в Лондон, предадоха \"Ройтерс\" и БТА. \"След решението за Брекзит ЕС е напълно объркан. Те трябва да преразгледат визията си за бъдещето, до каква степен ще се разширяват и какво място ще има Турция в това. Ние сме тук. Никъде няма да отидем\", посочи Йълдъръм в Лондон. Турция води трудни преговори за присъединяване към ЕС от 2005 г., но масовата чистка, която президентът Реджеп Тайип Ердоган предприе след неуспешния опит за преврат миналата година влоши отношенията между Брюксел и Анкара. Йълдъръм също така заяви, че Турция не вярва, че кризата в съседна Сирия може да се реши, докато президентът Башар ал Асад е все още на власт. \"Настоящият режим е отговорен за начина, по който нещата се развиха в Сирия . . . Не мисля, че е реалистична перспективата да се изгради траен мир в Сирия, докато Асад е на поста си\", посочи турският премиер.", "date": "2017.11.28", "title": "Турция смята, че ЕС трябва да преосмисли мястото й при разширяването"}
{"url": "http://www.dnevnik.bg/sport/2017/11/28/3086418_futbolistite_vuv_visshata_liga_poluchavat_po_70/", "text": "Най-интересната, най-вълнуващата и най-скъпата. Така Висшата лига на Англия по футбол се рекламира пред света и успешно защитава реномето си. Първенството на Острова генерира огромен интерес, а от това добре печелят и футболистите. Проучване на  Sport Intelligence за заплатите в спорта  показва, че футболистите от Висшата лига са сред най-добре платените в света по средния брой на изиграни мачове през сезона. Според цифрите играчите в Премиършип взимат по близо 70 хиляди паунда (90 402 долара) на двубой. Това се изчислява от годишните заплати и 38-те двубоя от първенството, които са гарантирани за всеки отбор. Голяма част от английските тимове обаче имат почти двойно повече двубой заради двете други надпревари Купата на Лигата и Купата на Футболната асоциация, както и участието им в Шампионската лига или Лига Европа. Въпреки впечатляващите цифри, футболистите от Висшата лига не са №1 в това отношение. Проучването сочи, че състезателите в най-популярния спорт зад океана американския футбол, получават средно по близо 170 хиляди долара (130 хиляди паунда) на мач. Това са дължи на по-малкия брой мачове в редовния сезон, който играят всички 32 тима от Лигата. Всеки сезон отборите имат гарантирани минимум 16 мача. Именно от това е изчислено, че звездите в американския футбол получават пари на отделен двубой. В проучването на фигурират евентуалните двубои в плейофите, с които максимално броят им може да достигне до 21. Проучването на Sport Intelligence е за отборните спортове. То обхваща 465 професионални спортни тима от 29 различни лиги от 16 страни. Представени са девет различни спорта, в които се състезават 9816 мъже и 20428 жени. Според данните предоставени от всички отбори те дават общо 20.58 милиарда долара за заплати годишно. \"Манчестър юнайтед\" дава най-високите заплати в Премиършип \"Манчестър сити\" и \"Манчестър юнайтед\" са двата най-добре представящи се отбора от началото на сезона във  Висшата лига . Това не е изненада с оглед на средствата, които хвърлят двата клуба. Ако таблицата не е по резултатите на терена, а заплатите на футболистите, двата тима от Манчестър отново ще са на първите две места, но в обратен ред. \"Червените дяволи\" са клубът, който плаща най-високите средни заплати в Премиършип. На \"Олд Трафорд\" един футболист взима средно по 6.813 млн. долара (5.24 млн. паунда). На второто място е \"Сити\" с 6.806 млн. долара. Общо 20-те клуба от Висшата лига плащат 1.793 милиарда долара годишно за заплати. Това прави средно по 3.435 млн. долара за всеки футболист в шампионата. За първи път в историята Висшата лига мина границата от средно 66 хиляди долара (50 хиляди паунда) седмично. До голяма степен това се дължи на влизането в зила на новия договор за телевизионните права за периода 2016-19, който гарантира на 20-те клуба 2.4 млрд. паунда. Това доведе до среден приход от 120 млн. паунда на клуб. Така никак не е случаен фактът, че през лятото клубовете от Висшата лига похарчиха общо 1.4 млрд. паунда за трансфери и поставиха световен рекорд. \"Манчестър сити\", воден от Пеп Гуардиола е платил 161 млн. паунда за нови играчи, според финансовите доклади на клуба. \"Гражданите\" са и най-скъпият футболен отбор в историята на футбола, сочи Футболната обсерватория CIES. Техните футболисти са купени за 853 млн. евро. Бъдещето на всички клубове във Висшата лига е подсигурено, благодарение на отличните договори, но проучването показва огромна разлика между водещите тимове и тези в дъното. Средните заплати в новаците \"Хъдърсфийлд\" и \"Брайтън\" са средно 1.33 млн. долара и 1.75 млн. долара, повече от пет пъти по-малко от двата клуба от Манчестър. Заплатите в НБА надхвърлят 3 милиарда долара Националната баскетболна лига (НБА) държи първенството по най-високи средни заплати  в спорта. Шампионатът по баскетбол на САЩ и Канада, включват 30 тима ще раздаде заплати за общо 3.159 милиарда долара за тази година или средно по 7.1 млн. долара годишно. За 2017 г. отборът с най-високите годишни заплати е \"Оклахома сити тъндър\" от НБА. \"Гръмотевиците\" правят скок от 33-ото място, което заемаха преди 12 месеца. Тогава 15-те им регистрирани играчи взимаха 90 млн. долара годишно или средно по 6 млн. В момента съставът на \"Оклахома\" е от 14 души с общи заплати 130 млн. долара (почти 9.3 млн. долара средно). На второ място е бейзболната лига на САЩ с 3.878 млрд. долара или средно 4.468 млн. долара, а зад нея се нарежда Индийската крикет лига. Там броят на общите заплати е нисък – 67.166 млн. долара, заради наличието на едва 15 отбора, но всеки състезател взима средно по близо 4 милиона долара. Сред футболните лиги най-предно класирана е Висшата лигасъс своите 3.435 милиона долара средна заплата.", "date": "2017.11.28", "title": "Футболистите във Висшата лига получават по 70 хиляди паунда на мач (инфографика)"}
{"url": "http://www.dnevnik.bg/na_put/2017/11/28/3086153_noshtuvka_pod_stalaktitite_veche_e_vuzmojno/", "text": "Пещерата Аван грот ла форестиер (Aven Grotte La Forestière) в Южна Франция предлага на авантюристично настроените да прекарат една необикновена нощувка под земята след красотата на сталактити и сталагмити. Гората на повърхността по особен начин е проникнала и в пещерата - корените на дърветата са пробили до подземната кухина и висят от тавана, преплитайки се около сталактитите. Офертата гарантира сън при пълна тишина. Настаняването е в специални окачени палатки, оборудвани с матраци и топли одеала. Температурата е постоянна - +16.5 градуса. Общо палатките са три и могат да поберат компания от шестима души. Стойността на нощувката е 90 евро на човек с включена закуска. Възможно е да се поръча и бутилка шампанско. Пещерата Аван грот ла форестиер е открита през 1966 г.", "date": "2017.11.28", "title": "Нощувка под сталактитите ... вече е възможно"}
{"url": "http://www.dnevnik.bg/evropa/novini_ot_es/2017/11/28/3086473_franciia_shte_zabrani_glifozata_do_tri_godini_obeshta/", "text": "Френският президент Еманюел Макрон заяви вчера, че ще вземе всички необходими мерки, за да гарантира, че хербицидът глифозат ще бъде забранен във Франция, веднага щом се появи алтернатива и това ще стане до три години, предадоха \"Ройтерс\" и БТА. Макрон обяви намеренията си в \"Туитър\" след  напрегнато гласуване в Брюксел . Вотът събра необходимото мнозинство за удължаване на лиценза за употреба на хербицида с още пет години въпреки опасенията, че може би е канцерогенен. През октомври Европейската комисия предложи удължаване на лиценза за използване на глифозата с пет години, след като първоначалният й план за удължаване с 10 години на разрешителното не получи достатъчна подкрепа. Европейският парламент подкрепи пълната забрана на хербицидите на основата на глифозата до декември 2022 г. и незабавното ограничаване на употребата на веществото. Напрежение в Германия Вчерашното решение на ЕС отново да разреши използването на глифозат поражда напрежения в сегашната германска управляваща коалиция между консерваторите и социалдемократите в момент, когато те се опитват да договорят нов съюз, предаде \"Франс прес\". Разрешението за употреба на спорния хербицид стана възможно и благодарение на положителния вот на представителя на Германия по нареждане на министъра на земеделието Кристиан Шмит, консерватор от политическото семейство на канцлера Ангела Меркел. Досега Германия се въздържаше при гласуванията по този въпрос заради разногласията за глифозата между християндемократите и социалдемократите в правителството. В крайна сметка тя гласува в подкрепа на възобновяването на употребата на глифозата за срок от пет години, след като поиска ограничения за ползването на продукта от частни лица и по-добро опазване на биоразнообразието. Министърът на околната среда от Социалдемократическата партия Барбара Хендрикс, която е против този хербицид, незабавно обвини колегата си от земеделието, че е превишил правомощията си и спомена \"сриване на доверието\" в сегашната управляваща коалиция. Тези, които се надяват да изградят отношения на доверие между коалиционни партньори, не може да се държат така, заяви тя. Според Хендрикс тя и Шмит са се договорили Германия отново да гласува \"въздържал се\", а колегата й от земеделието не е удържал на думата си. Шмит се оправда с аргумента, че в противен случай Европейската комисия е щяла да има последната дума и бездруго е щяла да гласува в подкрепа на глифозата. През май 2015 г. глифозатът бе класифициран като \"вероятен канцероген\" от Международния център за изследване на рака към Световната здравна организация. Сегашните разногласия може да усложнят усилията за съставяне на ново германско правителство между консерваторите и социалдемократите, отбелязва \"Франс прес\".", "date": "2017.11.28", "title": "Франция ще забрани глифозата до три години, обеща Макрон"}
{"url": "http://www.dnevnik.bg/sviat/2017/11/28/3086471_amerikanskite_voenni_v_blizkiia_iztok_se_okazaha_s_nad/", "text": "Числеността на американските военни, разположени в зони на военни действия в Близкия изток, се превърна в мистерия, след като Пентагонът публикува снощи нови официални данни, значително превишаващи обявяваните досега, предаде \"Франс прес\". Тримесечен доклад на Пентагона за числеността на военните в Близкия изток сочи, че на 30 септември близо 15 300 американски военни са били разположени в Афганистан, 8900 в Ирак и 1720 в Сирия. Тези числа се различават от съобщаваните в предишни месеци. Според по-ранните данни военните в Сирия са били 503, а в Ирак - 5262. Само преди няколко месеца представител на Пентагона \"увеличи\"  досега известния брой  на военнослужещите в Афганистан от 8400 на 11 000 души. Разликата между тях е онова, което Пентагонът нарича \"ниво на управление на войските\". При правителството на Барак Обама бе определен лимит за броя на американските военни, разположени в Близкия изток, отбелязва АФП. \"Стигнахме до момента, когато официално можем да обявим данни, различаващи се от досегашните\", каза говорител на Пентагона в отговор на въпрос за тези разлики. Той увери, че САЩ ще съобщят точната численост на военните, разположени в зони на военни действия, но не каза кога. \"Ще бъдем възможно най-прозрачни, но без да информираме врага за капацитета си\", добави той.", "date": "2017.11.28", "title": "Американските военни в Близкия изток се оказаха с над 9000 повече от обявяваните досега"}
{"url": "http://www.dnevnik.bg/bulgaria/2017/11/28/3086507_stroejut_na_magistralata_mejdu_ruse_i_veliko_turnovo/", "text": "Председателят на Агенция \"Пътна инфраструктура\" Дончо Атанасов заяви преди БНТ, че веднага след началото на строежа на магистралата между Русе и Велико Търново ще започне изграждането на нов мост над Дунав. Той ще бъде в Русе, като вече е избрано място за него. Съоръжението ще е нужно, тъй като се очаква трафикът да се увеличи многократно след завършването на аутобана. Атанасов уточни, че за изграждането на магистралата ще са необходими около 3 години. Такъв времеви срок даде и за приключване на строежа на \"Хемус\", където предстои началото на строителните дейности между Ябланица и разклона за Ловеч и Троян. По думите му до 2021-2022 г. и двата транспортни проекта може да са готови. Той каза още, че след обилния снеговалеж от вчера всички пътища в страната се обработват постоянно, за да се избегне заледяване. Шефът на пътната агенция уточни, че е имало инциденти с камиони на магистралите \"Тракия\" и \"Хемус\", които са ангажирали много техника и са блокирали част от движението. Атанасов се оплака, че само за вчерашния ден в агенцията са постъпили 15-20 фалшиви сигнала за затрупани от снега коли, в които има и хора. Според него подобни неща са недопустими, тъй като част от техниката се пренасочва за тези места и по този начин се забавя чистенето.", "date": "2017.11.28", "title": "Строежът на магистралата между Русе и Велико Търново ще се съчетае с нов мост над Дунав"}
{"url": "http://www.dnevnik.bg/sport/2017/11/28/3085705_fotogaleriia_kanadski_futbol_v_snega/", "text": "Рънингбекът на \"Калгари стампедър\" бележи тъчдаун в двубоя срещу \"Торонто аргонаутс\". Въпреки усилията обаче \"Торонто\" спечели с 27:24 и триумфира с купа \"Грей къп\". Двата отбора излъчиха шампиона в Канадската футболна лига за 2017 г.", "date": "2017.11.28", "title": "Фотогалерия: Канадски футбол в снега"}
{"url": "http://www.dnevnik.bg/evropa/novini_ot_es/2017/11/28/3086504_i_sasht_smumriha_rumuniia_za_sudebnata_reforma/", "text": "Съединените щати заявиха, че обсъжданият в Румъния проект за съдебна реформа може да попречи на борбата с корупцията, предадоха \"Асошиейтед прес\" и \"Франс прес\", цитирани от БТА. \"Призоваваме румънския парламент да отхвърли предложенията, които подкопават правовата държава и застрашават борбата с корупцията\", заяви говорителят на Държавния департамент Хедър Науърт и изрази безпокойството на Вашингтон от проекта за съдебна реформа в Румъния. \"Този проект, внесен от министерството на правосъдието, е заплаха за напредъка, постигнат през последните години в Румъния в изграждането на солидни съдебни институции, защитени от политическа намеса\", гласи декларация на говорителя на Държавния департамент. През последните години Румъния бе хвалена за усилията да обуздае корупцията по високите етажи на властта, напомня АП. Президентът Клаус Йоханис заяви, че ще използва конституционните си правомощия, за да се противопостави на проекта за съдебна реформа, добавя АП. Реформата вече си навлече критиките на Европейската комисия, чуждестранни дипломати и магистрати, тъй като поставя съдебната система под политически контрол и подкопава борбата срещу корупцията.", "date": "2017.11.28", "title": "И САЩ смъмриха Румъния за съдебната реформа"}
{"url": "http://www.dnevnik.bg/sviat/2017/11/28/3086505_venecuela_shte_zasili_uchastieto_na_voenni_v/", "text": "Генерал Мануел Кеведо, който бе назначен начело на държавната петролна компания \"Петролеос де Венесуела\" (PDVSA - ПДВСА), ще включи повече военни във високите ешелони на концерна в голямо преструктуриране, което има за цел да изкорени корупцията. Това съобщи днес \"Ройтерс\", позовавайки се на двама източници от компанията.  Венецуелският президент Николас Мадуро назначи късно снощи генерал Кеведо не само за ръководител на ПДВСА, но и за министър на петрола, засилвайки още повече влиянието на армията в страната, пише БТА. Според испаноезичния сайт на Си Ен Ен процесът, задействан от президента, ще остави \"перлата в короната\" на Венецуела в ръцете на военните. Самият Мадуро по-рано каза, че си е поставил за цел да диверсифицира икономиката, \"изчиствайки\" ключови сегменти от нея и извършвайки \"революция в революцията\". Назначението според него отговаря на исканията на покойния лидер Уго Чавес, \"завладял ПДВСА в битките от 2002 и 2003 г.\" Според източници от сектора назначението може да ускори напускането на служители на компанията и да засили оперативните ѝ проблеми, в период когато производството й вече се срина до близо 30-годишен минимум.  Има заповед да се милитаризират ключови части на ПДВСА, посочи служител на компанията, пожелал анонимност. Според втори източник военни ще поемат ключови производствени звена в източните и западни райони на Венецуела. Кеведо, бивш министър на жилищното строителство, за когото не е известно да има опит в енергетиката, пое новия си пост днес и официално ще положи клетва утре. Назначаването на Кеведо идва пет дни след като назначеният от Учредителното събрание на Венецуела главен прокурор (и бивш омбудсман) Тарек Уилям Сааб обяви, че шестима високопоставени служители на американския филиал на ПДВСА, \"Ситго\", са арестувани заради подозрение в корупция и \"предателство към родината\", отбелязва \"Ел паис\". Самият Кеведо, \"известен\" с погрома на опозиционните протести през 2014 г., няма никакъв опит в петролната индустрия.  Петролът формира 96% от приходите от износ на Венецуела. Властите в Каракас многократно са обвинявали спадът в цените на петрола и \"войната\", която \"враговете\" водят срещу тях, за икономическата криза. Несъгласни с тях експерти обаче говорят за лошо управление на ресурсите.", "date": "2017.11.28", "title": "Венецуела ще засили участието на военни в петролната си компания"}
{"url": "http://www.dnevnik.bg/bulgaria/2017/11/28/3086509_prilojenieto_az-klientut_dava_vuzmojnost_klienti_i/", "text": "Новата платформа \"Аз - клиентът\" позволява да се комуникира между потребителите, но и между потребителя и търговеца, обяви председателят на Комисията за защита на потребителя (КЗП) Димитър Маргаритов в интервю за БНТ. Тя ще има директна връзка с администрацията. \"Ние се присъединихме към тази инициатива, за да можем да оправдаем доверието на тези, които са реагирали при некоректно поведение от страна на търговеца\" . Приложението \"Аз-клиентът\" дава възможност клиенти и търговци да решат потребителски казус. Комуникацията между двете страни предлага да се постигне помирение, без да се намесва контролният орган КЗП, но в случай на забавяне, отказ или по-сложно производство - комисията поема функцията си. Основната цел е да се намалят нелоялните търговски практики, а също самите търговци да спечелят повече клиенти. Виртуалната платформа е продукт на създателите на приложението \"Аз-кметът\", което успешно решава проблеми на жители от над 10 български общини, уточнява БНР.  По-голямата част от сигналите за фалшиви намаления по време на т. нар. Черен петък са били основателни, каза още Димитър Маргаритов. По думите му около 30 са случаите на изкуствени намаления. \"Имаше някои случаи на отказ от рекламации на някои търговци и нежелание да се върнат стоки при онлайн магазини, което е незаконно, ще има санкции при такива случаи\", обясни той. През декември започват и проверки на зимните курорти, ще се проверяват съоръжение, цени в хотелските обекти и в ресторантите, обяви Маргаритов.", "date": "2017.11.28", "title": "Приложението \"Аз-клиентът\" дава възможност клиенти и търговци да решат потребителски казус"}
{"url": "http://www.dnevnik.bg/bulgaria/2017/11/28/3086510_hotel_vuv_vurshec_beshe_evakuiran_zaradi_goriashti/", "text": "Всички посетители на хотел във Вършец бяха евакуирани рано тази сутрин, съобщиха от МВР. Това се е наложило заради горящи газови бутилки и опасност от взрив. Сигналът за инцидента е подаден около 7:30 ч. На място веднага са пристигнали шест екипа на пожарната, които са помогнали на туристите да се евакуират. В момента огнеборците охлаждат газовите бутилки. При инцидента няма пострадали хора.", "date": "2017.11.28", "title": "Хотел във Вършец беше евакуиран заради горящи газови бутилки"}
{"url": "http://www.dnevnik.bg/photos/2017/11/28/3085767_fotogaleriia_krasiva_i_v_zatvora/", "text": "В женския затвор в Рио де Жанейро излежават своите присъди едни от най-опасните жени в Бразилия. Но веднъж годишно им се позволява да сменят униформите с високи токчета и бляскави рокли, за да участват във вътрешния конкурс за красота.", "date": "2017.11.28", "title": "Фотогалерия: Красива и в затвора"}
{"url": "http://www.dnevnik.bg/gradska_sreda/2017/11/28/3086299_video_proizvoditel_na_velosipedi_prizova_za/", "text": "Всяка година по пътищата се случват стотици инциденти между велосипедисти, шофьори и пешеходци. Голяма част от тях са в следствие на човешка грешка. Производителят на велосипеди \"Макском\" призовава към по-голяма толерантност на пътя с видео, провокирано от конкретен случай. В малко повече от една минута се разказва историята на 31-годишния Тодор – запален колоездач и баща. ", "date": "2017.11.28", "title": "Видео: Производител на велосипеди призова за толерантност на пътя"}
{"url": "http://www.dnevnik.bg/sport/2017/11/28/3086012_dnite_na_predizvikatelstvata_shte_razkajat_kak_se/", "text": "Как се вари бира със сняг? Ако ви звучи интересно да разберете, отговорът ще бъде даден по време на модула по занаятчийство, включен в програмата на \"Дните на предизвикателствата\". В него ще имате и възможност да се доближите до направата на шоколад. Събитието ще се проведе от 29 ноември до 1 декември в аула \"Максима\" в Университета по архитектура, строителство и геодезия (УАСГ) в София. Тридневният форум, който ще премине под знака на зимните спортове, е част от инициативата \"София 2018 - Европейска столица на спорта\". Филмовата програма ще бъде допълнена от дискусии за безопасност, практики по първа помощ и срещи с вдъхновяващи гости, обявиха организаторите. Сред присъстващите ще бъдат  легендата в екстремните ски Глен Плейк , алпинистът Боян Петров, европейският шампион по спортно катерене за юноши Петър Иванов и Антония Григорова, която това лято пробяга Ком - Емине. Събитието включва и изложение, което ще е отворено всеки ден между 11 и 22 часа. \"То ще даде актуални предложения за здравословен начин на живот, спортна екипировка, медикаменти за превенция на травми, идеи за пътувания\", посочват организаторите. Вечерната програма (18-22 часа) ще включва презентации на специалните гости. Пълната програма за \"Дните на предизвикателствата\" може да видите  тук . Билетите са по 25 лева и се продават в мрежата на  ticketlogic  и в магазини \"Стената\". Еднодневни билети за фестивала ще се продават само на място по 10 лева.", "date": "2017.11.28", "title": "\"Дните на предизвикателствата\" ще разкажат как се прави бира със сняг"}
{"url": "http://www.dnevnik.bg/biznes/2017/11/28/3086556_makedonska_veriga_shte_otkrie_10_magazina_v_sofiia_do/", "text": "Македонският лидер в търговията с хранителни стоки \"КАМ фууд\" отвори първите си два магазина в България. Те са от типа \"хард дискаунт\" и се намират в кварталите \"Младост 4\" и \"Люлин 7\" , информира  \"Капитал Daily\"  в днешния си брой. . Във всеки от тях се предлагат над 1000 вида хранителни и нехранителни продукти и работят по седем служители. Обектите КАМ в България ще предлагат собствени марки, регионални артикули от Македония и Сърбия и повече от 50% стоки от български производители. Намерението е да се предлага най-добро качество на възможно най-ниски цени, съобщават от компанията. Собственици на веригата КАМ в Македония са Гоце Камчев и Таня Камчева – баща и дъщеря. Компанията управлява 63 обекта в Македония, а от края на 2015 г. се разширява в Косово и Албания. Голяма част от стоките в магазините на веригата в Македония са внос, който КАМ прави директно – от Гърция и Турция (плодове и зеленчуци), от Германия и Швейцария (сух асортимент, замразени и млечни артикули), от Тайланд (консерви риба тон), от Китай (нехранителни стоки), от Италия (сух асортимент). Повечето продукти са известни брандове на големи производители, а около 40% са собствени марки на веригата (private labels), произведени за нея в Македония, Германия, Швейцария, Италия: шоколадови изделия, кафе и чай, алкохолни напитки, захарни изделия, кетчуп, майонеза, ядки, колбаси, пастети, замразени и консервирани риби, сокове и безалкохолни напитки, сухи супи, козметика, млечни продукти, основни храни. До края на годината компанията планира да разполага с общо 10 магазина в София.", "date": "2017.11.28", "title": "Македонска верига ще открие 10 магазина в София до края на годината"}
{"url": "http://www.dnevnik.bg/video/2017/11/28/3086518_video_trump_nareche_senator_pokahontas_pred_veterani/", "text": "Президентът на САЩ Доналд Тръмп направи неуместен опит да се пошегува, като нарече Покахонтас сенатора от Демократическата партия Елизабет Уорън пред военни ветерани от индианското племе навахо, които прие в Белия дом, предадоха \"Франс прес\" и БТА. На церемония в чест на хората от племето навахо, служили в американската армия като шифровчици-преводачи през Втората световна война, Тръмп каза: \"Вие сте били тук много преди нас. Нищо, че имаме представителка в Конгреса, която - както се твърди - е там отдавна. Наричат я Покахонтас\", опита се да се пошегува Тръмп сред неловко мълчание. Той редовно отправя нападки срещу Елизабет Уорън, която нарича Покахонтас. Тя твърди, че има родствена връзка с коренното индианско население, но Тръмп възразява, че тази връзка е твърде далечна и че сенаторката я използва, за да извлича изгоди за кариерата си. Асоциации, защитаващи индианското културно наследство, действително не могат да се произнесан в подкрепа на Уорън или Тръмп, тъй като отбелязват, че смесените бракове и отказът на мнозина да се регистрират като \"индианци\" в миналото не дава възможност да се установяват далечни връзки.  Националният конгрес на американските индианци обаче заяви, че забележката на Тръмп е хвърлила сянка върху церемонията, чиято цел е била да се отдаде почит на приноса на военните от племето навахо за победата на американската армия в Пасифика. Те използвали своя език, за да изпращат кодирани послания, които японците не можели да дешифрират. \"Съжаляваме, че президентът използва името Покахонтас, за да обиди политически противник, което засенчва истинската цел на днешната церемония. Ние почитаме Покахонтас, която е героиня на своя народ - индианското племе памунки във Вирджиния. Още веднъж приканваме президента да се въздържа да използва името ѝ по начин, опетняващ нейната памет\", каза председателят на Националния конгрес на американските индианци Джеферсън Кийл. Покахонтас, историческа личност от началото на 17 в., за мнозина извън САЩ е герой от популярен анимационен филм на \"Дисни\" от 90-те години на миналия век. Белият дом заяви, че Тръмп не е отправил расистка обида, наричайки сенаторката Елизабет Уорън с прозвището Покахонтас, предаде \"Ройтерс\". Говорителката на Белия дом Сара Сандърс каза, че Тръмп изпитва огромно уважение и високо цени ветераните от Втората световна война. \"Според мен за повечето хора е обидно, че сенатор Уорън лъже за произхода си в изгода на своята кариера\", добави Сандърс. Тя не отговори на репортерски въпрос защо церемонията е станала под портрет на президента Андрю Джаксън, известен с насилствени депортации на индианци. Според \"Вашингтон пост\" през последните години \"Покахонтас\" е станала една от любимите обиди на държавния глава, предизвиквала възторжени възгласи по време на кампанията му. ", "date": "2017.11.28", "title": null}
{"url": "http://www.dnevnik.bg/bulgaria/2017/11/28/3086569_svlachishte_zatrudniava_dvijenieto_po_putia_krichim_-/", "text": "Земна и скална маса са се свлекли на пътното платно на около километър след Кричим в посока Девин, съобщи БНТ. Сигналът е получен тази сутрин към 4.30 часа. В момента пътят се разчиства. До приключване на работата се пропускат само леки автомобили, съобщиха от МВР. На място са полицейски служители, които отклоняват движението по обходни маршрути през Асеновград и Батак.", "date": "2017.11.28", "title": "Свлачище затруднява движението по пътя Кричим - Девин"}
{"url": "http://www.dnevnik.bg/ot_vas/galeriiotvas/2017/11/28/3086570_srubski_staroplaninski_vodopadi/", "text": "Красотата на планината, дала името на нашия полуостров, не свършва с границата ни със Сърбия. Само на няколко километра от другата страна на границата човек може да се наслади на не по-малко внушителни природни гледки. Единият от най-лесно достъпните и красиви водопади е 35-метровия бигорен водопад, намиращ се на самия път между Пирот и Княжевац.", "date": "2017.11.28", "title": "Сръбски старопланински водопади"}
{"url": "http://www.dnevnik.bg/bulgaria/2017/11/28/3086583_blizo_40_bulgari_sa_potursili_pomosht_v_posolstvoto_v/", "text": "През изминалото денонощие още 29 български граждани, които са на почивка на остров Бали, са се свързали с кризисния щаб в посолството ни в Индонезия, съобщиха от външното министерство. До този момент българите, които са информирали мисията ни, че се намират на острова, са 39. Те са в безопасност и се намират в хотелите, в които са отседнали. На Бали започна евакуация  на туристите след изригването на вулкана Агунг. Към този момент няма български граждани, които да потърсили съдействие от бюрото за европейски граждани на международното летище в Бали, което беше затворено вчера. Българско семейство с дете е прекарало няколко часа на аерогарата и след намесата на консула ни в Джакарта Александрина Гигова са отпътували към летището в Сурабая (Източна Ява), откъдето ще вземат полет за България. Други двама български граждани, чийто полет е бил отменен, също са били пренасочени към летището в Сурабая. Те ще отпътуват към Сингапур, а оттам – за България. По информация на посолството международното летище на острова остава затворено и в следващите 24 часа – до 7 ч. утре сутринта (местно време). До този момент  група от 10 български граждани , които са на почивка на острова, се беше свързала с мисията ни в Джакарта, за да информира за местонахождението си. Те се намират далеч от зоната на вулкана и са в безопасност в хотела, в който са отседнали. Българското посолство следи ситуацията на о. Бали и е в постоянен контакт с българите, за които има информация, че пребивават понастоящем в района. Кризисният щаб към мисията е на разположение на българските граждани денонощно. В случай на нужда от съдействие или необходимост от актуална информация за обстановката на о. Бали те могат да се свържат с мисията ни в Индонезия на тел. + 62 21 390 4048 или на денонощния дежурен тел.: +62 811 932200.", "date": "2017.11.28", "title": "Близо 40 българи са потърсили помощ в посолството в Индонезия заради изригващия вулкан в Бали"}
{"url": "http://www.dnevnik.bg/sviat/2017/11/28/3086584_severna_koreia_moje_da_zavurshi_iadrenata_si_programa/", "text": "Северна Корея може да обяви, че е завършила успешно ядрената си програма в рамките на една година, обяви министърът за обединението на Южна Корея на пресконференция, цитиран от \"Ройтерс\". \"Експерти смятат, че на Северна Корея може да ѝ отнеме две-три или повече години, но те разработват ядрените си способности по-бързо, отколкото се очакваше, и не можем да изключим възможността Пхенян да обяви, че програмата е завършена за година\", каза министър Чо Мьонг-гьон в Сеул. Часове по-рано източници от японското правителство съобщиха, че са засекли сигнали, които показват, че Северна Корея може да подготвя още един тест на балистична ракета. Такива изпитания не са извършвани от септември, а преди това от април досега комунистическата държава изстрелваше средно по две или три ракети на месец. При последния ракета премина над северния японски остров Хокайдо. Агенция \"Киодо\" съобщи късно в понеделник, че японското правителство е нащрек заради сигналите, допускайки възможност за тест в близките дни. Според информацията на \"Киодо\" обаче сигналите може да са свързани и със зимни учения на севернокорейската армия. Южнокорейската \"Йонхап\" каза, че подобни индикации са засечени и от властите във Вашингтон и Сеул. Южнокорейският министър Чо същевременно отбеляза, че ще е нужно още време, за да се види дали сигналите са свързани с ядрени или ракетни тестове. Режимът в Пхенян настоява, че оръжейните му програми са нужни като възможен отговор на американските планове за нападение, каквито Вашингтон отрича да има. Междувременно хавайските власти обявиха, че за пръв път от 30 години ще подновят тестовете на сирените за предупреждение при ядрена атака от времето на студената война в отговор на севернокорейската заплаха. Те ще прозвучат в петък в 11:45 ч. местно време за около 60 секунди на 400 места из тихоокеанския архипелаг, а тестът ще се повтаря в първия работен ден на всеки месец за неопределен период от време.", "date": "2017.11.28", "title": "Северна Корея може да завърши ядрената си програма след година, обяви Южна Корея"}
{"url": "http://www.dnevnik.bg/sport/2017/11/28/3086597_goldun_steit_dopusna_iznenadvashta_zaguba_ot/", "text": "\"Голдън стейт\" игра без двете си големи звезди Стеф Къри, който е с контузена дясна ръка, и Кевин Дюрант (изкълчен ляв глезен), което се оказа решаващо за загубата. Домакините обаче водеха със 106:102, преди да допуснат срив и да позволят обрат във финалните три минути. \"Кралете\" направиха серия от осем поредни точки и затвориха срещата. Богдан Богданович отбеляза последния кош 12.6 секунди преди сирената. Победата на \"Сакраменто\" сложи край на серия от осем поредни загуби в Оуклънд и девет поредни поражения като гост на тима в Лигата. \"Кралете\" се изкачиха на предпоследното 14-о място в Западната конференция. Първата четвърт завърши при равенство 27:27, а на почивката шампионите от \"Голдън стейт\" се оттеглиха с аванс от две точки. Последваха силни последни две части за \"кралете\", които взеха по три точки повече във всяка от тях. Най-полезен за победителите беше Уили Коули-Стайн, който завърши с 19 точки, шест асистенции и осем борби. Хил добави 16 точки за успеха на тима си. За \"Голдън стейт\" Клей Томпсън вкара 21 точки, а Патрик Маккоу завърши с 16 точки и седем асистенции. Дреймънд Грийн се отчете с 14 точки и осем асистенции. Поражение претърпя и друг от фаворитите в НБА - \"Бостън\". \"Детройт пистънс\" прекъсна серията от осем поредни успеха на \"келтите\" като домакин в \"Ти Ди гардън\" след 118:108. Това беше сблъсък между първите два тима в Източната конференция, а \"буталата\" записаха 13-а победа за сезона. За \"Бостън\" загубата е четвърта от 22 мача. Центърът на гостите Андре Дръмънд изигра много силен мач, отчитайки се с \"дабъл-дабъл\". Той отбеляза 26 точки, овладя 22 борби и завърши с шест асистенции и четири откраднати топки. Дръмънд получи подкрепа от гарда Реджи Джаксън, който се отчете с 20 точки и седем асистенции за победата, както и от Тобиас Харис – 31 точки и осем борби. Лидерът на \"Бостън\" Кайри Ървинг този път беше опазен от \"буталата\" и завърши с 18 точки. Плеймейкърът добави и девет асистенции, а най-резултатен за \"келтите\" беше Маркъс Смарт, завършил с 23 точки. \"Кливланд кавалиърс\" постигна осмата си поредна и излезе на трето място в Източната конференция. \"Кавалерите\" надиграха със 113:91 \"Филаделфия 76ърс\", а Леброн Джеймс беше над всички с 30 точки, 13 борби и шест асистенции. Крилото на \"Кливланд\" спечели сблъсъка с Бен Симънс, който беше чакан с огромен интерес. Звездата на \"Филаделфия\" завърши с едва 10 точки и осем борби, а в четвъртата четвърт напусна заради травма в глезена. Най-резултатен за \"Сиксърс\" беше Джоел Ембийд с 30 точки и 11 борби. На Запад \"Хюстън рокетс\" постигна 16-а победа за сезона, а гардът Джеймс Хардън влезе в историята при успеха със 117:103 над \"Бруклин нетс\". Звездата на \"ракетите\" завърши с 37 точки, 10 борби и осем асистенции. Той стана едва третия баскетболист в Лигата за последните 10 сезона, който вкарва 20 или повече точки в първите си 20 мача за сезона. Преди Хардън това сториха Кармело Антъни (серия от 20 мача) през сезон 2009-2010 и Леброн Джеймс през 2012-2013 (серия от 33 мача). Ракетите си осигуриха победата благодарение на много силна първа четвърт, която завърши при резултат 43:26. След това Хардън и компания поддържаха комфортна разлика и не позволиха на съперника си да се доближи на по-малко от 10 точки. \"Хюстън\" води в Западната конференция с 16 победи и четири загуби, а \"Бруклин\" е едва 13-и на Изток. \"Сан Антонио спърс\" победи \"Далас маверикс\" със 115:108 в дербито на Тексас. Ламаркъс Олдридж завърши с \"дабъл-дабъл\" - 33 точки и 10 борби, а Пау Гасол добави 25 точки за успеха на \"шпорите\". В дербито на Лос Анджелис \"Клипърс\" надигра \"Лейкърс\" със 120:115 и постигна втори успех над градския си съперник. Лу Уилямс записа рекордните за сезона 42 точки, а Блейк Грифин добави 26 точки за победата на \"ножиците\". Това беше 11-а поредна за \"Клипърс\" като домакин в дербито, като тимът спечели 20 от последните 22 издания на сблъсъка. Кентавиъс Колдуел-Поуп вкара 29 точки за \"езерняците\" и за трети пореден двубой се отчете с повече от 20 точки. Това обаче не помогна на тима му да се поздрави с успех. \"Лейкърс\" водеха с осем точки в средата на третата четвърт, но не можаха да задържат аванса си.", "date": "2017.11.28", "title": "\"Голдън стейт\" допусна изненадваща загуба от последния в Западната конференция"}
{"url": "http://www.dnevnik.bg/photos/2017/11/28/3086230_fotogaleriia_kak_e_ukrasen_beliiat_dom_za_purvata/", "text": "Дългогодишни традиции\" - това е водещата тема на тазгодишната украса на Белия дом в чест на първата Коледа, която семейство Тръмп ще посрещне като домакин в резиденцията на американския президент.", "date": "2017.11.28", "title": "Фотогалерия: Как е украсен Белият дом за първата Коледа на Тръмп"}
{"url": "http://www.dnevnik.bg/biznes/2017/11/28/3086603_durjavata_shte_postroi_chast_ot_ulica_v_gabrovo_zaradi/", "text": "Държавата ще финансира изграждането на част от улица в Северната индустриална зона на Габрово, за да улесни дейността на бъдещо предприятие, реши правителството. Стойността на публичната инфраструктура е 420 хил. лв., а частната производствена инвестиция - 10.8 млн. лв. Инвестиционният проект е на израелското дружество на \"ЛС Тюбс\" АД, което ще изгради завод за екструдирани туби, използвани за  опаковане на козметика от висок клас . В България няма такова производство. Двете производствени линии ще бъдат купени и монтирани последователно през 2017 г. и 2018 г. Годишният капацитет на производството е планирано да бъде 21 500 000 екструдирани туби. С осъществяването на проекта ще бъдат разкрити 68 нови работни места. 30 от служителите ще са с висше образование, 30 – със средно, и осем с основно. Предвидено е обучение на персонала в Израел и България през 2017 г. и 2018 г. Инфраструктурата ще се ползва от всички производствени предприятия в Северната индустриална зона на Габрово и ще способства за увеличаване на темпа на развитие на производството. С финансираните дейности ще се подобрят също така организацията и безопасността на движение в района, информира правителствената пресслужба.", "date": "2017.11.28", "title": "Държавата ще построи част от улица в Габрово заради нов завод"}
{"url": "http://www.dnevnik.bg/evropa/zemedelie/2017/11/28/3086607_ministrite_odobriha_180_mln_lv_za_bazovoto_plashtane/", "text": "Правителството утвърди актуализирани годишни разчети на сметката за средствата от Европейския съюз на Държавен фонд \"Земеделие\" за 2017 г. Целта е да се гарантира превеждането на базовото плащане на площ през месец декември на земеделските производители, съобщи правителствената пресслужба. С предложените актуални разчети се компенсира пълният обем на плащанията чрез пренасочване на средства в размер на 180 млн. лв. от други направления, където е налице прогнозен остатък за годината. Право на подпомагане имат тези стопани, които са подали заявления по Схемата за единно плащане на площ и отговарят на минималните изисквания за получаване на директни плащания.", "date": "2017.11.28", "title": "Министрите одобриха 180 млн. лв. за базовото плащане на площ"}
{"url": "http://www.dnevnik.bg/bulgaria/2017/11/28/3086617_pravitelstvoto_zadviji_proekta_za_izgrajdane_na_zatvor/", "text": "На днешното си редовно заседание кабинетът реши да отнеме от земеделското министерство четири терена с обща площ 276 дка в столичния кв. \"Сеславци\". Имотите ще бъдат предоставени на правосъдното министерство, като върху тях ще се изгради затворническо общежитие, отговарящо на съвременните норми и стандарти. Две едноетажни сгради в София в близост до кръстовището на бул. \"Рожен\" и ул. \"Скопие\" пък ще се управляват от Висшия съдебен съвет, след като бяха обявени за частна държавна собственост. Други две сгради, намиращи се в Сливен, ще се използват за нуждите на местния затвор, но ще бъдат премахнати. За да може община Пловдив да кандидатства за голям инвестиционен проект за обновяване и модернизация на сградния фонд и оборудването в системата на спешната медицинска помощ, кабинетът отдаде за ползване на здравното министерство двуетажна сграда на ул. \"Перущица\" №1.", "date": "2017.11.28", "title": "Правителството задвижи проекта за изграждане на затвор в столичния кв. \"Сеславци\""}
{"url": "http://www.dnevnik.bg/sviat/2017/11/28/3086625_ruski_sputnik_padna_krai_antarktida_sled_neuspeshen/", "text": "Вторият старт на ракета от новия руски космодрум \"Восточний\" по всяка вероятност е приключил неуспешно и спътникът на борда ѝ е паднал в океана близо до Антарктида. Това съобщават източници на агенции РИА \"Новости\" и \"Интерфакс\". Третият спътник от серията \"Метеор-М\" по всяка вероятност не е достигнал зададената орбита. Изглежда, че същата съдба е сполетяла и другите апарати на борда - студентския сателит \"Бауманец-2\" и 18 наноспътника на руски и чуждестранни възложители. От \"Роскосмос\" засега няма коментар, освен съобщение за журналистите, че не е установена връзка със спътника \"заради отсъствие на апарата на целевата орбита\". По план би трябвало данните от борда да започнат да пристигат около час след старта, когато последната степен на ракетата достига предвидената орбита. Но два часа по-късно не е имало никаква информация, което най-малкото означава необичайна ситуация с ракетата носител \"Союз-2,1б\". Сателитът \"Метеор-М № 2–1\" е предназначен за метеорологични наблюдения, контрол на озонния слой и радиацията в околоземното пространство.", "date": "2017.11.28", "title": "Руски спътник падна край Антарктида след неуспешен старт"}
{"url": "http://www.dnevnik.bg/biznes/2017/11/28/3086619_obshtinite_shte_kontrolirat_stroitelnite_otpaduci_ot/", "text": "Контролът върху изхвърлянето на строителни отпадъци от малки обекти и от линейни обекти на техническата инфраструктура преминава от държавата към общините. Това предвижда приета днес от правителството нова Наредба за управление на строителните отпадъци и за влагане на рециклирани строителни материали, съобщи правителствената пресслужба. Целта е да се ограничи незаконното изхвърляне на строителни отпадъци и да се спестят разходи на общините за почистването на нерегламентираните сметища. В текстовете се посочват случаите, в които не се изисква изготвянето на План за управление на строителните отпадъци (ПУСО). Това са по-малките обекти и строежи, както и при строителни и монтажни работи на линейни обекти на техническата инфраструктура. Изхвърлянето, събирането, транспортирането, претоварването, оползотворяването и обезвреждането на строителни отпадъци от всички тези обекти ще се определят с общински наредби, се казва в съобщението. По този начин ще се осигури проследимост на генерираното количество строителни отпадъци на територията на съответната община, ще се избегне изхвърлянето им на нерегламентирани места и съответно ще се намалят разходите на общините за почистването им. С приемането на новия нормативен документ действащата в момента Наредба за управление на строителните отпадъци и за влагане на рециклирани строителни материали се отменя.", "date": "2017.11.28", "title": "Общините ще контролират строителните отпадъци от малки обекти"}
{"url": "http://www.dnevnik.bg/evropa/novini_ot_es/2017/11/28/3086618_germanski_kmet_be_ranen_zaradi_liberalnata_si_politika/", "text": "Кметът консерватор на малък град в Западна Германия, познат с либералната си политика спрямо мигрантите, бе намушкан във врата и бе сериозно ранен пред магазин в понеделник вечерта, предаде \"Ройтерс\". Свидетел на атаката в град Алтена заяви пред германската телевизия, че мъж, вероятно под влиянието на алкохол, е наръгал кмета с 30-сантиметров нож, докато е крещял срещу политиката му за предоставяне на убежище. \"Органите по сигурността смятат, че е имало политически мотив зад атаката\", коментира Армин Лашет, премиер на провинция Северен Рейн-Вестфалия. Нападателят е бил арестуван. Прокурорите в Хаген са започнали разследване за опит за убийство. Петдесет и седем годишният кмет Андреас Холщай, който е написал книга за борбата срещу крайнодесните, бе тежко ранен, но след оказаната помощ в болницата вече е в дома си. По време на управлението му Алтена прие по-голям от определения за нея брой бежанци. Канцлерът Ангела Меркел и други политици изразиха шока си от атаката. Преди две години кандидатът за кмет на Кьолн Хенриета Рекер бе сериозно ранена в атака срещу бежанците, но в крайна сметка спечели изборите и стана кмет.", "date": "2017.11.28", "title": "Германски кмет бе ранен заради либералната си политика към мигрантите"}
{"url": "http://www.dnevnik.bg/biznes/2017/11/28/3086627_putstroi_burgas_poluchi_koncesiia_za_dobiv_na_varovici/", "text": "Пътстрой Бургас\" ЕООД ще добива строителни материали – варовици, от находище \"Белите камъни\" в община Суворово, реши правителството, което определи пътностроителната компания за концесионер на находището. Концесията се предоставя за срок от 35 години. През този период концесионерът ще вложи над 2 млн. лв. за осигуряване на добивната дейност и необходимите предпроизводствени инвестиции. Очаква се за целия период на договора \"Пътстрой Бургас\" да плати 1.255 млн. лв. концесионни възнаграждения. Според изискванията на Закона за подземните богатства, 50 на сто от тях ще постъпят в бюджета на общината по местонахождение на концесионната площ. Компанията е част от \"Хидростой\" с мажоритарен собственик Велико Желев. В момента тя работи по строителството на участъка Поморие - Ахелой от пътя Бургас - Слънчев бряг.", "date": "2017.11.28", "title": "\"Пътстрой Бургас\" получи концесия за добив на варовици край Суворово"}
{"url": "http://www.dnevnik.bg/kultura/2017/11/28/3086277_za_svobodata_kato_vechno_narushavane_otkus_ot_knigata/", "text": ": Това безсилие и отказът от разговор за бъдещето, освен по въпросите \"колко\" и \"кога\", а не \"какво\" и \"как\", се илюстрира много добре от обажданията на телефон 112. Безумно е, че здрави-прави мъже звънят на 112, защото видели змия, да идва спешно пожарната. Това е отпуска от живота. Животът е риск, животът е труден, опасен, животът завършва със смърт. Ние не бива да живеем като някакви хора, на които животът се случва по телевизора или по Интернет. : Може да се каже обаче, че това е опит за институционализиране на борбата срещу рисковете: за тях се грижат специални служби, на които аз плащам с данъците си.  Аз казвам друго. Казвам за този човек, който вижда змията и звъни на 112, че първо, тя се оказва смок, второ, дори и да е пепелянка – да беше хванал една пръчка и да я убие, както са правили дядо му и прадядо му.  : добрият гражданин хленчи.   Ти го описваш фарсово. Освен това аз не искам да правя, както са правили дядо ми и прадядо ми – това мирише на мухъл. Тоест, ако избухне пожар, ако видиш катастрофа, ако видиш убиец – дали е по-разумно да се хвърлиш с голи ръце, или все пак да извадиш телефона и да се обадиш на 112?  Аз не съм против телефон 112. Аз съм против хленченето. Така пак стигаме до Брайвик и опита да се медикализира и психиатризира класовата борба, така да се каже – пак да се повика някаква власт да ти реши въпроса. Както казва една българска майка: \"Да не пращат нашите деца по границата, а да наемат частна фирма\".  Аз обаче мисля, че тази тенденция е нещо положително. Цялото общество непрекъснато развива структури, които освобождават човека от най-различни функции. Ти казваш \"психиатризиране\", но то освобождава хората от мъчителните опити да си обяснят защо той изби децата. Говорили сме си с теб за подвига, героизма и саможертвата. Съвременните общества са освободили хората от мъчителната принуда да бъдат храбри и смели, да се саможертват.  Не мисля, че това е мъчителна принуда.  Че как да не е? За повечето хора е мъчителна принуда – никой не иска да рискува живота си, да бъде храбър и да е готов на саможертва, защото това просто е много опасно. Ето защо всички предпочитаме да има войска, да има полиция, противопожарна охрана, 112 – тоест структури, които срещу съответното заплащане свалят от плещите му тази тежест.   Не е лоша идея да има 112. Но идеята, че човек може да свали отговорността за живота си от своите плещи и да я прехвърли на обслужваща фирма, респективно на властта, може да изяде главата на човечеството. Отговорността за себе си и за свободата ти е само твоя и няма начин да си свободен, без да носиш тази отговорност.   Можеш обаче да разтовариш върху съответни органи само излишната отговорност. И ти да носиш единствено отговорността за това да си свободен.  Не можеш. Свободата е неизвестност, свободата е \"не\", свободата е отрицание, тя е негативност, съдържа произвол. Свободата те изправя пред битието като такова.  Но защо? Защо свободата да не е положително конотирана? Свободен съм да правя различни неща, но няма нужда непременно да отричам други.  Отказът да носиш отговорност за живота си, да разполагаш с него, да разполагаш и с живота на други хора...  Аз не искам да разполагам с живота на други хора.  Но този отказ превръща човечеството в невероятно лесна мишена за произволна диктатура, която му пее приспивни песни. И това ще се случи, ако човечеството потегли натам. Ако то изгуби съпротивителните си свойства, точно това ще му се случи. Не виждаш ли какво става със съвременния човек? Бройлеризиране. Невероятно! Удивително! И води само към лошо. Момчето трябва да се бие, да има рани, да пада, да се удря – за да стане мъж. Между другото – и момичето. Иначе става един бройлер, който на 18 години го прихващат социалните, почват да му дават някакви пари и главно наблягат да не пуши...  Ти в някакъв смисъл възпяваш агресията. Аз продължавам да не разбирам защо момчето трябва да се бие, защо момичето трябва да се бие, защо тази наречена от теб   непременно да е вредна? Казваш, че ще се появи диктатура, която да ги доприспи. Но диктатури и диктатори са се появявали най-вече в общества, където много са се биели и изобщо не са били бройлеризирани. Виж Хитлерова Германия или Съветския съюз.  Казвам какво ще стане с днешните. На тези бройлери един ден ще им кажат \"Това сега вече не може\" и \"Виждам всичко, което правиш\" – и те дори няма да потреперят.   Отново: същото се е случвало и преди, например в такива класически диктатури каквито са били Германия и СССР, със сурово и наежено население, а не с бройлери.  Да, и хората са се борили срещу това, воювали са срещу това. А тук ти казват: \"Няма да се биеш\".  Ако стане тази антиутопия, тази диктатура, която описваш сигурно пак ще се появят хора, готови да се бият за свободата си.  Да, най-вероятно, слава богу.  Така че аз не виждам никаква трагедия. Човечеството натам се развива. Или поне този, както ти го наричаш, \"златен милиард\". Виждаш, че тъкмо в развитите страни при съвременните поколения вече се размива дори границата между половете, появяват се някакви метросексуални, изчезва мъжкарството, за което ти ратуваш. И това не е случайно. Явно новото време го иска някак си, то не пада от небето.  Тук половете нямат значение. Половете просто са станали три. Има три пола, три вида хора, както казва Кънчо: аз съм \"за\", стига третото да не стане задължително. Това разкрепостяване няма никаква връзка с въпроса за бройлеризирането. Напротив, то си е освободително движение: различни хора, на които се вменява \"отклонение от нормата\", справедливо – и храбро – постигат да бъдат приемани като нормални.   Аз го казах в преносен смисъл, защото съвременният мъж, който ходи на козметик, поддържа си ноктите, депилира се и т.н., така придобива много от свойствата на довчерашната жена.  Значи неправилно съм акцентирал или ти не си разбрал какво казвам. Не спорим за мачо или не-мачо. Проблемът е в следното: този човек, който не се интересува от политика, не се интересува от наука, не се интересува от обществен живот – та ето на този човек му е разказано, че той е готин и всичко изредено не е негова отговорност. Навремето той е знаел поне, че най-добрият физик се казва Нютон, а най-добрият биолог – Дарвин. И в идеалния случай дори е можел да проумее какво казват. Сега той е прехвърлил отговорността от Дарвин и Нютон върху институции – върху Харвард, върху Станфорд. По същия начин е предоверил и въпроса \"Ние свободни хора ли сме?\" на професионални военни, които го пазят и на които е платил. Това е и главната болест на Европа. Ако Европа загине, от това ще загине. Не всичко се купува. Не всичко може да стане опосредствано. А свободата – въобще не може. Нищо не отменя Сервантесовото, че \"свободата, Санчо, е на върха на копието\", тоест че си свободен  ако има за какво да умреш, и има за какво да убиеш.   Да, но светът е станал вече много комплексен. Ако преди 100–150 години си можел да знаеш Дарвин или Нютон, сега трябва да знаеш хиляда пъти по толкова. Тогава си бил принуден да излезеш с пушката и да се самоотбраняваш, но днес вече не си. Светът е сложен и специализиран, не е онази проста и идилична картина, която рисуваш.  Мътен въпрос. Когато те нападат, ти трябва да се самоотбраняваш, а не да се страхуваш и да хленчиш. Което се смята от властите за по-правилното поведение. Пред теб изнасилват сестра ти. Да се обадиш по телефона? Или да убиеш гада?  Мен например никога не са ме нападали. И не са изнасилвали сестра ми. Защо непременно трябва да съм подготвен за неща, които с голяма вероятност никога няма да ми се случат в живота?  Това е бройлеризация, без всякакво съмнение. Освен всичко, идеята, че всички неща са решими с пари, е внушена идея. Не са решими с пари. Има неща, за които човек трябва лично да отговаря, сам да го прави. И слава богу, огромно количество хора отхвърлят такова бройлерско съществуване – като започнем от тези, които отиват в Африка да лекуват слепи деца, и завършим с онези, които настояват на правото си на въоръжена самоотбрана.  Разбира се, че има такива хора, но те са малцинство. А мнозинството предпочита да бъдат снети от раменете му тези отговорности.  Това се казва \"роб\", чиято свобода е само привидна.  Боравиш с твърдения и метафори, които са незащитими и необясними. Те не се смятат за роби и веднага ще ти кажат: \"Кой ме е поробил?\". Ти ще отговориш \"Поробили са те обществените условия\". Но не е така. Нали този \"роб\" сваля правителства, избира правителства...  Давам прост пример. Да вземем едно дете, и то не глупаво, а умно дете. Вкарват го в училище, казват му: \"Сега ще научиш тези неща. И ще получиш бележки\". Той е по-добър от другите, класира се на първо, второ, трето място, през цялото време върви нагоре. После му поставят второ препятствие: влез в гимназия. После трето: влез в университет. После четвърто: напиши сега магистърска работа. После му казват: \"Яви се на конкурс за...\" И той все е най-добър, най-добър, най-добър. Но накрая изумен установява, че деца, които са били много-много по-зле от него, са го задминали, и то отдавна. А той е останал някакъв наивник, който спазва изисквания и непрекъснато прескача все нови и нови бариери.   Кои са тези \"те\"? Нали това са неговите родители, които участват в създаването на законите, в развитието на обществото?  Да бе. Разказах ти съдбата на най-успешното неуспешно бройлерче. В най-добрия случай то става високоплатен помощник на някой друг, който през цялото време е нарушавал правила. Който се държи като свободен човек. Свободата винаги е нарушаване. Няма свобода, която не е нарушаване. Свободата е \"Не!\" и \"Не – не!\". Разбира се, не казвам, че е   нарушаване, само произвол.  Напротив, има и кооперативна свобода, когато границите на моята свобода са границите на твоята свобода. Защо трябва непременно да нарушавам твоите граници?  Защото иначе не си свободен. Свободен значи самоопределен – този, който от себе си прави. Който не фетишизира реда. За да направиш нещо ново и въобще, за да си успешен човек, да си богат, реализиран, прославен, трябва да нарушаваш реда. И другите, спазващите реда, са неприятно изненадани. И все искат да направят някакви правила, така че да печели човекът, спазващ правилата. Правило за правилото искат. Това не може да стане.  Винаги той е победителят. Отделен въпрос е, че той е рискувал. Една част от тия нарушители загиват. Други – по-голямата част – губят. Но победителите винаги са нарушители. За спазващите правилата е създадена и доста обидна дума –   човек.  Това изобщо не е задължително. Може да се изброят безчет успешни, богати и велики хора, които не са нарушители. Бил Гейтс какво е нарушил? Какво е престъпил?  Знам ли какво е престъпил? Нещо е престъпил. Със сигурност нещо е посмял. Доколкото съм чувал – дори не е завършил университет.  Повечето хора не завършват университет. Че това какво престъпление е? Да напуснеш университета.  Като цяло няма вариант, в който да не си престъпил и да спечелиш... Просто не знам нищо за конкретния случай.  Това е твърдение, но не може да се докаже. Не е нужно твоята свобода непременно да нарушава чужди свободи.   България се освободи преди 28 години от една потискаща политическа система. Всички, които я събаряха, престъпваха – само това правеха, само забранени неща правеха.   Напротив, не бяха забранени. Конституцията на НРБ ги разрешаваше.  Не отговаряй формално. Те извършиха абсолютно забранени неща, примерно – качиха се на мавзолея. Всички се потресоха, хванаха се за главата. А те си се качиха на мавзолея и толкова – това е абсолютно провокативно, забранено символично действие. И докато беше така, печелеха. После ритуализираха съпротивата си, започнаха да се държат лоялно към някакъв друг вид власт – и загубиха. Масово и веднага. Тези, които в това време приватизираха – спечелиха. А това беше чисто отклонение. Изобщо, не можеш по несвободния път, по правилата да стигнеш до свободата. ", "date": "2017.11.28", "title": "За свободата като вечно нарушаване (откъс от книгата на Александър Андреев и Андрей Райчев)"}
{"url": "http://www.dnevnik.bg/bulgaria/2017/11/28/3086642_boiko_borisov_e_na_oficialno_poseshtenie_v_sauditska/", "text": "Министър-председателят Бойко Борисов днес е на официално посещение в Кралство Саудитска Арабия. Посещение на толкова високо равнище се осъществява за пръв път в историята на двустранните отношения между двете държави, посочва правителствената информационна служба. Целта на посещението е засилването на икономическото и търговско сътрудничество между двете страни. Ще бъдат обсъдени въпроси в ключови сфери като сигурност, енергетика, търговия, транспорт и туризъм. В Рияд българският министър-председател ще разговаря с Пазителя на двете Светини Негово Кралско Величество Салман бин Абдулазиз ал Сауд. По-късно Борисов ще се срещне и с министъра на външните работи Адел ал Джубейр и с министъра на енергетиката, индустрията и минералните ресурси Халид ал Фалих. Почетен гост по време на посещението в Саудитска Арабия е Симеон Сакскобургготски. В официалната делегация са вицепремиерите Екатерина Захариева и Красимир Каракачанов, министрите на земеделието Румен Порожанов, на транспорта, информационните технологии и съобщенията Ивайло Московски и на туризма Николина Ангелкова.", "date": "2017.11.28", "title": "Бойко Борисов е на официално посещение в Саудитска Арабия"}
{"url": "http://www.dnevnik.bg/bulgaria/2017/11/28/3086671_rumen_radev_vsiako_bulgarsko_dete_v_chujbina_triabva/", "text": "Необходимо е всяко българско дете в чужбина да има достъп до българско училище, заяви президентът Румен Радев по време на среща с представители на българската общност в Кипър, където е на официално посещение. \"Изключително удоволствие е извън пределите на родината да срещам млади българи, съхранили своя език, култура и традиции, както и граждани на Кипър, които отлично говорят български език и пазят топли връзките си с България\", каза държавният глава. Той посочи, че българската общност в Кипър се ползва с изключително доверие, и оцени високо приноса ѝ за икономическото развитие на островната държава. Изтъкна, че благодарение на усилията на българската общност в Кипър са отворени десет български съботно-неделни училища, в местна църква се извършват богослужения на български език, развива се българската журналистика и е създаден български театър. \"Това чувство за принадлежност доказва, че българският дух в Кипър е жив и връзките между двата народа са силни и приятелски\", заяви държавният глава. Румен Радев се срещна с българската общност в кметство Лакатамия, където по-рано участва в церемония по откриването на улица на името на Васил Левски. По време на дискусията са обсъдени теми, свързани с подобряването на възможностите за образование и интеграция на българите в чужбина и защитата на правата им. Акценти в разговора са били перспективите за кандидатстване в български университети, както и възможностите страната да подкрепя изкуството, науката и журналистиката, създавани от българи в чужбина. По-късно днес държавният глава удостои с орден \"Мадарски конник\" първа степен Сотирула Хараламбус, заместник-председател на Панкипърската федерация на труда и социален министър в периода 2008 - 2013 г. Орденът се връчва в знак на признание за приноса за развитието на българско-кипърските отношения в социалната област и защитата на трудовите и социални права на българите.", "date": "2017.11.28", "title": "Румен Радев: Всяко българско дете в чужбина трябва да има достъп до българско училище"}
{"url": "http://www.dnevnik.bg/sport/2017/11/28/3086664_bivshiiat_prezident_na_gruckata_futbolna_federaciia_e/", "text": "Бившият президент на гръцката футболна федерация Василис Гагацис е разследван за неправомерно разходване на средства. Прокуратурата в Атина повдигна обвинение срещу Гагацис, който в момента е изпълнителен директор на футболната Суперлига на страната, заради целево дарение от  УЕФА  на стойност 1 милион швейцарски франка от 2008 г. Сумата е трябвало да бъде изразходвана за възстановяване на футболни съоръжения, пострадали при големите горски пожари в Южна и Централна Гърция през 2007 г., при които загинаха над 70 души. Вместо това Гагацис e използвал парите за плащане на бонус на бившия селекционер на националния отбор  Ото Рехагел . Германецът, който изведе Гърция до сензационен триумф на Евро 2004, не е разследван по случая. Медиите в страната съобщиха, че Гагацис все още не е открит за коментар, а неговите представители са отклонили въпросите. Той зае поста във футболната Суперлига през 2016 г., след като получи подкрепа от четирите най-големи клуба в страната \"Олимпиакос\", \"Панатинайкос\", АЕК и ПАОК.", "date": "2017.11.28", "title": "Бившият президент на гръцката футболна федерация е разследван за отклоняване на средства"}
{"url": "http://www.dnevnik.bg/evropa/razshiriavane/2017/11/28/3086643_v_es_ima_poveche_volia_za_razshiriavane_zaiavi/", "text": "В Европейския съюз има все по-голямо желание да се обмисли присъединяването на Западните Балкани към блока, което може да помогне за осигуряването на мира в региона и да обогати ЕС. Това заяви еврокомисарят по разширяването Йоханес Хан, цитиран от \"Ройтерс\". \"Има по-голяма воля сред държавите членки (на ЕС) да обърнат внимание на разширяването (отколкото преди година)\", каза Хан. Албания, Македония, Черна гора и Сърбия са кандидатки за членство, а Босна и Косово се стремят към получаването на статут. За ЕС регионът е важен заради широк кръг от въпроси от контрола на имиграцията до заплахите за сигурността като евентуална намеса на Русия и радикален ислям. Държавите членки осъзнаха, че \"мирът може да бъде постигнат на Балканите и че перспективата за присъединяване към ЕС е от голямо значение за нас\", посочи Хан. Западните Балкани и тяхното 20 милионно население, което иска да се развива, са много привлекателен пазар за блока, каза Хан, според когото една \"нова държава членка не означава бреме, а обогатяване\". Еврокомисарят коментира, че не подкрепя идеята за Европа на много скорости. Вместо това според него трябва да се положат усилия, за да могат по-слабите страни да напреднат и да се засили съюзът.", "date": "2017.11.28", "title": "В ЕС има повече воля за разширяване, заяви еврокомисар Хан"}
{"url": "http://www.dnevnik.bg/photos/2017/11/28/3086532_fotogaleriia_izrigvashtiiat_vulkan_agung_na_ostrov_bali/", "text": "Индонезийските власти обявиха максимална степен на тревога заради изригващия вулкан Агунг на остров Бали и наредиха на всички хора в радиус от 10 км да се евакуират.", "date": "2017.11.28", "title": "Фотогалерия: Изригващият вулкан Агунг на остров Бали"}
{"url": "http://www.dnevnik.bg/bulgaria/2017/11/28/3086690_boiko_borisov_protesturi_izraviat_pavetata_po_dondukov/", "text": "Протестъри, които изравят паветата по ремонтирания столичен бул. \"Княз Ал. Дондуков\", и саботьори, които подават фалшиви сигнали за закъсали тирове и така пречат на снегопочистването - тези теми обсъждат министрите по време на заседанието на правителството днес. Това се вижда от част от стенограмата от заседанието, разпространена от правителствената информационна служба. Вчера \"Нова телевизия\" излъчи кадри от охранителна камера в района на булеварда, от които се вижда, че неизвестен мъж две поредни вечери ходи там и вади част от паветата. Думата взима премиерът Борисов, който казва, че е гледал клипа \"за протестърите, които изравят паветата по \"Дондуков\", и казва, че това е политическа атака. Малко след това регионалният министър Николай Нанков разказва, че редица фалшиви сигнали за закъсали тирове са възпрепятствали зимното почистване, като екипите били разкарвани напразно. \"Това са саботажи, конспиративна дейност, това е същността на оцеляването им над сто години. Това е същността на действието – конспиративна, взривяват влакове, линии, мандри\", заявява в обобщение министър-председателят Борисов. БОЙКО БОРИСОВ: Между другото, гледах клипа за протестърите, които изравят паветата по \"Дондуков\". Гледахте ли го? Облечен с жилетка като на работниците, за да не би някой, ако го види, да каже, че... Представяте ли си каква наглост е това, каква политическа атака – да отидеш, да разровиш готова улица, само за да можеш на другия ден да снимаш и да организираш протести. Смятайте какъв противник имаме срещу нас! ЙОРДАНКА ФАНДЪКОВА: Това е престъпление, защото... БОЙКО БОРИСОВ: То, че е престъпление, е факт. Но каква деградивна мисъл трябва да имаш – сега да седнем да мислим и да отиваме да разровим нещо, да го направим така, че да уязвим на другия ден. НИКОЛАЙ НАНКОВ: Господин премиер, над 20 сигнала, фалшиви, имахме за закъсали автомобили и ТИР-ове. Пращаме екипи да помагат, да се отпуши движението, оказва се, че само ги разкарваме. Това не ни е създало трудности в почистването, защото, както всички виждат, беше създадена добра организация и нямаме затворени пътища. Придвижването е при зимни условия, но не трудно. Няма бедстващи, нито закъсали в снега – проблеми създадоха недобросъвестни водачи, особено на тежкотоварни превозни средства, а не снегът. Но фалшивите сигнали, първо, че хабят ценен ресурс, отнема се време на екипите, мести се техника, която е нужна за критични участъци – демотивират се хората, които се занимават със снегопочистване. БОЙКО БОРИСОВ: Това са саботажи, конспиративна дейност, това е същността на оцеляването им над сто години. Това е същността на действието – конспиративна, взривяват влакове, линии, мандри Закривам заседанието.", "date": "2017.11.28", "title": "Бойко Борисов: Протестъри изравят паветата по \"Дондуков\""}
{"url": "http://www.dnevnik.bg/bulgaria/2017/11/28/3086665_kabinetut_odobri_promeni_za_po-malko_bjurokraciia_v/", "text": "В Агенция \"Митници\" да се постъпва на работа без нуждата от предоставяне на свидетелство за съдимост. Документът ще се набавя служебно и няма да се изисква от кандидатите за работа. Целта е намаляване на административната тежест за гражданите. Тези промени в закона одобри кабинетът днес и предлага на Народното събрание да ги приеме, съобщи правителствената пресслужба. Запазва се изискването кандидат-митничарите да не са осъждани за умишлено престъпление от общ характер. Намаляване на административната тежест идва след призива на премиера Бойко Борисов в средата на юни  за административна реформа  и  облекчаването на бюрократичните режими. С цел улесняване на процеса по подаване на заявления и издаване на разрешения се въвежда разпоредба, която да позволява заявления за използване на пломби (отличителен знак) от специален тип да се подават до същия митнически орган, който е компетентен да издаде разрешение за предоставяне на статус на одобрен изпращач на стоки под режим съюзен (за Европейския съюз) транзит. Облекчението важи за случаите, при които пломбите ще се използват във връзка с такова разрешение. Заради  оптимизирането на структурата на митническата администрация  в рамките на общата ѝ численост се създава нова длъжност – заместник-директор на дирекция в агенцията. Чрез нея ще се подпомагат директорите на дирекции в специализираната администрация на Централното митническо управление за осъществяване на функциите на административното звено. Кабинетът прие още промени в тарифата за таксите, които се събират от Агенция \"Митници\" за допълнително предоставени услуги. Тези такси не са мита и се определят от Министерския съвет. Промените целят актуализация на размера на таксите за предоставени услуги, изрично поискани от граждани и фирми. Сегашният им размер не е съобразен с икономическите условия и с разходите на митническата администрация за предоставянето на услугите, аргументират се от правителството. Новият размер на таксите включва направените преки и непреки разходи, свързани с предоставянето на съответната услуга.", "date": "2017.11.28", "title": "Кабинетът одобри промени за по-малко бюрокрация в митниците"}
{"url": "http://www.dnevnik.bg/biznes/2017/11/28/3086689_turisticheskite_putuvaniia_v_chujbina_narastvat_prez/", "text": "Туристическите пътувания на българските граждани през октомври нарастват с 6.7% спрямо същия месец на миналата година. Общо 106.2 хил. души са били зад граница с туристическа цел през месеца, съобщи Националният статистически институт. Повече са били само през октомври на предкризисната 2008 г. - 116.9 хил.- души. Над половината от пътуванията са за държави в Европейския съюз, но най-масово посетени са съседните на България страни. Най-популярна туристическа дестинация и извън активния летен сезон остава Гърция, посетена от близо 23 хил. души или близо една пета от всички. Едновременно с това обаче броят им е двойно по-малък, отколкото в рекордните за този пазар 2013 и 2014 г. Втора е Турция със 17 хил. туристи от България, а Македония и Сърбия са привлекли по около 10 хил. За разлика от Гърция и Турция, които губят българските туристи, повече са пътуванията до Македония, Сърбия, Италия и Испания, Вижте в графиката данни за пътуванията на българите с туристическа цел в чужбина през октомври по години.", "date": "2017.11.28", "title": "Туристическите пътувания в чужбина нарастват през октомври"}
{"url": "http://www.dnevnik.bg/bulgaria/2017/11/28/3086699_policiiata_arestuva_petima_dushi_sred_koito_i/", "text": "Специализираната прокуратура повдигна обвинения на шестима души за участие в организирана престъпна група за разпространение на различни видове наркотици. Те са действали на територията на столичните райони \"Обеля\", \"Връбница\" и \"Надежда\", съобщиха от МВР. От полицията уточняват, че петима от задържаните са арестувани през уикенда, а шестият в момента се намира в софийския затвор. Той изтърпява наказание за разпространение. По първоначални данни групата е действала организирано от март миналата година. Неин ръководител е лежащият в затвора мъж. Той е осъждан два пъти за подобни престъпления. По първоначални данни групата е действала организирано от март миналата година. Ръководителят ѝ е осъждан два пъти за държане и разпространение на наркотици и е излежавал наказания в Софийския затвор. Жилището, което е ползвал под наем до поредното си задържане, използвал и като склад за наркотици. При обиска на апартамента са намерени и иззети близо 1.7 кг амфетамини в различни разфасовки, около 600 г марихуана, както и малки количества хероин и кокаин. Открити са и прекурсори за производство на амфетамини. Обявеният за лидер на групата често \"наемал\" за улични дилъри непълнолетни лица, които са му осигурявали оборот до 1000 лв. на ден, но са получавали за това 20 - 30 лв. Непълнолетен е и един от обвинените за участие в ръководената от него престъпна група. Днес в Специализирания наказателен съд ще бъде внесено искане за налагане на мярка за неотклонение \"задържане под стража\" за всеки от задържаните. На един е наложена \"парична гаранция\" от 5 хил. лв. заради направени самопризнания. Един от арестуваните е непълнолетен и на него е наложен надзор от Детска педагогическа стая.", "date": "2017.11.28", "title": "Полицията арестува петима души, сред които и непълнолетен, за разпространение на наркотици в София"}
{"url": "http://www.dnevnik.bg/sport/2017/11/28/3086640_lokomotiv_plovdiv_otreche_da_e_akreditiral_kato/", "text": "Руските хулигани, които бяха посочени от полицията като отговорни за масовото сбиване между фенове на  \"Локомотив\" (Пловдив) и ЦСКА  по време на футболния мач през уикенда, не са били акредитирани като журналисти. Това обявиха официално от пловдивския клуб, който беше домакин. Руският гражданин Максим Серьогин , известен като Максим Тук, и негова група се озоваха на пистата на стадион \"Локомотив\" в края на първата част, което беше последвано от нахлуване на двете агитки. Според една от версиите за инцидента, която още не е доказана, Тук е излязъл на пистата около терена, след като е показал журналистическа карта на стюардите от охранителната фирма, която пазеше двубоя. Той е съобщил, че снима филм за футболните фенове. \"При нас не е постъпвала заявка за издаване на акредитация от чуждестранни медии или журналисти. Как и откъде въпросното лице се е озовало на трибуните, а после и на пистата, ние като пресцентър няма как да знаем, но той не е имал издадена акредитация\", съобщиха от пресслужбата на \"Локомотив\" пред \"Дневник\". Максим Тук е ръководител на групата \"Банда Тука\" - фракция на най-запалените фенове на \"Спартак\" (Москва). Често тя се включва в организирани ръкопашни схватки между фенове. Тук поддържа видеоканал в интернет, в който разказва за ултрас културата. Все още не е ясно откъде се е сдобил с карта, която му позволява да слиза на пистата на стадиона. След двубоя в неделя шефът на областната дирекция на МВР Пловдив Антон Илков обяви, че  провокаторите от \"Локомотив\" са двама руски граждани , които бяха сред задържаните. Привърженици припомнят, че при предишно посещение на руснаците в България се стигна до масово сбиване между фенове на пловдивските \"Ботев\" и \"Локомотив\" на магистрала \"Тракия\".", "date": "2017.11.28", "title": "\"Локомотив\" (Пловдив) отрече да е акредитирал като журналисти руските хулигани"}
{"url": "http://www.dnevnik.bg/bulgaria/2017/11/28/3086713_pravitelstvoto_predlaga_prof_krum_kacarov_da_poluchi/", "text": "Кабинетът предлага проф. Крум Кацаров да бъде удостоен с орден \"Стара планина\" – втора степен, за изключително големите му заслуги в областта на военномедицинското дело, съобщи правителствената информационна служба. Проф. д-р Кацаров е завършил медицина в Медицинска академия – София, през 1983 г. Има специалности по вътрешни болести, военнополева терапия, спешна медицина, гастроентерология и диетика, здравен мениджмънт. Цялата му професионална кариера е преминала в структурата на Военномедицинска академия. Проф. Кацаров е доайен в терапевтично-диагностичните ендоскопски процедури на заболяванията на гастроинтестиналния тракт и хепатобилиарната система. Има 142 публикации, участие в седем книги и монографии. Втори мандат е председател на Българското дружество по гастроентерология, секретар е на Българската асоциация на хирурзи, гастроентеролози и онколози, член е на Борда на Българското трансплантологично дружество. Награждаван е с Почетния знак на Министерството на отбраната \"Св. Георги\" – втора степен. Носител е и на наградата за изключителни постижения, носеща името на проф. д-р Чилов. През 2014 г. Българският лекарски съюз го избира за лекар на годината.", "date": "2017.11.28", "title": "Правителството предлага проф. Крум Кацаров да получи орден \"Стара планина\""}
{"url": "http://www.dnevnik.bg/bulgaria/2017/11/28/3086710_vurhoven_magistrat_koito_iska_da_bude_sudeben_shef/", "text": "Качествата на върховните магистрати, които искат да стават ръководители, няма да бъдат проверявани за разлика от всички други участници в подобни процедури. Това реши днес съдийската колегия с гласовете на 10 от членовете, четирима - Атанаска Дишева, председателят на Върховния касационен съд Лозан Панов, Даниела Марчева и Олга Керелска, бяха против. Според тях това поставя върховните магистрати в привилегировано положение. Повод за това решение беше предстоящият конкурс за председател на административния съд в Бургас. За поста има трима претенденти, сред които и върховният съдия Панайот Генков. Другите двама кандидати - Beceлин Eнчeв и Xpиcтo Xpиcтoв, са от caмия aдминиcтpaтивeн cъд. За избора, който е насрочен в началото на декември, ще бъдат оценени само професионалните качества на Енчев и Христов, но не и на Генков. В момента той е и.д. председател на съда. За него колегията гласува отделно решение, също с 10 на 4, да не преминава през извънредна проверка нашумя през 2010 г. със скандала с т.нар. бедни съдийски роднини. Тогава се доказа, че през 2004 г. дъщеря му Ваня Генкова, тогава студентка, се е регистрирала в община Приморско, а скоро след това получила като крайно нуждаеща се право на строеж върху 430 кв.м на Буруната в града срещу 1677 лв. По-късно крайно нуждаещата се от жилище студентка построява хотел и продава апартаментите на баща си, а после  те са продадени на бизнесмени с дела, решавани именно във ВАС, включително от отделението на баща ѝ. В скандала бяха замесени и колегите на Генков Николай Урумов и Андрей Икономов (също шефове на отделения във ВАС по онова време), чиито деца също са се сдобили с имоти в Приморско като крайно нуждаещи се, без да са такива. Тримата съдии бяха отстранени от тогавашния шеф на ВАС Константин Пенчев. ВСС обаче ги санкционира, като единствено намали заплатите им с 25% за две години, а  впоследствие и това наказание бе отменено . Генков стана и.д. шеф на Административния съд в Бургас  през април тази година по предложение на бившия председател на ВАС Георги Колев. Според четиримата членове на колегията, които бяха против върховните магистрати да бъдат изключени от атестиране, ако участват в конкурсни процедури, подобно тълкуване на закона Сред аргументите на останалите членове на съдийската колегия беше, че съдeбният зaĸoн e пpeдвидил въpxoвнитe cъдии, пpoĸypopи и cлeдoвaтeлитe oт националното следствие дa нe пoдлeжaт нa пepиoдични aтecтaции и тoвa aвтoмaтичнo ce пpeнacяло и зa cлyчaитe нa ĸoнĸypcи зa шeфoвe нa пo-ниcĸи нивa, ĸъдeтo aтecтaциитe ca извънpeдни. \"Kaчecтвaтa нa въpxoвнитe cъдии ca бeзcпopни. Дa ĸaжeм ceгa, чe Πaнaйoт Гeнĸoв ги нямa и дa тъpcим пoд вoлa тeлe\", реагира Дpaгoмиp Koяджиĸoв. Според Bepoниĸa Имoвa въpxoвнитe cъдии нe пoдлeжaт нa ниĸaĸъв вид aтecтиpaнe, защото oтдaвнa ca пpидoбили cтaтyт нa нecмeняeмocт и се смята, че по пpaвo пpитeжaвaт ĸaчecтвa, ĸoитo изĸлючвaт пocлeдвaщa пpoвepĸa. Aтaнacĸa Дишeвa нe ce cъглacи. \"Hяĸoи изĸaзвaния мe пpитecнявaт. Πъpвoтo, чe въpxoвнитe cъдии пoнaчaлo пpитeжaвaт бeзcпopни пpoфecиoнaлни ĸaчecтвa. He cъм cъглacнa – мoжe дa ca пpитeжaвaли изĸлючитeлни пpoфecиoнaлни ĸaчecтвa, ĸoгaтo ca били нaзнaчeни. A в зaĸoнa нямaмe изpeчeниe, чe тe изoбщo нe ce aтecтиpaт, a caмo чe нe пoдлeжaт нa пepиoдичнo aтecтиpaнe. Инaчe изнaчaлнo ги пocтaвямe в нepaвнocтoйнo пoлoжeниe в eднa ĸoнĸypcнa пpoцeдypa. He cъм cъглacнa и чe извънpeднoтo aтecтиpaнe e вид пepиoдичнo aтecтиpaнe\", oбяви тя.", "date": "2017.11.28", "title": "Върховен магистрат, който иска да бъде съдебен шеф, няма да подлежи на проверка"}
{"url": "http://www.dnevnik.bg/biznes/2017/11/28/3086707_chetvurt_milion_chujdi_turisti_sa_posetili_bulgariia/", "text": "Близо 251 хил. чужди туристи посетиха България през октомври. Броят им е рекорден за месеца от предкризисната 2008 г. досега, се вижда от данните на Националния статистически институт, оповестени днес. Две трети от чуждите туристи са от страни извън ЕС. Най-многобройни са гостите от Македония - 46 хил., следвани от Турция - 34.5 хил. и Сърбия - 25 хил. Сред страните от ЕС най-многобройни през месеца са гърците - 18 хил., а след тях се нареждат румънците - 14.8 хил., и германците - 13.5 хил. Вижте в графиката данните на Националния статистически институт за месеца по години и пазари.", "date": "2017.11.28", "title": "Четвърт милион чужди туристи са посетили България през октомври"}
{"url": "http://www.dnevnik.bg/evropa/novini_ot_es/2017/11/28/3086722_redaktiran_doklad_za_efekta_ot_brekzit_razpali_spor_v/", "text": "Опитите на премиера Тереза Мей да запази в тайна плановете си за Брекзит предизвикаха нов спор във вторник, след като депутати отправиха критики към нея, че не им е представила пълните проучвания за икономическия ефект от излизането на Великобритания от ЕС, предаде \"Ройтерс\". Правителството обеща да представи над 20 проучвания за начина, по който Брекзит ще се отрази на различните икономически сектори, но късно в понеделник предаде само някои от докладите, като части от тях бяха редактирани. Депутатите обвиниха кабинета, че пренебрегва демократично избрания парламент. Аргументите, че икономиката ще пострада, ако Великобритания излезе от ЕС, бяха отхвърлени от голяма част от британците на референдума миналата година, когато страната реши да напусне съюза. Но на фона на слабия икономически растеж след вота някои от привържениците на оставането в ЕС или поне на по-мекия Брекзит твърдят, че запознаването с ефекта от напускането на блока може да промени мнението на хората. Правителството не иска да сподели оценките си за последиците, тъй като премиерът твърди, че трябва да крие картите си, за да може да спечели възможно най-добрата сделка с ЕС. По-рано този месец парламентът успя да накара правителството да предаде това, което министърът за Брекзит Дейвид Дейвис определя като \"нашите 57 проучвания, (които) покриват 85% от икономиката – всичко, с изключение на секторите, които не са засегнати от международната търговия\". Късно в понеделник Дейвис писа до парламентарната комисия за Брекзит, че документите са били редактирани, защото не е получил гаранции, че депутатите ще запазят детайлите в тайна.", "date": "2017.11.28", "title": "Редактиран доклад за ефекта от Брекзит разпали спор в британския парламент"}
{"url": "http://www.dnevnik.bg/biznes/2017/11/28/3086726_sofiia_e_stolicata_s_nai-niski_razhodi_za_rabotno/", "text": "София е столицата с най-ниски разходи на работно място в Европа, показва годишната класация Office Space Across The World на глобалната консултантска компания Cushman & Wakefield, която обхваща 58 държави, съобщиха от компанията. Изследването се основава на информация, събирана от офисите и партньорите на Cushman & Wakefield по света, част от които е и Forton за България. Според него разходите на работно място в София възлизат на 2175 долара годишно, изчислени според наемите и съпътстващите такси, дължими от наемателя за първокласна офис площ. При формирането на индекса се взима предвид и гъстотата на работни места на единица площ. София заема 195-о място в класацията, докато останалите столици в Източна Европа са между 140- та и 180-та позиция. Румънската столица Букурещ е на 168-о място с 3004 долара на година. В класацията влизат и други два български града – Пловдив с 1358 долара годишно (209 позиция) и Варна с 1163 долара годишно (212 позиция). Според мениджъра в компанията Станимира Пашова разходите за работно място са един от ключовите показатели, които международните компании разглеждат при решението си да навлязат на даден пазар. Затова и ниските наеми и такси могат да се окажат предимство за града. Начело на класацията е Хонконг с 27432 долара годишен разход заради интереса на китайските инвеститори, докато лондонският \"Уест енд\" покрай обезценката на паунда отстъпва на втора позиция. Експертите са пресметнали, че на цената на 100 работни места в Хонконг може да бъдат разположени 300 в Торонто, 500 в Мадрид и 900 в Мумбай.", "date": "2017.11.28", "title": "София е столицата с най-ниски разходи за работно място в офис в Европа, показа изследване"}
{"url": "http://www.dnevnik.bg/sviat/2017/11/28/3086742_konservativnite_bratia_koh_finansirat_pokupkata_na/", "text": "Американският медиен гигант \"Мередит\" (Meredith) съобщи, че купува влиятелния издателски конгломерат \"Тайм\" (Time Inc.) за 1.8 млрд. долара, предаде агенция \"Асошиейтед прес\". 650 милиона долара от финансирането идват от Koch Equity Development (KED) на братята  Чарлз и Дейвид Кох , но уточниха, че компанията няма да има места в съвета на \"Мередит\" или да влияят върху редакторската политика. Сделката е била одобрена единодушно от съветите на \"Мередит\" и \"Тайм\". Тя трябва да приключи през първото тримесечие на 2018 година. Общо двете компании имат приходи от 4.8 милиарда долара през миналата година. \"Мередит\" очаква да спести до 500 милиона долара от разходи през първите две години след придобиването. Сред списанията, собственост на \"Мередит\", са \"Хоум енд гардънс,\" \"Фемили съркъл,\" а \"Тайм\" притежава сп. \"Тайм\", \"Спортс илъстрейтет\", \"Пийпъл\" и \"Форчън\". Братята Кох  са известни с подкрепата си за консервативни каузи и са спонсори на Републиканската партия. Те оглавяват конгломерата \"Кох индъстрис\" и са известни защитници на либертариански и консервативни каузи. Финансирали са организации, отричащи промените в климата. Бившият редактор на \"Тайм\" Чарлз Алекзандър заяви, че сделката го кара да се чувства сякаш работата, на която е посветил живота си, е хвърлена в отходния канал. Проблемът не е, че братята са консервативни, писа той в The Nation, припомняйки, че основателите на \"Тайм\" също са били такива. Проблемът, казва Алекзандър, е, че те \"са финансирали дезинформационна кампания, създадена, за да убеди обществото и политиката, че климатичните промени не са повод за притеснение. Всеки уважаван учен ще ви каже, че глобалното затопляне е втората най-голяма заплаха за човечеството след ядрените оръжия\". Джеф Джарвис – бивш директор на корпорацията Time, а сега ръководител на Tow-Knight Center for Entrepreneurial Journalism, заяви, че инвестицията е \"много тревожна\" въпреки факта, че списанието вече е изгубило влиянието си. \"Със списанията е свършено. Само на  Доналд Тръмп  му пука за \"Тайм\". При други обстоятелства бих се радвал, че те са намерили кой да застане зад тях. Има нужда от отговорни, базирани на факти консервативни новини. Но братята Кох не просто са консервативни, те финансират пропаганда.\"", "date": "2017.11.28", "title": "Консервативните братя Кох финансират покупката на списание \"Тайм\""}
{"url": "http://www.dnevnik.bg/sviat/2017/11/28/3086739_makedonskata_policiia_arestuva_bivsh_vutreshen/", "text": "Македонската полиция задържа бившия вътрешен министър и няколко депутати и политически активисти по обвинения, свързани с безредиците в парламента в Скопие от края на април, предадоха агенция МИА и \"Ройтерс\".  Освен Митко Чавков, който е бивш шеф на полицията, са арестувани и депутати от управлявалата между 2006 и 2016 г. ВМРО-ДПМНЕ на Никола Груевски, както и няколко представители на партията и лидери на движението \"За единна Македония\", организирало протести в седмиците около безредиците. Споменават се имената на актьора Владо Йовановски и активиста Горан Ангелов, по прякор Кьосето (оглавяващ инициативен комитет, свързан с паметника на Андон Янев-Кьосето). Разследвани според македонската прокуратура за случаи на корупция и организирана престъпност са 36 души, включително Чавков. По време на безредиците той е шеф на Бюрото за обществена сигурност и според тогавашния вътрешен министър Агим Нухиу  не е бил на разположение  през голяма част от вечерта, независимо че точно тогава ескалира напрежението пред и впоследствие в сградата на народното събрание. Имената на депутатите така и не бяха официално обявени в първите часове след като властите съобщиха за задържанията. Някои от тях циркулират в социалните мрежи, известни са тези на Крсто Муковски и Жаклина Пешевска. \"След като прегледа и анализира доказателствата, прокурорът издаде заповед за формално разследване... по подозрение за извършена... терористична заплаха за конституционния ред и сигурност\", гласи изявление на институцията. То обаче не уточнява каква част от разследваните са задържани и каква - на свобода, а според македонската НОВА ТВ редица са активисти, участвали в организацията на протестите и забелязани в парламента в деня на (както го наричат медиите в страната) Кървавия четвъртък. За някои според електронното издание МКД прокуратурата иска постоянен арест. Наказанието, ако някои или всички бъдат обвинени и впоследствие признати за виновни, е най-малко 10 години затвор. Над сто души бяха ранени при размириците на Кървавия четвъртък, когато националисти нахлуха в македонския парламент след избора на етническия албанец Талат Джафери за председател на парламента. Сред нападнатите тогава бяха премиерът (по това време лидер на опозицията) Зоран Заев и депутати от неговата и други партии.", "date": "2017.11.28", "title": "Македонската полиция арестува бивш вътрешен министър и депутати заради безредиците в парламента"}
{"url": "http://www.dnevnik.bg/evropa/novini_ot_es/2017/11/28/3086754_makron_shte_poiska_es_da_pomogne_za_evakuiraneto_na/", "text": "Френският президент Еманюел Макрон заяви, че ще помоли европейските лидери да помогнат за евакуирането на африканци в опасност, след като се появи информация за търговия с африкански мигранти, предаде \"Ройтерс\". \"Ще предложа Африка и Европа да помогнат за спасяването на хората, приклещени в капан в Либия, като предоставят подкрепа за евакуирането на тези, които са в опасност\", каза Макрон по време на реч в Буркина Фасо. Президентът е на тридневно посещение в Буркина Фасо, Гана и Кот д'Ивоар с намерение да засили сътрудничеството в образованието, цифровата икономика и миграцията. Той опита ясно да се разграничи от предшествениците си, като заяви, че идва от поколение, което няма да казва на африканците какво да правят и ще се фокусира върху изграждането на връзки между Африка и Европа. \"Аз съм от поколение, което не идва да казва на африканците какво да правят. Аз съм от поколение, за което победата на Нелсън Мандела е един от най-хубавите политически спомени\", подчерта президентът. \"Аз няма да застана до тези, които казват, че африканският континент е пълен кризи и мизерия. Аз ще застана редом с тези, които вярват, че Африка не е нито загубен континент, нито пък такъв, който трябва да бъде спасяван\", посочи Макрон.", "date": "2017.11.28", "title": "Макрон ще поиска ЕС да помогне за евакуирането на африканци от Либия"}
{"url": "http://www.dnevnik.bg/sport/2017/11/28/3086758_cska_1948_obiavi_che_shte_podade_dokumenti_za_konkursa/", "text": "Аматьорският \"ЦСКА 1948\" обяви, че ще участва в  конкурса за базите на фалиралия \"ПФК ЦСКА АД\" . От клуба заявиха, че са купили тръжните документи, чрез които да подадат заявка за ползване на стадион \"Българска армия\" и базата в Панчарево. \"ЦСКА не се отказва в никакъв случай от конкурса за стадион \"Българска армия\" и база \"Панчарево\". Въпреки дискриминационните условия, облагодетелстващи един определен кандидат от Ловеч. Още веднъж ще заявим - няма да спрем да се борим, докато не се върнем в нашия дом – \"Армията\". Справедливостта ще възтържествува\", се казва в съобщението на третодивизионния клуб. Кандидатите трябва да отговарят на няколко критерия, сред които да имат оборот минимум 15 млн. лева без ДДС за миналите три финансови години, да имат капитал поне 5 млн. лева, да нямат задължения към държавата и общината и да са членове на БФС. Условията, представените от спортния министър Красен Кралев миналия петък, поставиха \"ЦСКА - София\" на Гриша Ганчев в ролята на фаворит в конкурса. \"Условията не са нови. Основната задача, която имаме пред екипа, е да намерим добър стопанин на стадион \"Българска армия\". Това ми е задачата, а не да търсим конкретно стадион за футболен отбор. Критериите са абсолютно нормални за отдаване на съоръжение под наем, имайки предвид стойността на имота, която е оценена на около 40 млн. лева\", каза  Кралев . По думите му спортното министерство, което е собственик на стадион \"Българска армия\" и базата в Панчарево, изисква \"да има инвестиционна програма, да влязат средства, които да позволят тези съоръжения да бъдат реконструирани, защото в сегашното си състояние те не позволяват срещи при нормални условия\". Архитект Ивайло Мишев, който е сред основателите на \"ЦСКА 1948\" и е автор на проекта за ремонт на \"Българска армия\", с който клубът ще кандидатства,  определи условията за безумни . \"Някой е написал нещо за някого\", каза той и уточни, че \"ЦСКА 1948\" има и план Б, ако не успее да получи базите за дългосрочно ползване под наем.", "date": "2017.11.28", "title": "\"ЦСКА 1948\" обяви, че ще подаде документи за конкурса за базите"}
{"url": "http://www.dnevnik.bg/politika/2017/11/28/3086774_korneliia_ninova_niama_da_se_podpishe_pod/", "text": "Лидерът на БСП Корнелия Нинова няма да подпише предложенията на ГЕРБ за промени в конституцията, с които да отпадне давността за разследване на престъпления, свързани с приватизацията, за които давността е изтекла. Причината – Нинова имала мандата на пленума на БСП да подпише такива предложения, но това не означавало, че поправките трябва да бъдат инициирани от ГЕРБ. На пресконференция на \"Позитано\" 20 днес лидерът на БСП обясни, че ДПС са отказали да подпишат предложенията на ГЕРБ. От своя страна депутатите от ГЕРБ са отказали да подпишат подобни предложения, които ДПС също обяви, че ще инициира. \"Воля\" пък никакви ги няма\", каза още Нинова. Преди две седмици председателят на парламентарната група на ГЕРБ Цветан Цветанов връчи на Нинова папка с проекта за промени в конституцията с предложение да ги подпише. Дни по-късно Нинова обяви, че  ще стане съвносител на предложенията на ГЕРБ, но БСП няма да ги подкрепи . Мотивът бе, че те противоречат на принципите на европейското право, но лидерът на социалистите ще ги подпише като съвносител, защото според БСП това е акция, насочена срещу нея. Днес Корнелия Нинова обяви, че предлага да има лидерска среща на председателите на партиите, на която БСП ще иска промените в конституцията \"да обхващат не само приватизацията, но и реституцията, концесиите, обществените поръчки и ролята на силовите групировки през годините на прехода\". Това предложение също е записано в решение на пленума на БСП от 18 ноември. На въпрос на журналисти дали изказването на Нинова \"вън на мутрите от политиката\", което тя направи преди няколко седмици, означава лидерът на ГЕРБ Бойко Борисов да излезе от политиката, тя обяви: \"Ще ви го кажем след тази лидерска среща\". От думите ѝ се разбра, че е скептична, но се надява партиите да се обединят около такива промени в основния закон. По-късно депутатът от ГЕРБ Тома Биков обяви, че партията му е съгласна на всякакви предложения, но иска БСП да дойдат с готови текстове, а не - парламентът да бъде превръщан в аналитичен орган. После каза, че ако се налага, ще анализират прехода. От ГЕРБ съобщиха, че ще внесат промените в конституцията, но не казаха кога. Нинова и Биков си размениха задочно реплики по отношение на Бойко Борисов. Нинова отново напомни, че БСП никога не е искала коалиция с ГЕРБ и посъветва Борисов, като говори за БКП, да си слага членската книжка от лявата страна. Биков пък каза, че Нинова говори за коалиция ГЕРБ-БСП, тъй като е в тежка фиксация и не може да живее без Борисов.", "date": "2017.11.28", "title": "Корнелия Нинова няма да се подпише под предложенията на ГЕРБ за промени в Конституцията (допълнена)"}
{"url": "http://www.dnevnik.bg/zdrave/2017/11/28/3086765_pacientska_organizaciia_protestira_sreshtu_moratoriuma/", "text": "Пациенти организираха протест днес срещу забраната за включване на нови лекарства в списъка с медикаменти, които плаща здравната каса. Предложението за мораториум беше  прието на първо четене в парламента като част от проекта за бюджета на НЗОК за 2018 г.  и  по думите на управителя на касата Камен Плочев  се прави, за да й се даде една година за \"отдих\" от големите разходи за лекарства. Протестът беше организиран от Федерация \"Български пациентски форум\" и получи подкрепа и от  Националната пациентска организация, която се възпротиви на идеята още след обявяването й . \"Не подкрепяме никакви забранителни и ограничаващи закони срещу българските граждани\", заявиха от федерацията преди началото на протеста. Те се опасяват, че забраната може да предизвика вълна от здравни мигранти в Европа, затова и с писма са уведомили посланиците на държавите от ЕС в София за намеренията на държавата да ограничи достъпа на българските пациенти до нови лекарства. Протестиращите се събраха пред италианското посолство, където също внесоха писмо. Като компромис между първо и второ четене на бюджета за догодина депутатите решиха, че касата ще може да плаща за генеричните заместители на новите лекарства, но не и за иновативните молекули. Пациентите обаче твърдят, че не всички медикаменти могат да се заместят. \"Всъщност държавата казва ние ще плащаме най-евтиното. А оттам нататък, който иска да се лекува с терапията, която е била досега, трябва да си ги извади и да си ги плати. Ще има много българи, които ще напуснат България. Като здравни мигранти по простата причина, че няма да бъдат лекувани\", коментира пред БНТ Иван Димитров, председател на \"Български пациентски форум\". На протеста беше и Мирослав Митев, баща на 9-годишно дете с трансплантиран черен дроб. Детето всеки ден пие лекарства, които му помагат да не отхвърли новия орган. Според него целта е оригиналните лекарства да се заменят с генерични, които ще са по-евтини, но той не е спокоен, че те ще работят. \"Най-голямата опасност е отхвърляне на органа и летален край\", пояснява бащата. Пациентската организация твърди, че догодина касата трябвало да започне да плаща за 15 нови лекарства. Забраната ще засегне пациентите с белодробни и онкологични заболявания, а пациентите с меланом чакали да получат безплатно два нови биологични препарата, предупреждават от там. Гарнация от здравната каса?  \"НЗОК гарантира, че нито един пациент няма да остане без лечение\", отговори пресцентърът на здравната каса след протеста днес. В съобщение до медиите в отговор на пациентските опасения от там уверяват, че касата \"няма да допусне нито един пациент да остане без терапия и по този начин да бъде застрашен животът му, както се спекулира в някои медии. Още по-малко това да засегне здравето и живота на деца и пациенти с тежки заболявания, каквито са белодробните и онкологичните\". Обаче не поясняват какво означава това, щом в закона има нова забрана. \"Припомняме, че анализ на Евростат посочва, че България е държавата в ЕС, която отделя най-голям процент от парите за здравеопазване за плащания към търговците на дребно и доставчиците на медицински стоки. Страната ни заделя за тази цел над 42% годишно от парите за здраве. Нека българските пациенти и техните близки имат доверие в НЗОК и бъдат спокойни, че институцията гарантира тяхното лечение\", пише в съобщението на институцията.", "date": "2017.11.28", "title": "Пациентска организация протестира срещу мораториума на здравната каса за нови лекарства"}
{"url": "http://www.dnevnik.bg/bulgaria/2017/11/28/3086762_okonchatelno_sudut_ne_pozvoli_na_iosko_da_izleze/", "text": "Софийският апелативен съд отмени решението на по-долната съдебна инстанция за условно предсрочно освобождаване от затвора на Йосиф Йосифов–Йоско и той ще изтърпи остатъка от наказанието си, информира \"Нова телевизия\". Определението на съда е окончателно. По принцип Йоско може да поиска отново предсрочно освобождаване едва след шест месеца, но до края на наложената му присъда остава по-малко. Той беше осъден на 6 години затвор, след като причини катастрофа след употреба на алкохол, при която загинаха 2 души. Йоско изтърпяваше наказанието в затворническото общежитие в Казичене, като две години и половина лежа и в болница \"Токуда\", където е бил и опериран. В началото на ноември магистратите от Софийския градски съд (СГС)  решиха да го пуснат предсрочно от затвора, тъй като той се е поправил, не пиел, участвал в театрални спектакли и рецитали за четене и дори печелел награди. Веднага след решението на съда обаче прокуратурата внесе протест с искане Йоско да си доизлежи присъдата.", "date": "2017.11.28", "title": "Окончателно съдът не позволи на Йоско да излезе четири месеца по-рано от затвора"}
{"url": "http://www.dnevnik.bg/bulgaria/2017/11/28/3086752_pet_izvunparlamentarni_partii_podkrepiha_vrachanskiia/", "text": "Пет извънпарламентарни партии - \"Да, България\", ДЕОС, \"Зелените\", ДСБ и БЗНС, подкрепиха с  обща декларация  врачанския издател на сайта \"Зов нюз\"  д-р Георги Езекиев, който е заплашван с убийство след журналистическо разследване. В подкрепа на Езекиев имаше  позиция  на международната организация \"Репортери без граници\". По време на съвместно разследване на \"Зов нюз\" и сайта \"Биволъ\" на банда за разпространение на наркотици и други престъпения с участие на полицаи и според твърдение на двете медии - с покровителството на местната власт, един от замесените е заявил пред тяхната камера, че неговите бивши босове в престъпната група планират да елиминират Езекиев. Журналистът от врачанския сайт Мария Димитрова пък е получила смъртни заплахи по есемес и в социалните мрежи. Нейният информатор пък е бил пребит от трима неизвестни. , като през тази година заема незавидното 109-о място, далеч след много африкански държави. Основната причина за това е толерираното от властта изграждане на медиен монопол от кръга около депутата от ДПС Делян Пеевски. Узурпирането на правото на информираност на гражданите се случва изцяло с непазарни средства, включително и с помощта на държавната власт и прокуратурата\", пишат в общата си декларация петте партии. Според тях \"това гарантира безконтролност на действията на групировките около управляващите ГЕРБ и \"Обединени патриоти\". Изразяваме нашето силно безпокойство от опита на прокуратурата за натиск над издателите от \"Икономедиа\", както и от случващото се в доскоро добилата популярност като гражданска телевизия BIT (свалянето на предаването на Люба Кулезич - бел. ред.). Комисия за финансов надзор. Впоследствие наложената на \"Зов нюз\" глоба логично падна в съда, но горчивият спомен от изнудването на безпристрастни медии в полза на обръча на Пеевски остана\". \"Заставаме изцяло зад издателя на \"Зов нюз\" Георги Езекиев и екипа на медията в борбата им за честно и обективно информиране на гражданите във Врачанско за случващото се в региона. България има нужда от независими медии, които да предоставят качествена информация на читателите си. Загубим ли тях, губим окончателно свободата си и се превръщаме в държава от постсъвестки тип – с всесилни тайни служби и контролиращ властта подземен свят\", пише още в декларацията. по данните за престъпната им схема за обсебване на скъпа строителна и транспортна техника, за корумпиране на длъжностни лица, наркоразпространение, палеж на кола на полицай и подготовка на убийството на д-р Георги Езекиев, издател на врачанския сайт \"Зов нюз\". Освен това партиите се обръщат към вътрешния министър Валентин Радев лично да поеме отговорност и да се ангажира с разследването \"на тези очевидни престъпници\". Заплахите за убийство, побоите и сплашванията са начин да се отдалечим от просперитета и да тънем в мизерия. Ние няма да мълчим и апелираме всички свободни граждани да подкрепят независимите медии и журналисти. Настояваме институциите, най-вече ГДБОП, прокуратурата и МВР, да защитят правата и живота на хората, които се грижат за съществуването на свободното слово. Защото загубим ли него, губим всичко. Защото диктатурата в медиите води до диктатура на мафията\", пише още в декларацията.", "date": "2017.11.28", "title": "Пет извънпарламентарни партии подкрепиха врачанския издател, заплашен с убийство"}
{"url": "http://www.dnevnik.bg/evropa/novini_ot_es/2017/11/28/3086794_sled_ostavkata_na_vicepremiera_irlandiia_izbegna/", "text": "Вицепремиерът на Ирландия Франсис Фицджералд подаде оставка по настояване на опозицията, предаде \"Ройтерс\", позовавайки се на правителствен източник. Решението й вероятно ще предотврати падането на правителството и предсрочните избори в ключов за преговорите за Брекзит момент. Фицджералд се озова в центъра на съдебно разследване заради разкрита неотдавна информация за полицейския сержант Морис Маккейб, който разобличи злоупотреби в полицейското си управление, пише БТА, позовавайки се на ТАСС. По време на разследването адвокатите на полицията се опитаха да дискредитират показанията на Маккейб, като го обвиниха в правонарушения. Стана ясно, че през 2015 г., когато Франсис Фицджералд е била министър на правосъдието, тя е получила електронно писмо с информация за опитите на полицията да хвърли съмнение върху показанията на разобличителя, но не е предприела никакви действия да го защити. Това породи подозрения, че тя също е участвала в опитите за дискредитиране на Маккейб. Основната опозиционна партия \"Фина фойл\", която подкрепя правителството на премиера Лео Варадкар, заяви, че оставката на Фицджералд означава, че изборите през декември ще бъдат избегнати. В петък опозиционната партия \"Фина фойл\" внесе в парламента вот на недоверие на Фицджералд, което предизвика правителствена криза. Премиерът отказваше да я уволни и до последния момент водеше преговори с представители на опозицията. Ирландската политическа криза се разрази малко преди ключова среща на върха за Брекзит следващия месец, на която Варадкар ще играе важна роля. Той трябва да даде оценка пред останалите лидери от ЕС дали според него е постигнат достатъчен напредък за бъдещата граница между Северна Ирландия и Ирландия. Това е един от въпросите, които Брюксел иска да разреши, преди да започне преговори за търговията с Великобритания.", "date": "2017.11.28", "title": "След оставката на вицепремиера Ирландия избегна предсрочни избори"}
{"url": "http://www.dnevnik.bg/bulgaria/2017/11/28/3086804_predozirane_vicepremierut_valeri_simeonov_otkri/", "text": "Днес ще обърнем внимание на вицепремиера Валери Симеонов, който счете за необходимо лично да присъства на откриването на нова обществена тоалетна на граничния пункт Калотина. Той показа новата придобивка на входа към България, като уточни, че тя е част от обновяването на ВиК инфраструктурата в района. \"Тези чудесни тоалетни са нови, с термопанели, модерни\", заяви пред журналисти Симеонов, след което ги въведе в санитарното помещение. По думите му целият проект заедно с подмяната на водопреносната и канализационната мрежа струва около 30 хил. лв. Средствата са осигурени от бюджета на регионалното министерство, като по-голяма част от тях са отишли за тоалетната. Симеонов заяви, че така трайно е решен проблемът с хроничния недостиг на вода в целия регион.", "date": "2017.11.28", "title": "Предозиране: Вицепремиерът Валери Симеонов откри обществена тоалетна"}
{"url": "http://www.dnevnik.bg/sviat/2017/11/28/3086789_rusiia_shte_predloji_na_briks_alternativen_internet/", "text": "Съветът за сигурност на Русия е поръчал на министерствата на комуникацията и на външните работи да работят по собствена система за т.нар. коренни (root DNS) сървъри - стъпка, която на практика би изисквала създаване на собствен независим интернет,  пише РБК , като се позовава на документ от заседание на съвет към президента Владимир Путин. Според съвета обсъждането на проект трябва да започне до 1 август 2018 г. в рамките на страните от БРИКС (Бразилия, Русия, Индия, Китай и Южна Африка), които провеждат редовни срещи всяка година. Конкретната идеята е за създаването на \"дублиращи коренни сървъри за имената да домейните (т.нар. DNS), независима от контрола на (международните организации) ICANN, IANA и VeriSign и способна да обслужва искания от потребители на въпросните страни в случаи на срив или целево въздействие\". Става въпрос за две организации, свързани с имената на домейните, базирани в САЩ, и дъщерната на едната от тях (ICANN) IANA, отговаряща специфично за коренните DNS сървъри, отпускането на IP адреси и делегирането на регистрация на домейни. На заседанието на Съвета за сигурност от 5 ноември - от което е и поисканата от министерството на комуникациите и ФСБ регулация на онлайн игрите и социалните мрежи - се говори за \"сериозната заплаха за сигурността на Русия, (която) представлява нарастващата възможност на западните страни да водят настъпателни операции в информационното пространство и готовността да ги предприемат\". \"Запазва се доминацията на САЩ и редица страни в ЕС във въпросите на управлението на интернет\", пояснява се причината за предложението. Какво е DNS Въпросната система системата DNS (Domain Name Server) се използва за преобразуване на имената на сайтове в IP адреси на базата на разпределена база данни. Тя дава възможност за отваряне на сайтове просто чрез изписването на домейна им, вместо да се въвежда IP адресът на сървъра, където се намира сайтът. На практика тя функционира като виртуален указател, в който на всеки домейн съответства адрес. В основата на системата са 13 коренни DNS сървъра, които осигуряват достъп до информация за всички домейни, били те национални или с общо предназначение. Повечето от тях са в САЩ, няколко са в Европа или Япония. Съществуват и т.нар. огледални сървъри, даващи възможност исканията от руските потребители да не се озоват в DNS сървър на другия край на Земята. Те обаче единствено дублират информацията в коренните сървъри. Споменатите организации управляват системата, като създадената през 1998 г. ICANN се появява с участието на американското правителство. Отношение към процеса има и американската космическа агенция НАСА. Участието на ICANN неведнъж е ставало повод за реплики от страна на Русия и за обвинения, че САЩ контролират системата. Възможно ли е това Москва иска правителствата да имат не само съвещателна, а ясно разписана роля в управлението на интернет, отбелязва РБК. Изданието обаче цитира представители на бранша, според които създаването на собствена система за коренни DNS сървъри е на практика невъзможно \"в рамките на съществуващия интернет\". Представител на компания, поддържаща DNS инфраструктура, отбелязва, че сегашната система за имената на домейните \"е йерархична и коренът в нея може да бъде само един\", а каквито и усилия да се положат, накрая информацията ще е свързана с IANA. \"Така създаването на система за коренни сървъри за имената на домейните, независима от международна администрация, ще е еквивалентна на създаването на алтернативен интернет, независим от съществуващия\". Досега руските власти са работили основно по хипотеза, при която огледалните сървъри, разположени в Русия, могат да съхраняват данни от коренни дори ако ICANN ги заличи. Това обаче се разглежда като временна възможност за извънредни ситуации. Отделно Москва е обявявала мерки, които би следвало да доведат до  по-доброто филтриране  на интернет пространството и защита на сървърите на руските компании. Ако Русия все пак се захване с подобно начинание, то няма да е първият подобен случай. В света съществуват организации като Open Root Server Network, OpenNIC и други, които копират текущото състояние на коренните сървъри и са способни при необходимост да ползват собствено адресно пространство. Техните сървъри за достъпни за ползвателите им, които настройват алтернативния DNS в браузърите си.", "date": "2017.11.28", "title": "Русия ще предложи на БРИКС алтернативен интернет"}
{"url": "http://www.dnevnik.bg/sport/2017/11/28/3086805_ruskiiat_huligan_ostava_v_aresta_za_10_dni_niama_da/", "text": "На десет от 11-те задържани футболни хулигани, участвали в масовото сбиване между фенове на  \"Локомотив\" (Пловдив) и ЦСКА , бяха наложени различни наказания от Районния съд в Пловдив. В ареста за срок от 10 дни ще остане руският гражданин Максим Серьогин, известен с прякора си Тук. Той беше посочен от полицията в Пловдив като един от отговорните за сблъсъците на пистата на стадиона в парк \"Лаута\". Освен престоя в ареста  Тук  получи и забрана да посещава спортни събития в България за срок от една година. \"На десет лица по Закона за опазване на обществения ред при посещение на спортни мероприятия са наложени административни наказания. Едното е задържане в териториална структура на МВР за срок между 10 и 20 дни, както и принудителна административна мярка забрана за посещение на спортни меропрития в страната и чужбина за различен срок между една и две години\", съобщиха от Районен съд - Пловдив, за \"Дневник\". Двама от осъдените ще прекарат 20 дни в полицейските управления, а са и със забрана да посещават спортни събития за период от две години. Един от запалянковците ще бъде задържан за 15 дни, а шестима футболни хулигани ще останат в ареста за период от 10 дни. Те са лишени от правото да ходят по спортни събития за една година. Присъдите им са окончателни и не подлежат на обжалване. По-рано през деня от футболния клуб  \"Локомотив\" уточниха, че не са осигурявали достъп  на Тук като журналист за двубоя, въпреки че той се е представил така пред охранителите, пазещи реда по време на срещата. Сблъсъците от двубоя през уикенда доведоха до сериозни санкции и за футболните клубове, които бяха наказани да играят следващите си две домакинства пред празни трибуни. \"Локомотив\" (Пловдив) получи парична глоба от 14 хиляди лева, а \"ЦСКА-София\" от 14 300.", "date": "2017.11.28", "title": "Руският хулиган остава в ареста за 10 дни, няма да посещава мачове в България една година"}
{"url": "http://www.dnevnik.bg/bulgaria/2017/11/28/3086779_muj_poluchi_efektivna_prisuda_za_poboi_nad_speshen/", "text": "Мъж получи едногодишна ефективна присъда за побой над екип на спешна медицинска помощ в Омуртаг. На съучастника му беше наложена глоба от 2000 лв., съобщи пресцентърът на прокуратурата. Решението не е окончателно и подлежи на обжалване и протест. Подсъдимият с инициали Йордан Й., на 24 години, ще трябва да изтърпи наказанието си, ако то влезе в сила, при строг режим. Съучастникът му е с инициали Стелиян Ив., на 35 години. Двамата бяха признати за виновни за хулиганство над фелдшер и шофьор на линейка на Центъра на спешна медицинска помощ, извършено в съучастие. Съдът приведе в изпълнение и предишна присъда на Йордан Й., с която му е било наложено 2-годишно условно наказание с 3-годишен изпитателен срок. Новата му присъда е в изпитателния му срок, затова съдът е привел в изпълнение и старото наказание. Съучастникът му Стелиян е освободен от наказателна отговорност за хулиганството срещу медицинския екип и затова съдът му наложи административно наказание - глоба. 24-годишният Йордан Й. е признат за виновен и за причиняване на лека телесна повреда на фелдшера. За претърпените неимуществени вреди той ще плати на пострадалия фелдшер 2500 лева. Същата сума ще заплати на пострадалия шофьор на линейката подсъдимият Стелиян Ив. за причинените неимуществени вреди. Случаят придоби популярност веднага след извършване на престъплението на 5 февруари 2017 г. Тогава на адрес на пациентка от Омуртаг, която трябвало да бъде отведена с линейка в болницата, върху медицинския екип бе проявена агресия. Причината за действията на двамата подсъдими станал закъсал в преспите на улицата автомобил, който попречил на колата, управлявана от Стелиян Ив., да премине. Линейката също не успяла да стигне и да паркира пред адреса на болната. Екипът прегледал болната жена. Състоянието ѝ било тежко и фелдшерът предложил на близките ѝ да я отнесат с носилка до линейката. Тя обаче отказала. След прегледа фелдшерът и шофьорът, който носел носилката, минали покрай двамата подсъдими. С груб тон и заплахи Стелиян и Йордан поискали медиците да участват в избутването на заседналата в преспите кола. След като получили отказ да сторят това, подсъдимите настигнали фелдшера и шофьора, нападнали ги в гръб, нанесли им удари, от което шофьорът паднал на земята и изгубил съзнание. На земята с удари бил съборен и фелдшерът. Двамата мъже били заплашвани с предмет, наподобяващ нож, псувани и обиждани. Медикът получил контузия в гръдния кош и последвало посттравматично стресово разстройство, хипертонична криза, силна тревожност, а шофьорът на линейката – черепно-мозъчна травма с краткотрайна загуба на съзнанието и други. Нападнатите мъже успели да се заключат в линейката, докато чакат пациентката и помощ, поискана с обаждане на спешния телефон.", "date": "2017.11.28", "title": "Мъж получи ефективна присъда за побой над спешен екип, съучастникът му - глоба"}
{"url": "http://www.dnevnik.bg/sviat/2017/11/28/3086756_balon_ili_probiv_bitkoinut_durji_centralnite_bankeri/", "text": "Централните банкери казват, че успехът на биткойна и другите криптовалути е просто балон. Това обаче не им дава покой, тъй като тези частни валути застрашават контрола им върху банковата система и паричното предлагане, което пък може да подкопае паричната политика, използвана за управление на инфлацията. След като биткойнът мина прага от 8000 долара за пръв път тази седмица и поскъпна с 50% за осем дни, те се притесняват, че ще бъдат обвинени, ако пазарът се срине. (На 28 ноември сутринта курсът на биткойна достигна 9855 долара според данни на \"Блумбърг\" - бел. ред.) По тези причини няколко централни банки настояват за регулации, с които да се въведе контрол. Други дори проучват възможността за пускане на собствена дигитална валута и тестват разплащателни платформи. \"Проблемът с биткойна е, че той лесно може да се срине и централните банки може да бъдат обвинени, че не са направили нищо\", каза пред агенция \"Ройтерс\" Евард Новотни, управител на централната банка на Австрия и член на управителния съвет на Европейската централна банка. Опитваме да разберем дали банковата активност, отнасяща се до търговията с криптовалута, трябва да бъде по-добре регулирана, допълни той. Световният пазар за криптовалута е на стойност 245 млрд. долара, което е малко в сравнение с трилионите долари в счетоводните баланси на японската централна банка, Федералния резерв на САЩ и Европейската централна банка (EЦБ). Тези институции пускат в обращение йени, долари и евро, като създават пари в брой или като кредитират изгодно банки, какъвто е случаят с програмите им за изкупуване на облигации. Криптовалутите обаче не са централизирани. Те не минават през регулирани банки и традиционни разплащателни системи. Вместо това те често използват т.нар. блокчейн - онлайн счетоводен регистър на транзакциите, който се поддържа от мрежа анонимни компютри в интернет. Това засили притесненията във връзка с уязвимостта им от хакерски нападения, каквито имаше доста през последните месеци, а освен това и във връзка с използването на криптовалутата за финансови престъпления. Притежателите на дигитална валута имат и претенции към частна, а не държавна организация, която може да фалира или да спре да функционира. По тези причини, както и заради това, че не са приети много масово от търговските вериги, централните банки определиха криптовалутите като рискови активи, които нямат влияние върху реалната икономика. \"Биткойнът е вид лале\", каза през септември вицепрезидентът на ЕЦБ Витор Констансиу, сравнявайки го с търговския балон в Холандия през XVII век. \"Той е спекулативен инструмент\", допълни Констансиу. Законно платежно средство  Китай и Южна Корея, където спекулациите с криптовалута са популярни, забраниха набирането на средства чрез генерирането на нови дигитални парични знаци, при което се продават нови единици криптовалута за финансиране на разработването на продукт. Руската централна банка обяви, че ще блокира сайтове, продаващи биткойни и конкурентните му валути, а ЕЦБ прикани евродепутатите миналата година да не се стремят да насърчават използването на виртуалните валути, тъй като по принцип това може да засегне контрола на централните банки върху паричното предлагане и инфлацията. През април Япония призна биткойна като законно платежно средство и одобри няколко компании, които да управляват борси за криптовалута, но постави условие те да бъдат регистрирани. ЕЦБ, японската централна банка и германската централна банка вече тестват блокчейн, като признават, че методът може да има бъдеща употреба за уреждането на плащания.  Японската централна банка миналата година създаде отдел, отговарящ за финансовите технологии, който да предлага насоки на банките, търсещи нови бизнес възможности, и се присъедини към ЕЦБ в проучването на технологиите на разпределените регистри каквато е блокчейнът. Институциите направиха заключението, че блокчейнът не е достатъчно зряла технология, която да задвижва най-големите в света разплащателни системи. Вял интерес Досега търговските банки не са много ентусиазирани от съществуващите дигитални валути. Електронните разплащания вече изместват парите в брой и банките са наясно с опасността, че може да изгубят бизнес, ако клиентите им решат да преминат към криптовалутите.  По тази причина швейцарският банков гигант UBS оглавява консорциум от шест банки, който се опитва да създаде собствени дигитални пари, еквивалентни на основните валути, подкрепени от централни банки. Това ще позволи на финансовите пазари по-бързо да се разплащат и да уреждат транзакции. Това създава рискове за централните банкери в ролята им на пазители на банковата и разплащателна система. Може да се събудим един ден и повечето големи банки да са опустошени, а по-голяма част от тази дейност да се е преместила другаде, каза в неотдавнашно интервю президентът на регионалното подразделение на американската централна банка - Банката за федерален резерв в Сейнт Луис (щата Мисури), Джеймс Булард. Това може да доведе до финансова криза, ако регулаторите изгубят от поглед дейността, каза той. Някои централни банки като шведската Riksbank и Bank of England разглеждат също ползите от въвеждането на собствена дигитална валута. Притежателите биха имали директно претенции към централната банка - точно както е с банкнотите, но без неудобството да се складира огромно количество пари в брой. В Швеция, където повечето разплащания в търговията са по електронен път, Riksbank каза, че проучва възможността за създаване на електронна крона за малките разплащания между клиенти, компании и властите. \"Една е-крона би дала на обществеността достъп до дигитално допълнение към парите в брой, гарантиран от държавата, а няколко доставчици на разплащателната услуга биха могли да се свържат към системата за е-крона, посочи шведската централна банка. Една дигитална валута на централна банка (CBDC) би могла да промени начина, по който се провежда паричната политика, като позволи на централните банки да вкарват директно ликвидност в реалната икономика, заобикаляйки финансовия сектор, ако искат да повишат инфлацията. Това може да направи паричната политика по-ефективна според проучване на икономисти на Bank of England. Може обаче да бъде и рисково, ако притежателите на влогове решат да превърнат банковите си депозити в пари на централната банка при една банкова криза, ускорявайки масовото теглене на депозити от търговските банки. Високопоставен представител на японската централна банка каза в сряда, че макар технологията да революционизира банкирането, дигиталните валути няма да заменят физическите пари скоро. \"Прекалено е далечно\", посочи в кулоарите на форум за финансовите иновации, организиран от \"Ройтерс\", Хироми Ямаока, ръководител на отдела за системите за разплащания в Bank of Japan. Технологията би променила банковата система прекалено драстично, допълни той. /БТА", "date": "2017.11.28", "title": "Балон или пробив? Биткойнът държи централните банкери нащрек"}
{"url": "http://www.dnevnik.bg/biznes/2017/11/28/3086776_gabrovo_stara_zagora_varna_i_ruse_sa_s_nai-silna/", "text": "Наред със столицата София, областите Габрово, Стара Загора, Варна и Русе са с най-добри икономически показатели в страната, а Смолян е лидер в образованието. Най-зле се развиват областите Пазарджик, Видин, Сливен, Силистра и Кърджали. Това сочат данните от годишното изследване на Института за пазарна икономика  \"Регионални профили 2017\". С най-ниски разходи за дълготрайни материални активи е област Монтана, по преки чужди инвестиции и ниво на заплатите най-зле е Сливен. Най-малко средства по оперативни програми средно на човек са изплатени в Кюстендил. Най-малък процент пътища с добра настилка има в Русенско. С най-слабо покритие с кадастрална карта е Кърджали. Областта е и с най-голям дял оценки под \"среден\" в училищата. Най-бързо застарява и намалява населението в Смолянско. В Перник пък се падат най-голям брой пациенти на един лекар с водеща специалност. Бургас е лидер по регистрирани престъпления срещу личността и собствеността на 1000 души. На Стара Загора се падат над половината от въглеродните емисии за страната.  Според тях със засилването на икономическия растеж от 2014 г. раздалечаването в благосъстоянието на областите се засилва. Разликата между най-богатата област (столицата) и най-бедната (Сливен) последните години е около 4.5 пъти. Данните за заетостта показват, че се и между Северна и Южна България.  През третото тримесечие на 2017 г. броят на заетите в Южна България е с 145 хил. души над миналогодишните нива, като 70% от общо създадените нови работни места в страната са в столицата, Софийска област и областите Пловдив и Стара Загора. В Северна България увеличението е далеч по-скромно – едва 27 хил. души, което е по-малко от ръста само за област Пловдив. Във всички области в Северозападна България, с изключение на Плевен, заетостта остава далеч от най-високите си нива за последното десетилетие. В Южна България показателят е на най-ниски нива в Сливен и Кърджали. Работните заплати се увеличават, но за страната става все по-осезаем. Всъщност през третото тримесечие на 2017 г. няма друга област освен столицата, в която заплащането да е над средното за страната, показват данните. Концентрацията в столицата както на съществуващите, така и на новоразкритите работни места с най-високо възнаграждение не подсказва според авторите на проучването скорошна промяна в тази тенденция. Трайни процеси на застигане на средните нива се забелязват само в две области – Пловдив и Плевен. Обратната динамика се наблюдава в области като Видин, Силистра и Кюстендил и то въпреки увеличенията на минималната заплата през последните години. Ако тези тенденции се запазят, новото увеличение на минималното заплащане (с рекордните 50 лв. годишно – до 510 лв.) може да означава, че в близо половината области съотношението между минималното и средното заплащане ще е над 55%. В районите с все още висока безработица това може да означава затруднено разкриване на работни места, както и бавен ръст на заплащането заради все още високата безработица, предупреждават анализаторите. Качеството на в България продължава да е ниско. Делът на отпадналите се повишава в последните данни, а през 2016 и 2017 г. делът на слабите оценки на матурите по български език и литература е вторият най-голям откакто се провеждат зрелостни изпити. Представянето на 28-те български области по редица образователни индикатори показва и големите разлики между отделните области. За поредна година първенците в класирането са областите Смолян, София (столица) и Велико Търново. на училищното образование в рамките само на няколко години, се казва в доклада. Чрез създаване на образователна общност, целенасочена работа на регионалния инспекторат по образование и директорите, въвличане на родителите, постоянен анализ и индивидуален подход към всеки ученик областта достига рекордни резултати. Така област Смолян заема първото място в категорията \"Образование\" в тазгодишното издание, но други такива примери авторите не откриват. Основните причини за това са сгрешените стимули за субсидирането според механичния брой на учениците и заплащане на учителите спрямо часовете без оглед на резултатите, както и строго определените учебно съдържание и метод на обучение, коментират анализаторите. Ключови стъпки за постигане на по-добри резултати в образованието според тях са планираното въвеждане на система за оценка на качеството и обвързването ѝ със субсидирането на училищата, определяне на повече средищни училища, заплащане на учителите според постигнатите резултати, ранно кариерно ориентиране и освобождаване на учебните програми. Анализът на състоянието на общините показва, че през последните две години (2016 и 2017 г.) се наблюдава – в най-голяма степен при облагането на недвижимите имоти. Причината е, че въпреки доброто икономическо развитие, почти всички общини срещат сериозни трудности да посрещнат финансовите си нужди. Дори и Столична община, макар и да е най-богата в страната, трудно намира ресурс да изпълни собствената си инвестиционна програма, коментират авторите на доклада. Към този момент 32 общини са официално в процедура по финансово оздравяване, като 7 от тях вече получиха и безлихвени заеми от държавата – общо на стойност от 20 млн. лв. Процедурата по финансово оздравяване и безлихвените заеми могат единствено да \"погасят пожари\" в местните финанси, но не и да помогнат за дългосрочното развитие на общините. дискусията за реална финансова децентрализация, призовават анализаторите. ИПИ предлага преотстъпване на 1/5 от приходите от подоходното облагане към общините, като това се прави автоматично по ЕГН на данъкоплатеца – парите отиват там, където е регистрирано лицето. Това е ресурс в рамките на 634 млн. лв. (за 2018 г.), което означава почти удвояване на собствените данъчни постъпления на общините. Тази реформа би подобрила неимоверно състоянието на общинските бюджети, създавайки възможности както за покриване на задължения, така и за нови капиталови разходи. Създават се и стимули на местните власти да работят за повече инвестиции, по-висока заетост и трудови доходи, смятат експертите на института. Характерен за всички области - лидери по икономическо развитие, е високият приток на инвестиции, който води до създаване на нови работни места, по-високи доходи и по-добър стандарт на живот. Обратно, общото между областите в дъното е, че всички те страдат от липса на частни инвестиции, което автоматично означава висока безработица и ограничена заетост, ниски доходи и високи нива на бедност, коментират изследователите.", "date": "2017.11.28", "title": "Габрово, Стара Загора, Варна и Русе са с най-силна икономика, Смолян е лидер в образованието"}
{"url": "http://www.dnevnik.bg/razvlechenie/2017/11/28/3086775_despasito_metalika_i_djei_zi_sa_nominirani_za_grami/", "text": "С шансове в 8 категории албумът на Джей Зи \"4:44\" води в номинациите за 60-ите награди \"Грами\", доминирани от мъже изпълнители. Рапърът ще се състезава и в трите основни категории - за албум, песен (едноименната \"4:44\") и запис на годината (\"Историята на О Джей\"), предаде \"Ройтерс\". В най-уважаваната категория - за албум, \"4:44\" ще се състезава с Melodrama на новозеландката Лорди, 24K Magic на Бруно Марс, Awaken, My Love! на Чайлдиш Гамбино (Childish Gambino) и Damn на Кендрик Ламар. След Джей Зи по номинация следват Ламар, със 7, Марс - с 6, отново и в трите категории, а Чайлдиш Гамбино - алтер его на актьора Доналд Глоувър - с 5. \"Деспасито\" (Despacito) на Луис Фонси - най-големият латиноамерикански хит на всички времена, също е номиниран за запис и песен на годината. За най-добър вокален поп албум се конкурират Divide на Ед Шийрън, Evolve на Imagine Dragons, Joanne на Лейди Гага, Kaleidoscope EP на \"Колдплей\", Lust For Life на Лана Дел Рей и Rainbow на Кеша. В същата категория при рок изпълнителите са номинирани A Deeper Understanding на The War on Drugs, Emperor of Sand на Mastodon, Hardwired...To Self-Destruct на \"Металика\", The Stories We Tell Ourselves на Nothing More и Villains на Queens of the Stone Age.", "date": "2017.11.28", "title": "\"Деспасито\", \"Металика\" и Джей Зи са номинирани за \"Грами\""}
{"url": "http://www.dnevnik.bg/zdrave/2017/11/28/3086822_onkologichnata_bolnica_v_sofiia_organizira_grupi_za/", "text": "Групи за психо-емоционална подкрепа на пациентите с онкологични заболявания започват да се провеждат в Университетската специализирана болница по онкология (УСБАЛО) от следващата седмица, обявиха от лечебното заведение. Те са със свободен достъп както за пациенти на болницата, така и за пациенти на други лечебни заведения и също за техните близки, като целта е хората, преминаващи през нелеката борба с рака, да получат професионална помощ от психолози и специалисти, за да се справят по-лесно с процеса. Групите ще бъдат две заради различните проблеми и нужди на участниците в тях. Първата ще бъде само за пациенти и тя ще се провежда всеки вторник от 14 ч., като първото занятие ще се състои на 5 декември. Втората ще бъде за близките на болните хора и ще се провежда всеки четвъртък от 18 ч., като първата среща ще е на 7 декември. Всички срещи ще се провеждат в сградата на УСБАЛО в София, на ул. \"Пловдивско поле\" 6.", "date": "2017.11.28", "title": "Онкологичната болница в София организира групи за емоционална подкрепа на пациенти и близките им"}
{"url": "http://www.dnevnik.bg/razvlechenie/2017/11/28/3086799_djudas_priist_shte_sa_zvezdite_na_hills_of_rock_v/", "text": "Легендарната хеви метъл банда \"Джудас прийст\" (Judas Priest) ще е гвоздеят в програмата на втория ден от  фестивала Hills of Rock в Пловдив през юли  следващата година. Това потвърди днес организаторът на събитието \"София мюзик ентърпрайзис\", след като вчера групата анонсира концерта си в България.  Роб Халфорд, Глен Типтън, Ричи Фокнър, Иън Хил и Скот Травис ще излязат на сцената на 21 юли, за да представят най-големите си хитове, както и новия си - 18-и, студиен албум Firepower, а организаторите обещават \"невероятно мултимедийно шоу и титанична метъл мощ\".", "date": "2017.11.28", "title": "\"Джудас прийст\" ще са звездите на Hills of Rock в Пловдив през 2018 г."}
{"url": "http://www.dnevnik.bg/sport/2017/11/28/3086751_astun_martin_za_poreden_put_izrazi_jelanie_da_vleze/", "text": "Британският автомобилен производител \"Астън Мартин\" изрази желанието си да влезе във  Формула 1 . Компанията, която в момента е спонсор на \"Ред Бул\", обсъжда възможността да стане доставчик на двигатели от сезон 2021, когато ще влязат в сила новите правила в спорта. Едно от условията на \"Астън Мартин\" е разходите да бъдат намалени. \"Желанието ни е да влезем в този пазар, защото можем да използваме Формула 1 като маркетингова платформа. Нашият стремеж винаги е бил да разширим гамата на \"Астън Мартин\", каза шефът Анди Палмър. Той уточни, че тепърва ще има обсъждане с борда на директорите, тъй като това не е еднолично решение. Компанията вече подготвя влизането си в спорта, след като от 2018 г. ще бъде основен спонсор на \"биковете\". От новия сезон тимът във Формула 1 ще се казва \"Астън Мартин Ред Бул рейсинг\". Друга промяна е, че  \"Астън Мартин\"  ще разположи своя център за развитие в базата на отбора от Формула 1 в Милтън кийнс. Общо 110 инженери на английския производител ще работят към тима. От \"Астън Мартин\" искат и условия, че атракцията в надпреварите ще се върне. На първо място повече доставчици на мотори и по-голяма конкуренция. \"Във Формула 1 винаги пилотът е бил централната фигура, а не болидът. Така трябва да бъде и в следващите години, а ние като производители също да се съревноваваме\", каза още Палмър. Шефът на компанията уточни, че на дневен ред не стоят само техническите правила и спортните въпроси, а и чисто маркетинговият продукт, който собственикът на Формула 1 \"Либърти медия\" ще развива в следващите години. В момента доставчик на мотори на \"Ред Бул\" е \"Рено\", но \"биковете\" имат сериозни оплаквания от френската компания. Пилотите на тима  Макс Верстапен  и Даниел Рикардо отпаднаха общо 13 пъти в 20-те старта за сезона. Холандецът не завърши в седем надпревари, от които шест заради технически дефекти, а Рикардо в шест, всички предизвикани заради неточности в задвижващата система.", "date": "2017.11.28", "title": "\"Астън Мартин\" за пореден път изрази желание да влезе във Формула 1 от 2021 г."}
{"url": "http://www.dnevnik.bg/evropa/novini_ot_es/2017/11/28/3086901_nad_3_hil_migranti_sa_zaginali_v_sredizemno_more_ot/", "text": "Повече от 3 хил. мигранти и бежанци са намерили смъртта си при опит да прекосят Средиземно море и да се доберат до европейските брегове, съобщи днес Международната организация по миграцията (МОМ), цитирана от \"Франс прес\" и БТА. \"Този праг е надхвърлен вероятно миналия уикенд, когато мигранти загинаха край бреговете на Либия\", каза на пресконференция в Женева говорителят на МОМ Джоел Милман. Към момента загиналите, поели по един от трите известни маршрута в Средиземно море, са 3033, уточни той. Миналата година беше особено тежка в това отношение. Тогава в Средиземно море изгубиха живота си или изчезнаха 5413 мигранти и бежанци, припомня ДПА. \"Казваме това от години и ще продължим да го правим: не е достатъчно да водим трагични статистики, трябва и да действаме\", заяви генералният директор на МОМ Уилям Лейси Суинг. По данни на МОМ към неделя, 26 ноември, пристигналите в Европа от началото на годината през Средиземно море мигранти са 163 979, като почти 75% от тях са стигнали до италианските брегове. За сравнение, за същия период на 2016 г. пристигналите мигранти са били 348 600, посочва АФП.", "date": "2017.11.28", "title": "Над 3 хил. мигранти са загинали в Средиземно море от началото на годината"}
{"url": "http://www.dnevnik.bg/gradska_sreda/2017/11/28/3086718_sobstvenicite_na_simeonovskiia_lift_blokiraha_vhod_kum/", "text": "От снощи жителите на комплекс \"Витоша парк\" под кв. \"Симеоново\" нямат достъп до домовете си, тъй като собствениците на Симеоновския лифт са блокирали пътя, който води до сградите. Единственият достъп до комплекса откъм ул. \"197\" преминава през паркинга пред Симеоновския лифт, който в момента се огражда от собственика му - дружеството \"Въжени линии\". Оттогава две пожарни коли и една линейка също не са могли да влязат в комплекса, разказаха потърпевши пред \"Дневник\". Наред с това обаче се оказва, че теренът, на който е построен комплексът, не е в регулация, а документите за въвеждането в експлоатация на сградите се базират единствено на договор за използване на улицата между собствениците на лифта и инвеститорите. Жители на комплекса, с които \"Дневник\" разговаря, казаха, че разбрали за проблема преди ден. Те разказаха, че досега са плащали месечни такси за поддръжка и охрана на комплекса, а част от парите е трябвало да отиват към собственика на лифта за това, че преминават през паркинга. По думите им едва вчера те научили, че фирмата, на която плащат, от две години не е превеждала парите за преминаване. Това е и причината, поради която от \"Въжени линии\" са решили да спрат достъпа. Дружеството \"Въжени линии\" е притежавано от \"Витоша ски\", която е собственик на лифта. \"Дневник\" не успя да открие за коментар нито една от двете компании. Да си платиш за улица \"Витоша парк\" е един от първите комплекси от затворени тип, които бяха построени в София в последните 10 години. Освен жилища в комплекса в полите на \"Витоша\" на няколко метра от Симеоновския лифт има ресторант.", "date": "2017.11.28", "title": "Собствениците на Симеоновския лифт блокираха вход към жилищен комплекс заради задължения"}
{"url": "http://www.dnevnik.bg/sport/2017/11/28/3087007_s_gol_195_na_kamburov_beroe_otkradna_tochka_ot_botev_v/", "text": "С гол №195 на Мартин Камбуров в елита на българския футбол \"Берое\" измъкна точка при гостуването на \"Ботев\" в Пловдив. 37-годишният нападател влезе като резерва и се разписа в 83-ата минута, за да заличи аванса, който Лъчезар Балтанов даде на домакините през първото полувреме. Камбуров излезе еднолично на третото място във вечната голмайсторска листа на българското първенство. Той изпревари с един гол Динко Дерменджив, а пред него остават само Наско Сираков (196) и Петър Жеков (253). \"Берое\" събра 31 точки и запазва четвъртото място в Първа лига. Старозагорци се доближиха на една точка от третия \"Левски\" и остават на три точки пред \"Ботев\". \"Канарчетата\" записаха десети пореден мач без загуба, но и четвърто последователно равенство с резултат 1:1. \"Ботев\" беше по-добрият отбор в този мач и пропусна няколко страхотни възможности да реши всичко в своя полза с второ попадение. След изравняването пловдивчани все пак стигнаха до втори гол. Той обаче беше отменен заради изключително спорно нарушение срещу вратаря Душан Перниш. Пловдивчани бяха ощетени и в края на първото полувреме, когато Кохей Като удари без топка в лицето Доде Ндонгала. Реферът Стефан Апостолов и помощниците му подминаха ситуацията. Двубоят на стадиона в кв. \"Коматево\" започна с равностойна игра и без реални възможности за гол. В 25-ата минута защитникът на \"Ботев\" Цветомир Панов игра с ръка в наказателното си поле при опит на Педро Еуженио да го преодолее. Апостолов отсъди дузпа, а Мартин Райнов се зае с изпълнението. Неговият удар обаче беше спасен от Иван Чворович. След тази ситуация \"Ботев\" заигра по-добре и откри резултата в 35-ата минута. Неделев изненада Перниш с директен шут от пряк свободен удар от голяма дистанция. Вратарят на \"Берое\" изби лошо топката и позволи на Балтанов да направи добавка отблизо. В последните секунди на първата част японецът Като удар с лакът в лицето Ндонгала край тъчлинията. Реферите обаче не реагираха по никакъв начин на ситуацията. Футболистът на \"Ботев\" получи медицинска помощ, след което се завърна в игра. Второто полувреме предложи много по-интересни ситуации. \"Ботев\" имаше категорично превъзходство и създаде страхотни възможности за второ попадение. Те обаче бяха пропилени с лека ръка. В 63-ата минута поредица от грешки в защитата на \"Берое\" позволи на Балтанов да изведе Фернандо Виана очи в очи с Перниш. Нападателят на \"Ботев\" обаче стреля право в тялото на вратаря. Само минути по-късно и Ндонгала се озова зад защитата след подаване на Неделев. Френското крило отправи точен удар по диагонала с левия крак, но Перниш направи отлично спасяване и изби в корнер. При последвалото центриране Лазар Марин получи прекрасен шанс, останал абсолютно непокрит на далечната греда. Той обаче отправи слаб удар от воле, с който Перниш отново се справи. В 72-ата минута вратарят на \"Берое\" се намеси стабилно и след пряк свободен удар на Неделев. Девет минути по-късно Густаво направи хубав пробив отляво, преодоля Перниш и опита подаване към Стивън Петков. Камен Хаджиев обаче се намеси решително. В 83-ата минута пловдивчани бяха наказани за пропуските си. Влезлият като резерва в 54-ата минута Камбуров получи отлично центриране от десния фланг, надскочи бранителите на \"Ботев\" и насочи топката във вратата с глава. Само две минути по-късно Перниш се размина с центриране от корнер, а Балтанов прати топката в мрежата отблизо. Реферът Апостолов обаче отмени попадението заради нарушение срещу вратаря на \"Берое\". Повторенията показаха, че такова нямаше. В 89-ата минута Стивън Петков получи страхотен извеждащ пас от Неделев и се озова сам срещу Перниш. Нападателят, който се появи като резерва вместо Виана, отправи силен изстрел, но топката профуча над напречната греда.", "date": "2017.11.28", "title": "С гол №195 на Камбуров \"Берое\" открадна точка от \"Ботев\" в Пловдив"}
{"url": "http://www.dnevnik.bg/tehnologii/2017/11/28/3087027_kamionut_na_tesla_shte_se_nujdae_ot_tok_kolkoto_za/", "text": "Електрическият камион на \"Тесла\" ще се нуждае от ток, достатъчен за захранване на 4000 къщи, за да бъде зареден. За това предупреди водеща консултантска компания, цитирана от в. \"Файненшъл таймс\". По-рано този месец компанията на Илон Мъск  представи първия си камион , който с един заряд може да измине 800 км., теглейки около 36 тона товар. С половин час зареждане на специалните си станции, той може да получи енергия за изминаване на над 600 км. Според Джон Федерсен, изпълнителният директор на Aurora Energy Research, за да се случи това, зарядните станции ще имат нужда от 1600 киловата енергия. \"Това е еквивалентът на снабдяването на 3000-4000 \"нормални\" домове\", заяви той. Сегашните  зарядни станции на \"Тесла\"  за автомобили са 10 пъти по-слаби, отбелязва изданието. От компанията са отказали коментар. Преди Мъск е казвал, че зарядните станции ще се захранват със слънчева енергия, но не е известно дали ще имат връзка с електропреносната мрежа. Сегашните станции разчитат отчасти на обновяема енергия, компанията експериментира и с батерии, които да облекчат натоварването на мрежата. Очаква се доставките на камионите да започнат през 2019 г. Други експерти също сочат, че зареждането на такава машина за половин час ще изисква технология, по-напреднала от наличната.", "date": "2017.11.28", "title": "Камионът на \"Тесла\" ще се нуждае от ток, колкото за 4000 домакинства, предупредиха експерти"}
{"url": "http://www.dnevnik.bg/photos/2017/11/28/3086578_fotogaleriia_svetovnite_snimki_na_denia_-_28_noemvri/", "text": "Край ледника Дахщайн в Рамзау, Австрия.", "date": "2017.11.28", "title": "Фотогалерия: Световните снимки на деня - 28 ноември 2017 г."}
{"url": "http://www.dnevnik.bg/sviat/2017/11/28/3087029_zashto_isliamska_durjava_i_al_kaida_se_priceliha_v/", "text": "Атака, приписвана на \"Ислямска държава\" в джамия на Синайския полуостров, се оказа  най-смъртоносната в египетската история . Мотивът зад нападението, отнело живота на над 300 поклонници, остава неясен. Идеята, че \"Ислямска държава\" може да е свързана с нападение в джамия, посещавана от суфисти, събуди призрака на насилието срещу форма на мистичен ислям с дълбоки корени в мюсюлманския свят. Какво е суфизъм Суфизмът е мистична и аскетична форма на исляма, практикувана от десетки милиони мюсюлмани. Изестна като \"тасаууф\" в мюсюлманския свят, тя често бива тълкувана на запад като секта. Суфизмът е по-широко разпространен сред сунитите, но има и шиитски ордени. Независимо за кой клон на исляма става дума, ордените се обозначават с думата \"тарика\" (път). Последователите на суфизма вярват, че могат да станат по-близки с Аллах, като пречистят душата си и чрез самонаблюдение. Те го правят, като медитират и получават натъпствия от духовните си водачи или \"муршид\" (водач). Привържениците на суфизма се придържат към петте стълба на исляма точно както останалите мюсюлмани. Те обявяват, че вярват в един Бог - Аллах - и Мохамед като неговия пророк, молят се пет пъти на ден, заделят средства за благотворителност, постят и извършват поклонението хадж в Мека. Тимъти Уинтър, изследовател на исляма в университета в Кеймбридж, казва за \"Дойче веле\", че тенденциите в суфизма са твърде разнообразни и \"няма практики и верски характеристики,\" които да свързват всички мюсюлмани. Най-известен на запад е орденът \"Мевлеви\", основан от последователите на персийския поет и мистик от 13 в., Джелаледин Руми, след смъртта му в турския град Коня. Орденът изпълнява суфистката практика \"дхикр\" като музикална церемония в танц и нарича участниците \"въртящите се дервиши\". Дхикр съществува и в други ордени и има централно значение в суфизма - привържениците рецитиран божествени стихове и произнасят напевно името на Аллах. Може да се изпълнява индивидуално или групово, тихо или шумно. Практиките зависят от ордена. \"Суфизмът носи радост в живота\" Шейх Есреф ефенди, духовния водач на намиращия се в Германия суфистки център \"Рабания\", който е част от ордена Накшбандия, описва суфизма за ДВ. \"Суфистите са мюсюлмани и изживяват исляма в хармония с тялото и душата. Тялото на исляма е шариатът, закоът, а душата е суфизмът. За суфистите шариатът е крайно необходим, защото законът дава ред в живота, а суфизмът - радост в живота. Ежедневното почитане на Бог в дхикр и различните форми на медитация в общността подсилват съзнанието за близостта с Бог и добротворчеството.\" \"Суфистите,\" продължава той, \"се придържат към традицията на пророка да се обича всяко живо същество, както го обича Създателят. Затова те не обръщат внимание на грешките и прегрешенията на хората, които срещат, и само гледат към светлината на Бог в тях. Признавайки светлината на Бога, суфистите осъществяват опрощение на грешките.\" Как се е появил Заражда се още след смъртта на Мохамед пред 632 г., но едва през 12 в. се превръща в ордени, формирани около духовни основатели, получили статут на светци, а в тяхно име са изградени светилища. Съществуват дузина суфистки ордена. С времето суфизмът се разпространява из ислямския свят и става централен компонент в практиката на много вярващи от Индонезия до Африка и Балканите. Понякога ордените са близки до управляващите - такъв е случаят с Османската империя. С разпространението си те често се адаптират към местния контекст и се допълват с местни вярвания и обичаи. Това ги прави популярни, но става и причина екстремистки ислямски групи да ги смятат за ереси. Салафизъм и уахабизъм През 18 в. се появява нова пуританска ислямска идеология на Арабския полуостров и тя по-късно ще роди екстремистки групировки като \"Ал Кайда\" и \"Ислямска държава. Уахабизмът цели да \"прочисти\" сунитския ислям от иновации. На прицел са широко разпространени суфистки практики като почит към светци и посещения на гробници и светилища. Според уахабитите, които се съюзяват с династията Ас Сауд (създала Саудитска Арабия през 1932 г.), целта е да се създаде \"чист\" ислям. От 1960 г. петролното богатство на саудитците и други държави от Персийския залив помага за разпространението в световен план на уахабизма, често свързан с твърдолинейните салафити. Джихадистите салафити многократно са нападали суфисти, считайки ги за еретици. Същото са правили и срещу християни, шиити и други, считани от тях за вероотстъпници. Свързани с \"Ал Кайда\" бунтовници през 2012 г. унищожиха суфистки  светилища в Тимбукту , в Мали, и действията им беше осъдено на международно ниво. \"Ислямска държава\" обаче доведе до \"ново\" ниво джихадисткото насилие - по-рано тази година в суфистки храм в Пакистан загинаха над 70 души, след като атентатор самоубиец се самовзриви. Миналата година \"Ислямска държава\" обезглави слепия шейх Сулейман Абу Хераз - влиятелна суфистка фигура. През януари списанието за онлайн пропаганда на \"Ислямска държава\" ги призоваваше да нападат суфисти и предупреждаваше, че присъствето им \"няма да бъде разрешено\". Уахабизмът срещу всичко останало Векове наред по-голямата част от мюсюлманския свят приема суфистите и това е потвърждавано от водещи сунитски духовници. \"Сегашните диспути в Близкия изток не са действително междуу \"суфизма\" и \"екстремизма\", а между уахабизма и всичко останало,\" казва Уинтър и добавя, че сунитският ислям проповядва толерантност и мир. Както обяснява Шейх Есреф ефенди, \"Ислямска държава\" вижда само въображаеми нарушения на исляма, а \"не хората и светлината в тях и затова нарича суфистике предатели на исляма.\" \"Ислямска държава мисли, че всяка грешка трябва да се наказва. Мислят и дори извършват най-големия грях в исляма: обявяват се за богове, които могат да решават кой да живее и кой да умре и прибягват до насилие.\"", "date": "2017.11.28", "title": "Защо \"Ислямска държава\" и \"Ал Кайда\" се прицелиха в суфистките ордени"}
{"url": "http://www.dnevnik.bg/bulgaria/2017/11/28/3087028_sled_oplakvane_mvr_proveriava_upravlenieto_na_otriada/", "text": "Министърът на вътрешните работи Валентин Радев е назначил комплексна проверка в Специализирания отряд за борба с тероризма, съобщи БНР.", "date": "2017.11.28", "title": "След оплакване МВР проверява управлението на отряда за борба с тероризма (допълнена)"}
{"url": "http://www.dnevnik.bg/sport/2017/11/28/3087005_arsenal_privleche_direktora_koito_zavede_neimar_i/", "text": "Арсенал\" назначи футболния директор на \"Барселона\" Раул Санлехи. Испанецът, чийто договор с каталунците изтича на 1 декември, ще бъде главен ръководител по футболни отношения в английския клуб. Той ще встъпи в новата си длъжност през февруари. Санлехи работи в \"Барселона\" вече близо 15 години. Той е един от най-уважаваните ръководители по отношение на преговорите при трансфери. 48-годишният специалист имаше основна заслуга за две от най-значимите попълнения на \"Камп ноу\" през последните години - Неймар от \"Сантош\" и Луис Суарес от \"Ливърпул\". От \"Арсенал\" заявиха, че Санлехи ще води бъдещите преговори за играчи заедно с мениджъра Арсен Венгер, изпълнителния директор Айвън Газидис и Хюсейн Фахми, който отговаря за преговорите при подписването на договори. \"Привличането на Раул е още една важна стъпка в развитието на инфраструктурата, от която се нуждаем в клуба, за да преминем на следващото ниво. Раул има страхотни контакти във футболния свят и беше замесен в някои от най-големите трансфери в Европа през последните години\", заяви Газидис. По-рано този месец \"Арсенал\" си осигури още едно от много уважаваните имена в европейския футбол - главния скаут на \"Борусия\" (Дортмунд) Свен Мислинтат. Преди това \"артилеристите\" привлякоха Фахми, който работеше за най-силния колоездачен отбор в света - \"Скай\". Споразумението на \"Арсенал\" със Санлехи беше обявено от английските медии в края на октомври. Твърди се, че до разрива в отношенията между испанския директор и \"Барселона\" се е стигнало заради провала в преговорите за Жан Мишел Сери от \"Ница\" и рекордния трансфер на Неймар в ПСЖ.", "date": "2017.11.28", "title": "\"Арсенал\" привлече директора, който заведе Неймар и Суарес в \"Барселона\""}
{"url": "http://www.dnevnik.bg/sport/2017/11/28/3087039_snimka_na_denia_lev_iashin_na_oficialniia_plakat_na/", "text": "Официалният плакат за световното първенство в Русия през 2018 г. беше представен днес. На него е изобразен легендарният съветски вратар Лев Яшин. Автор на плаката е популярният местен художник и дизайнер Игор Гурович.  \"Лев Яшин е легенда, която като никой друг играчи символизира нашия футбол. Вярвам, че плакатът ще се хареса както на феновете, така и на всички участници\", каза вицепремиерът на Русия Виталий Мутко. ", "date": "2017.11.28", "title": "Снимка на деня: Лев Яшин на официалния плакат на световното в Русия"}
{"url": "http://www.dnevnik.bg/bulgaria/2017/11/28/3087043_putnata_agenciia_preduprejdava_za_poledici/", "text": "Пътищата от републиканската пътна мрежа са почистени и обработени, но пътната агенция предупреди за предстоящи заледявания през нощта и призова да се кара внимателно.", "date": "2017.11.28", "title": "Пътната агенция предупреждава за поледици"}
{"url": "http://www.dnevnik.bg/sviat/2017/11/28/3087046_severna_koreia_e_izstreliala_balistichna_raketa_trump/", "text": "Северна Корея изстреля балистична ракета от район северно от столицата Пхенян, съобщи южнокорейското военно командване, цитирано от агенция Йонхап.  Според Обединения генерален щаб в Сеул властите на Южна Корея и на САЩ в момента анализират траекторията на ракетата, която е поела курс в източна посока. Засега не е установено какъв тип е ракетата. \"Ние ще се погрижим за това\", е обявил президентът на САЩ Доналд Тръмп, съобщава агенция \"Франс прес\".  Според японската агенция \"Киодо\" възможно е тя да е паднала в специалната икономическа зона на Япония.  Това е първото изстрелване на ракета от Северна Корея след 15 септември, когато тя направи опит с балистична ракета със среден обсег, която прелетя над Япония. Предишният опит бе на 29 август. В отговор на севернокорейската провокация с изстрелването на балистична ракета, южнокорейските военни са извършили минути по-късно високоточни пробни ракетни изстрелвания по полигон с учебни цели, съобщи Комитетът на началник-щабовете на Южна Корея, цитиран от Ройтерс. Тези изстрелвания са бил извършени в условия, максимално близки до бойните. По този начин Южна Корея демонстрира на Севера готовност в случай на необходимост да нанесе незабавен военен удар по негови важни обекти и командни пунктове, отбелязва ТАСС.  На 3 септември КНДР обяви, че е извършила шестия си ядрен опит, най-мощния досега.  Два авторитетни американски правителствени източника, цитирани от Ройтерс, казаха по-рано днес, че според експерти в САЩ се очаква Пхенян да извърши нов опит с ракета до дни.", "date": "2017.11.28", "title": "Северна Корея е изстреляла балистична ракета, Тръмп обеща да се погрижи (допълнена)"}
{"url": "http://www.dnevnik.bg/bulgaria/2017/11/28/3087053_bnb_proveriava_platejnite_procesi_v_unikredit_bulbank/", "text": "Българската народна банка (БНБ) прави цялостна проверка на платежните процеси \"Уникредит Булбанк\" Това  съобщава  електронното издание \"Медиапул\" като се позовава на информация от централната банка. Според нея проверката е планова, но ще обхване и случая на футболиста Мартин Петров. Наскоро  се разбра , че от сметката му в най-голямата по активи банка в България са изчезнали 3.8 млн. лв., а личният му банкер от месеци не работи в банката. Футболистът, който прекрати кариерата си през 2014 г., е сезирал Софийската градска прокуратура за източени суми без негово знание от банковите му сметки. В БНБ има специално звено - \"Платежен надзор\", което има правомощия да предприема мерки срещу банки, които не спазват правилата за плащанията. Законът позволява и публичност на предприетите мерки, посочва изданието. ", "date": "2017.11.28", "title": "БНБ проверява платежните процеси в \"Уникредит Булбанк\""}
