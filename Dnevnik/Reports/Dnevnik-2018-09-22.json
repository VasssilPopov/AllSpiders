{"url": "https://www.dnevnik.bg/sport/2018/09/22/3315414_real_se_vurna_kum_pobedite_v_la_liga_sled_truden_mach/", "text": "С гол, зачетен след намесата на технологията за видеоповторения, \"Реал\" (Мадрид) постигна трудна победа с 1:0 срещу \"Еспаньол\" и излезе начело в испанското първенство. Европейският клубен шампион записа четвърти успех от пет мача и събра 13 точки. Белите изпревариха с точка \"Барселона\", който в неделя посреща \"Жирона\". Тимът, воден от Хулен Лопетеги, се върна на верния път в Ла Лига, след като в предишния кръг  срещу \"Атлетик\" (Билбао) загуби първи точки за сезона . Марко Асенсио вкара единствения гол в мача с \"Еспаньол\". В 41-ата минута атакуващият полузащитник се озова с топката в крака зад защитата след неуспешен опит за удар на Лука Модрич и намери далечния ъгъл с диагонален шут с левия крак. Първоначалното попадението беше отменено заради засада на бившия играч на \"Еспаньол\". След виодепреглед на ситуацията обаче голът правилно беше зачетен и \"Реал\" поведе. С мисъл за гостуването на \"Севиля\" в междинния кръг в сряда \"Реал\" игра пестеливо и \"Еспаньол\" можеше да измъкне нещо от \"Сантяго Бернабеу\". В 65-ата минута обаче гредата попречи на каталунците да изравнят, след като озовалият се зад защита Борха Иглесиас прехвърли технично Тибо Куртоа.", "date": "2018.09.22", "title": "\"Реал\" се върна към победите в Ла Лига след труден мач с \"Еспаньол\""}
{"url": "https://www.dnevnik.bg/sviat/2018/09/22/3315331_nai-malko_24_dushi_zaginaha_pri_napadenie_sreshtu/", "text": "Най-малко 29 души загинаха, а повече от 50 са ранени, след като неизвестни лица откриха огън по участниците и зрителите на военен парад в югозападния ирански град Ахваз, предадоха световните агенции, цитирани от БТА. Днес Иран чества деня на въоръжените си сили и на много места се проведоха подобни мероприятия. Техеран обвини днес \"чужд режим\", подкрепян от САЩ, че е отговорен за нападението. \"Терористи, вербувани, обучени и финансирани от чужд режим, атакуваха Ахваз. Иран смята, че регионалните попечители на тероризма и техните американски господари са отговорни за подобни атаки\", написа в Туитър иранският външен министър Мохамад Джавад Зариф. Той допълва, че страната ще реагира бързо и твърдо, за да защити живота на иранците. \"Ройтерс\" съобщава, че убитите са основно членове на Корпуса на гвардейците на Ислямската революция. Сред убитите имало и журналист. Според агенция \"Фарс\" по парада са стреляли двама души. Първо те открили огън по зрителите и военните. После се опитали да стрелят по гостите на официалната трибуна, но били неутрализирани от силите на реда. Нападателите са дошли с мотоциклет и са били с униформи с цвят каки, допълва \"Асошиейтед прес\".", "date": "2018.09.22", "title": "Най-малко 29 души загинаха при нападение срещу участници и зрители във военен парад в Иран"}
{"url": "https://www.dnevnik.bg/bulgaria/2018/09/22/3315332_nezavisimostta_prez_poslaniiata_na_politicite/", "text": "Политици отправиха традиционните послания по повод  110-годишнината от независимостта на България  и призоваха да се помни духа, посланието, наследството на предците ни, които са се борили за единение и са върнали България на европейската карта. Някои избраха социалните мрежи, за да се обърнат към хората, други присъстваха или написаха обръщения за официалните чествания във Велико Търново: Днес нашият национален интерес е свързан със запазването и развитието на обединена Европа, но никога не трябва да забравяме саможертвата и смелите действия на нашите предци, довели до независимостта на България, написа премиерът Бойко Борисов в профила си в социалната мрежа \"Фейсбук\". \"Ние трябва да продължим твърдо да отстояваме интересите си на световната политическа сцена, да пазим идентичността си, да се гордеем с нашите традиции и култура и винаги да помним смелия и борбен дух на българина, благодарение на който днес живеем в свободна държава\", пише още министър-председателят. В адрес по повод тържественото отбелязване във Велико Търново на 110 години от обявяването на българската Независимост президентът Румен Радев отбелязва: \"Прокламацията на Независимостта бе триумф на българската държавност, ясен знак към Европа и света, че млада България ще отстоява с всички сили своето място сред самостоятелните, благоденстващи и цивилизовани нации\". \"Този мащабен исторически акт не бе случайна стъпка. Със самочувствие и достойнство, с дипломатическа мъдрост и историческа дързост българската нация успя за броени години да изгради завиден политически, икономически и духовен потенциал, който да гарантира здравите устои на нова България\", се казва още в поздравителния адрес на българския държавен глава. \"Вярвам, че успехът на българската независимост бе нагледен пример как с воля, единство и решителност нашият народ може да бъде господар на съдбата си\", подчертава още в своя адрес президентът Румен Радев. \"Преди 110 години в старопрестолния ни град е обявена Независимостта и България се нарежда най-после отново сред европейските семейства на независимите народи\", заяви във Велико Търново заместник-председателят на Народното събрание Емил Христов. Заедно с народни представители той присъства на военния ритуал за издигане на националното знаме и приветства жителите и гостите на града по повод 110-ата годишнина от обявяването на Независимостта. Има събития в историята, които са записани със златни букви в историята на народите, защото дават нов път, отварят нова светлина, добави заместник-председателят на парламента Емил Христов. Дедите ни имаха силата и смелостта да обявят Независимостта, те ни завещаха да бъдем единни, да бъдем горди и независими, подчерта още той. \"Много политици, които в днешни дни лансират послания за независимост и единение, днес не са във Велико Търново. Това повдига въпроса доколко искрени са те в тези свои думи и дали отдават необходимото уважение на този много голям български празник\", заяви пред журналисти зам.-председателят на ГЕРБ Цветан Цветанов, цитиран от пресцентъра на партията. \"Винаги съм изключително развълнуван да бъда във Велико Търново в Деня на българската Независимост. Днес старата ни столица отново е център на националните чествания, център е на нашата гордост и признателност. Навършват се 110 години от онези изключителни събития по провъзгласяването на Независимостта, развили се именно тук, в старопрестолния Търновград. Честит празник на всички българи!\", заяви още Цветан Цветанов. \"Днес отбелязваме 110 години от Независимостта на България - едно национално и държавно постижение\", написа във \"Фейсбук\" председателят на БСП Корнелия Нинова. Тя добавя, че и днес независимостта не е титла, която получаваш наготово, а всекидневен избор - какъв да бъдеш. \"Нека бъдем свободни в мислите си и независими в действията си\", призова тя.", "date": "2018.09.22", "title": "Независимостта през посланията на политиците"}
{"url": "https://www.dnevnik.bg/sport/2018/09/22/3315333_grigor_dimitrov_shte_igrae_na_dvoiki_s_gofen_vuv/", "text": "Шампионът от финалите на АТП Григор Димитров ще играе с Давид Гофен на двойки във втория си мач от купа \"Лейвър\". Финалистите от Лондон ще се изправят срещу Джак Сок и Ник Кириос в осмата среща от  двубоя между отбора на Европа и останалия свят . Мачът ще е последен за втория ден и ще започне около 5.00 часа българско време в неделя. Преди това ще се изиграят три двубоя поединично. Александър Зверев и Джон Иснър ще открият програмата в 21.00 часа, а след тях на корта в Чикаго ще излязат Роджър Федерер и Ник Кириос. Вечерната сесия ще стартира в 3.00 часа с двубой между шампиона от \"Уимбълдън\" и US Open Новак Джокович и Кевин Андерсън, който игра финал в два от последните пет турнира от Големия шлем. След първия ден на турнира европейският състав, който защитава титлата си от миналата година,  води с 3:1 точки . Във втория ден всеки успех носи по две точки. В последния ден, когато ще се изиграят още три мача поединично и един на двойки, за победа ще се дават по три точки. Днешната среща ще е втора за Димитров, който в петък дадеш успешен старт на отбора на Европа с  убедителна победа срещу Франсис Тиафо . Гофен също ще запише втори мач, след като в първия ден спаси два поредни мачбола и победи Диего Шварцман в най-оспорвания двубой от началото на купа \"Лейвър\". Българинът и белгиецът имат опит като съотборници. През май двамата си партнираха в турнира на двойки от мастърса в Монте Карло.  Те достигнаха до четвъртфиналите , но се отказаха заради класирането на Димитров в полуфиналите поединично.", "date": "2018.09.22", "title": "Григор Димитров ще играе на двойки с Гофен във втория си мач от купа \"Лейвър\""}
{"url": "https://www.dnevnik.bg/kultura/2018/09/22/3313726_otkus_ot_hiliada_jivota_struvat_poveche_ot_edin_na_jan/", "text": "\"Тези хиляда живота минаха много бързо, много, много бързо, със скоростта на колите, които карах. Можех да ги преживея само веднъж, без да ги разказвам. Но аз съм ненаситен и от висотата, която дава времето, ми се ще да поема отново по същия път, по-бавно и в обратна посока.\" Мемоарната книга на Жан-Пол Белмондо вече е на ваше разположение! В \"Хиляда живота струват повече от един\" (превод: Красимир Петров, 280 стр., цена: 18 лв.) легендата на френското кино за пръв път нарушава обичайната си дискретност и решава да говори за себе си. Четейки спомените му – като се започне с белязаното от войната детство, училищните премеждия, трудните първи стъпки на актьорското поприще и се стигне до славата и върховете на кариерата - с изненада откриваме, че в живота великият актьор е тъкмо такъв, какъвто сме го виждали на екрана. Искрен, неподправен, безстрашен, щур, винаги готов да достави радост на себе си и на другите. Белмондо съчетава с лекота популярно и елитарно кино и снима интимни сцени с най-красивите актриси на планетата. Опровергава и редица критици, които отначало виждат в него едва ли не клоун, който се издига на гребена на Новата вълна с До последен дъх на Годар. В рамките на своята впечатляваща кариера, продължила над пет десетилетия, той работи с най-забележителните режисьори на френското кино, в т.ч. Франсоа Трюфо, Клод Шаброл, Луи Мал, Жан-Пиер Мелвил, Анри Верньой, Клод Льолуш. Голямото достойнство на тази автобиография, пълна с любопитни епизоди на снимачната площадка и извън нея, е, че някъде между редовете ние сякаш виждаме жестовете и мимиките, сякаш чуваме гласа на оня Белмондо, който от филм на филм учи нас, зрителите, да се наслаждаваме на живота, да бъдем свободни и да не се боим от нищо в името на тази свобода. Книгата е написана в сътрудничество с Пол Белмондо и Софи Бландиниер. Не пишете думата \"край\" Невъзможно. Немислимо. Предварително знам, че ще се проваля. Ще се изложа. Няма да мога. Прекалено е трудно. Да издържа три часа и половина, без да забравя нито дума. Прави бяха онези, които ме съветваха да се откажа. Тази роля не ми е по силите, прекалено голям залък е за моята уста, ще се задавя и ще стана смешен. Твърде късно е за мен; не съм играл на сцена от 26 години, откакто позорно се отказах от участие в \"Замък в Швеция\" на Саган заради филма на Питър Брук Модерато кантабиле. За мен това беше, все едно да се опитам да направя каскада без каквато и да било предварителна подготовка. Дори не опасно, а направо самоубийствено начинание. Най-добре беше да се оттегля, да избягам, преди да дойдат моите партньори и да се опитат да ме спрат. В 18 ч. театърът беше все още тих и безлюден с изключение на неколцина техници, които се суетяха около декорите. Грабнах си палтото, напуснах ложата и излязох от театър \"Марини\". Скочих във ферарито и се измъкнах от Париж, за да мога да карам на воля с надеждата, че скоростта по правата лента на магистралата ще разсее обзелата ме тревога. Явно паниката се бе оказала по-силна от мен. Това се случи на 24 февруари 1987 година. След час и половина аз трябваше да изляза на сцената: след дълго, много дълго отсъствие въпросната вечер щеше да ознаменува моето завръщане в театъра. За тази цел изборът падна върху ролята на Кийн от едноименната пиеса на Александър Дюма, написана през 1836 г., но преработена от Жан-Пол Сартр. В същата тази роля през 1953 г. в театър \"Сара Бернар\" блесна скъпият на сърцето ми Пиер Брасьор. Образът на главния герой е вдъхновен от съдбата на актьор, цял живот играл в пиеси на Шекспир, готов да умре на сцената като Отело, който довежда до крайност всички екстравагантности, присъщи на актьорската професия. Без всякакъв преход той сменя маска след маска, минава от пиеса в пиеса – какво щастие би било изпълнението на тази роля, какви необятни възможности за изява разкриваше тя. Само че за това се изискваше добра физическа форма и тренирана памет. Ала въпреки всекидневите повторения и едномесечното усамотение в Мароко заедно с мама, за да науча текста, все още бях изпълнен със съмнения. Рискът да разочаровам публиката беше твърде голям; изобщо не бях сигурен дали няма да забравя някоя реплика, да сбъркам или просто да не издържа физически. Цял Париж щеше да бъде мой съдник и затова нямах право да допусна каквато и да било слабост. Не, нямаше да мога, нямаше да се справя. Вече виждах как критиците тръбят: \"Неуспешното завръщане на Белмондо към театъра\", \"Белмондо – провал на сцената\", \"Белмондо, достоен за съжаление\". Обливаше ме студена пот, подгизналата риза мокреше кожената седалка на колата. Театърът е твърде различен от киното. Той е друг свят, много по-суров и взискателен. В сравнение с него киното е приятно упражнение, което не изисква много усилия. В него я няма продължителната игра и нуждата да запаметиш целия текст. Явяваш се, подготвяш се, снимат те с няколко кратки реплики, след което си почиваш между два епизода и няма опасност да те оплюят и освиркат, стига да не проявиш непредпазливост и да отидеш в Кан! Впрочем и там все пак ми бе отдадено дължимото. На фестивала през 2011 г. получих \"Златна палма\" за цялостно творчество и този път минаването ми по червения килим беше необикновено преживяване: изпълненото с почит мълчание на фотографите, насочили обективите към мен. Трябва да призная, че никак не е неприятно да бъдеш актьор. Спомням си думите на Мастрояни: \"Идват да ви вземат с кола, всичко е много лесно. Както сами виждате, никак не съм изморен!\". Дълго се колебах дали да се върна към театъра, който бях напуснал преди толкова време. Познавах себе си и бях сигурен, че в края на краищата няма да устоя на изкушението. Робер Осен беше този, който в продължение на цели шест години ме насърчаваше отново да се кача на сцената, предлагайки ми последователно Скапен, който навремето директорът на \"Комеди Франсез\" Жан-Пиер Венсан ми бе отказал; сетне Сирано дьо Бержерак, който ми се стори непостижим, защото отново се чувствах като начинаещ, комуто тепърва предстои да учи азбуката на театралното изкуство. Понеже Робер Осен играеше в Професионалистът заедно с мен или по-скоро срещу мен, тъй като беше мой противник, той присъства на предпремиерната прожекция на филма и чу думите на баща ми, които никога няма да забравя: \"Всичко това е много добре. Но кога ще се завърнеш към твоето истинско поприще?\". Имаше предвид, разбира се, попрището на театрален актьор. Само него той смяташе за сериозно и достойно за уважение. Нямаше нищо против филмите, но за него те не бяха нищо особено, след като бе приятел на Пиер Брасьор и съвременник на великите имена от Картела. Впрочем той не винаги гледаше моите филми. Веднъж, когато ме упрекна, че не го навестявам в ателието, аз му обърнах внимание на това. Все се надяваше един ден да се завърна към моята първа любов, театъра, където бе започнал животът ми на актьор и щеше да приключи моята кариера. Дори не бих могъл да кажа, че го правя заради него, за да му доставя удоволствие и да оправдая неговите очаквания. Защото в този момент той вече не беше сред нас. Напуснал ни беше пет години преди това, на 1 януари 1982 г. Тогава го приеха в болница, но лекарите поставиха погрешна диагноза и ни съобщиха, че няма защо да се тревожим. На следващия ден почина, без дори да можем да си кажем последно сбогом. След смъртта му се почувствах напълно объркан, като оглупял. Сякаш той все още беше тук, продължаваше всяка неделя да ходи в Лувъра или да рисува върху салфетката на масата. Струваше ми се нелепо, че него вече го няма. Редом със скръбта, трябваше да понеса и почти пълното безразличие, с което бе посрещната смъртта му. Той все пак беше виден скулптор, удостоен с Почетния легион, а кончината му беше отбелязана само с няколко кратки материала. Тогавашният министър на културата не почете с присъствието си погребението му. Почувствах се оскърбен и направих няколко остри изявления в медиите. В крайна сметка бях чут. Жак Ланг се реваншира, като разреши две негови работи, Венера и Аполон, да бъдат поставени в парка \"Тюйлери\". По-късно, в присъствието на Жак Ширак, на Синематеката беше поставена паметна плоча. И най-сетне Филип Дуст-Блази, в сътрудничество с Еманюел Бреон – уредник и автор на каталог върху творчеството на тате, състави комисия по създаването на посветен на него музей. След години борба заедно със сестра ми Мюриел и брат ми Ален на 18 декември 2010 г. можахме да открием в Булон Бианкур градски музей, където са събрани неговите творби. Така че на това театрално представление той нямаше да присъства, но мама щеше да бъде там. А също Ален и Мюриел. Както и моите деца Патрисия, Флоранс и Пол. Щяха да седят на първия ред, усмихнати, изпълнени с доверие и удовлетворение. Щяха да очакват завесата да се вдигне и аз да се спусна по въже от балкона. Да се надяват, че ще чуят гласа ми, ще видят костюма ми, ще гледат как прославям актьорското призвание и правя лудории. Накрая щяха да станат и да аплодират с все сили, просълзени и горди. А аз щях да ги прегърна, да ги притисна до гърдите си. Щяхме да се почувстваме щастливи. Това нямаше да продължи дълго, но щеше да бъде хубаво. Много хубаво. Направих завой и подкарах обратно към Париж. Не можех да измамя очакванията на моето семейство, на партньорите, сред които са и вечните ми приятели Пиер Верние и Мишел Бон. Трябваше да успея. Когато стигнах до театъра, беше седем часът. Вярната ми гардеробиерка Полет вече ме чакаше заедно с гримьора, моя приятел Шарли. Помогнаха ми да се приготвя. Поех си дъх. Трябваше да вървя, сега вече нямах избор. Да се хвърля с главата напред. Да се доверя на съдбата, която до този момент ми беше сервирала силни карти, а и на самия себе си. Аз бях Кийн. Край мен сякаш витаеше духът на Пиер Брасьор – а може би и на Муне-Сюли, – за да ме окуражи, да ми помогне без комплекси да понеса на себе си одеждите, в които навремето той бе предизвикал възхищението ми. Духът на тате също ми се усмихваше, доволен, че съм се завърнал на сериозното поприще. Вместо предвидените 100 представления ние стигнахме до 300. Просто не можехме да спрем, защото постановката на \"Кийн\" се превърна в триумф. По време на последното, на 3 януари 1988 г., се просълзихме, когато публиката запя \"Това е само довиждане\". И наистина две години по-късно, пак под ръководството на Робер Осен, отново се качих на сцената в роля, за която дори не бях се осмелил да мечтая: \"Сирано\", шедьовърът на Едмон Ростан.", "date": "2018.09.22", "title": "Откъс от \"Хиляда живота струват повече от един\" на Жан - Пол Белмондо"}
{"url": "https://www.dnevnik.bg/photos/2018/09/22/3315320_fotogaleriia_nezavisimostta_na_bulgariia_v_snimki_i/", "text": "В централното фоайе на Националния исторически музей (НИМ) е подредена изложбата \"Дипломация и доблест\", посветена на 110-годишнина от провъзгласяване на Независимостта на България. Изложбата включва редки експонати, сред които манифестът, с който княз Фердинанд І провъзгласява във Велико Търново през 1908 г. Княжество България за независимо царство (на снимката). Той е изработен от Харалампи Тачев и е рядко показван пред широката аудитория. В изложбата е включен и богато орнаментираният сребърен тубус и от резбованото дървено ковчеже с метален обков, в които се съхранява документа. ", "date": "2018.09.22", "title": "Фотогалерия: Независимостта на България в снимки и документи"}
{"url": "https://www.dnevnik.bg/evropa/evrofinansirane/oblasti/kultura/2018/09/22/3315109_turne_v_iaponiia_i_premierni_zaglaviia_prez_noviiat/", "text": "След успешния си минал сезон, в който артистите на Софиската опера и балет изиграха шест спектакъла на мечтаната от много изпълнители сцена на \"Балшой театър\" в Москва, представиха световноизвестния мюзикъл \"Мамма миа\" за първи път в България и се изявяваха на откритата фестивална сцена \"Опера на върховете\" в подножието на Белоградчишките скали, директорът на културния институт Пламен Карталов съобщи, че новият сезон ще бъде също толкова интересен и разнообразен. Японската публика очаква Софийската опера и балет през октомври Преди да започне официално новият сезон в София, артистите заминават на турне в Япония, съобщи Карталов в интервю за БНР. Гастролът ще бъде от 1 до 18 октомври, а трупата е поканена да участва за седми път. Практика е там да се канят най-добрите състави от целия свят, а импресарската агенция, която организира пътуването, работи със световните опери Метрополитън в Ню Йорк и Болшой театър в Москва, допълни директорът. В програмата са включени два спектакъла - \"Турандот\" от Джакомо Пучини и \"Кармен\" от Жорж Бизе. Билетите за всички спектакли вече са продадени. Новият сезон ще бъде открит през края на октомври с операта на Любомир Пипков \"Янините девет братя\" На 28 октомври на софийска сцена ще бъде открит официално новият сезон на оперния театър с операта на композитора Любомир Пипков \"Янините девет братя\". Нейната премиера беше през март тази година, а след това стана част от репертоара на артистите за гастрола в Москва. Първата премиера е през 1937 г., но получава противоречиви реакции, най-вече заради потискащия сюжерт. Любомир Пипков пише това произведение едва на 26 години, когато е студент в Париж. Вдъхновен е не само от разказа на Никола Веселинов, но и от кървавите събития в обществено-политическия живот у нас през 1923-25 г. - терора след Деветоюнският и Септемврийският преврат. В ролята на главната героиня \"Яна\" влизат оперните певици Габриела Георгиева и Лилия Кехайова, а най-големият брат, \"Георги Грозника\", ще се играе от басите Петър Бучков и Светозар Рангелов. Билетите вече са в продажба на  официалния сайт на оперта . Мюзикълът \"Мамма миа\" остава трайно в програмата на операта  Пламен Карталов съобщи няколко нови заглавия, които ще бъдат в афиша на театъра тази година - оперите \"Симоне Боканегра\" от Джузепе Верди, \"Дон Паскуале\" от Гаетано Доницети, \"Трубадур\" от Джузепе Верди и \"Дон Жуан\" от Моцарт и балетът \"Легенда за езерото\" по музика на Панчо Владигеров. Мюзикълът \"Мамма миа\" влиза трайно в програмата на операта и след септемврийската доза музика на ABBA, спектакълът е с още няколко дати през октомври.", "date": "2018.09.22", "title": "Турне в Япония и премиерни заглавия през новият сезон на Софиската опера и балет"}
{"url": "https://www.dnevnik.bg/sport/2018/09/22/3315340_sur_aleks_furgjusun_se_zavrushta_na_old_traford_za/", "text": "Легендарният мениджър на \"Манчестър юнайтед\" сър Алекс Фъргюсън направи първото си посещение на стадион \"Олд трафорд\", откакто в началото на май  претърпя спешна операция заради мозъчен кръвоизлив. 76-годишният шотландец беше изписан от болницата през юни. Месец по-късно в първата си публична проява след операцията той обяви, че планира да гледа мачове на любимия си отбор през този сезон. \"Малко съм нервен, защото последният мач, на който бях, беше срещу \"Арсенал\" през април. Мина доста време, но е страхотно да се завърна и се надявам днес да спечелим\", каза Фъргюсън пред клубната телевизия преди двубоя на \"червените дяволи\" срещу новака \"Уулвърхемптън\". Мачът започва в 17.00 часа, а четвърт час по рано клубът е организирал кратка церемония по случай завръщането на Фъргюсън. \"Няма как да не бъде емоционално. Особено когато заема мястото си в ложата. Ще съм доволен (когато вълнението премине) и мачът започне, за да мога да му се насладя\", допълни мениджърът, извел \"Манчестър юнайтед\" до 38 трофея за 26 години.", "date": "2018.09.22", "title": "Сър Алекс Фъргюсън се завръща на \"Олд трафорд\" за пръв път след операцията"}
{"url": "https://www.dnevnik.bg/sviat/2018/09/22/3315341_isliamska_durjava_poe_otgovornost_za_napadenieto_v_iran/", "text": "Групировката \"Ислямска държава\"  пое отговорност за нападението,  извършено днес по време на военен парад в Иран. Това съобщи пропагандният орган на джихадистката организация, агенция \"Амак\", предаде Франс прес, съобщава БТА. Най-малко 24 души загинаха, а повече от 50 бяха ранени, след като неизвестни лица откриха огън по участниците и зрителите на военен парад в югозападния ирански град Ахваз. Днес Иран чества деня на въоръжените си сили и на много места се проведоха подобни мероприятия. Техеран обвини днес \"чужд режим\", подкрепян от САЩ, че е отговорен за нападението.", "date": "2018.09.22", "title": "\"Ислямска държава\" пое отговорност за нападението в Иран"}
{"url": "https://www.dnevnik.bg/sviat/2018/09/22/3315342_vuv_vilnjus_papata_kritikuva_onezi_koito_ekspulsirat/", "text": "Малко след пристигането си в литовската столицата Вилнюс - първа спирка в четиридневната му  обиколка в балтийските страни  - папа Франциск разкритикува, без да ги назовава, онези, \"които експулсират другите\" и похвали толерантността и гостоприемството на литовците, предаде Франс прес, съобщава БТА. Папата даде преобладаващо католическа Литва за пример на международната общност и особено на Европейския съюз. Критиките му изглежда бяха насочени главно към страните от Вишеградската група (Полша, Унгария, Чехия и Словакия), чиито власти отказаха да приемат бежанците и икономическите мигранти, пристигнали масово в Гърция и Италия, отбелязва публикацията. В слово пред президентския дворец в присъствието на властите и дипломатическия корпус Светият отец говори за \"гласовете, които всяват разделение и противопоставяне\", използвайки като инструмент несигурността или конфликтите, които \"твърдят, че единственият възможен начин да се гарантира оцеляването на една цивилизация е усилието за елиминиране, заличаване или експулсиране на другите\". В това отношение вие, литовците, казвате нещо оригинално: \"да приемаме различията\". С диалог, отвореност и разбиране тези различия могат да се превърнат в мост, свързващ Източна и Западна Европа, изтъкна папата. Той припомни, че в историята си балтийската страна е приемала различни народи и вероизповедания. \"Тази земя е станала дом за много хора: литовци, татари, поляци, руснаци, беларуси, украинци, арменци, немци, за католици, православни, мюсюлмани и юдеи\", припомни понтификът и изрази възхищение от способността на Литва да съхрани търпимостта, уважението и солидарността въпреки всички перипетии в историята на 20-ти век, посочва ТАСС. Папа Франциск засегна и един от основните проблеми в балтийските страни - емиграцията на младите хора. Той призова литовците да обърнат \"специално внимание на най-младите, които са не само са бъдещето, а и настоящето на страната си, ако останат свързани с корените на народа\". Следобед на площада с катедралата в столицата папата ще се срещне с младежи, родени след като Литва става отново независима. Посрещайки Франциск, литовската президентката Далия Грибаускайте му благодари за посещението в страната в годината, когато се отбелязва стогодишнината от обявяването на независимост и припомни, че Ватиканът - сред първите, признали литовската държава - никога не е приел окупацията й от СССР. Тя отбеляза като особено символичен факта, че Франциск е в Литва в деня, когато страната почита жертвите на нацисткия геноцид над евреите.", "date": "2018.09.22", "title": "Във Вилнюс папата критикува онези, \"които експулсират другите\" и похвали толерантността на литовците"}
{"url": "https://www.dnevnik.bg/sport/2018/09/22/3315343_andi_muri_slaga_krai_na_sezona_si_sled_aziatskoto_turne/", "text": "Олимпийският шампион от Лондон 2012 и Рио 2016 Анди Мъри ще сложи край на сезона си след предстоящите турнири в Азия. 31-годишният британец ще участва в Шънджън (24-31 септември) и Пекин (1-7 октомври), след което ще си даде повече време за възстановяване и подготовка за 2019 г. Мъри беше една година извън кортовете, преди да се завърне в игра за турнира на тревни кортове в \"Куинс\" през юни. Носителят на три титли от Големия шлем получи контузия в хълбока през 2017 г., след което претърпя няколко операции, а заради усложнения завръщането му се отлагаше няколко пъти. Бившият №1 пропусна първите три турнира от Големия шлем през 2018 г., а единственото му участие - в US Open - приключи със загуба във втория кръг. Той е изигра девет мача от началото на сезона, като е записал пет победи и четири загуби. Най-доброто му представяне беше във Вашингтон в началото на август, когато спечели три поредни мача и се класира за четвъртфиналите.Той обаче се отказа от двубоя си с Алекс де Минор заради прекалено голямо изтощение. \"Имам нужда от по-дълъг период за тренировки и възстановяване, за да се вкарам във възможно най-добрата форма за началото на сезон 2019. Искам отново да бъда претендент за най-големите турнири\", каза Мъри, цитиран от Би Би Си. \"Предстоят ни здрави тренировки, трябва да направим някои подобрения. Последните няколко месеца наистина бяха много позитивни. Чувствам, че направих големи крачки напред към възстановяването ми от операциите в хълбока. С още един усилен тренировъчен период ще подобря доста неща. Надявам се и да се представя добре следващите две седмици в Китай\", допълни британецът, който в момента заема 308-ото място в света. По-рано тази седмица финалистът от миналогодишния \"Уимбълдън\" Томаш Бердих обяви, че няма да играе до края на сезона.  Световният №1 Рафаел Надал пък ще пропусне турнирите в Китай , тъй като още не е възстановен от контузията в коляното, която го принуди да се откаже по време на полуфиналния мач с Хуан Мартин дел Потро на US Open.", "date": "2018.09.22", "title": "Анди Мъри слага край на сезона си след азиатското турне"}
{"url": "https://www.dnevnik.bg/sviat/2018/09/22/3315345_hitler_se_kandidatira_na_izbori_peru_lenin_opita_da_go/", "text": "Перуанецът Хитлер Алба Санчес се кандидатира за ръководител на малък район в Перу, но пред организаторите на изборите се оплака перуанецът Ленин Владимир Родригес Велверде, разказва \"Ройтерс\". Няма подробности около мотивите за протеста срещу кандидатурата на Хитлер, който така и не бил одобрен. По данни на изданието El Universal, Ленин живее на 7 часа езда от окръг Юнгар и по никакъв начинене е свързан с мястото, където се е кандидатурал сънародникът му. Местните избори са на 7 октомври и дясноцентристката партия \"Ние сме Перу\" издигна кандидатурата с лозунги като \"Хитлер - кандидатът на народа\" и \"Хитлер - това е доверие\". \"Аз съм добър Хитлер\", казва той пред местно издание и припомня, че вече е ръководил окръга с малко над 3000 жители в периода 2011-2014 г., когато е сторил \"много добри неща\". Кандидатът обяснява, че баща му най-вероятно е нямал представа кой е Адолф Хитлер, когато е решил да кръсти сина си с неговото име. \"Сигурно го е избрал, защото звучи като на чужденец\", допълва той и казва, че в един момент мислел да се прекръсти, но се отказал от уважение към баща си. В Латинска Америка не е необичайно да се срещнат мъже с имена на известни исторически личности като Сталин, Рузвелт и Мао. Президентът на Еквадор, например, се нарича Ленин Морено.", "date": "2018.09.22", "title": "Хитлер се кандидатира на избори в Перу, Ленин опита да го спре"}
{"url": "https://www.dnevnik.bg/photos/2018/09/22/3315352_snimka_na_denia_sur_aleks_otnovo_u_doma/", "text": "Легендарният мениджър на \"Манчестър юнайтед\"   на стадион \"Олд трафорд\", откакто в началото на май    76-годишният шотландец, който беше изписан от болницата през юни, гледа на живо двубоя на \"червените дяволи\" срещу \"Уулвърхемптън\" от шестия кръг на Висшата лига. ", "date": "2018.09.22", "title": "Снимка на деня: Сър Алекс отново у дома"}
{"url": "https://www.dnevnik.bg/sport/2018/09/22/3315355_rekordnata_seriia_na_livurpul_produlji_s_lesna_pobeda/", "text": "Най-добрият старт на \"Ливърпул\" от създаването на Висшата лига през 1992 г. продължи с шеста победа от шест мача. Тимът на Юрген Клоп спечели с лекота домакинството си на \"Саутхемптън\" с 3:0 и излезе еднолично на върха в класирането. Автогол на Уесли Хойт и попадения на Жоел Матип и Мохамед Салах осигуриха победата на \"Ливърпул\" още през първото полувреме. Досега най-добрият старт на \"Ливърпул\" в ерата на Висшата лига беше четири поредни победи. За последно отборът спечели първите си шест мача през сезон 1990-91, когато стартира с осем последователни успеха. За пръв път в своята история \"Ливърпул\" започва сезон със седем победи от седем мача. В сряда финалистът от последното издание на Шампионската лига добави впечатляваща победа 3:2 срещу ПСЖ в първия си двубой в Европа. \"Ливърпул\" очаквано започна много агресивно мача със \"Саутхемптън\" и имаше нужда от десет минути, за да стигне до гол. Садио Мане изведе в коридор отляво Джердан Шакири, който центрира към далечния край на вратарското поле, а Хойт изпрати топката в собствената си врата в опита си да пресече подаването. В 21-а минута Жоел Матип, който за пръв път през сезона започна като титуляр, удвои аванса на домакините. Централният защитник се разписа с глава, след като беше изпуснат пред вратарското поле при центриране от корнер на Трент Алекзандър-Арнолд. В добавеното време на първата част Салах реши всичко в мача с трети гол. Египтянинът беше фаулиран пред наказателното поле. Шакири изпълни много добре прекия свободен удар, като топката се отби в напречната греда и тупна пред голлинията. Салах беше най-бърз и притича, за да я довкара в опразнената врата. След като \"Ливърул\" си осигури солиден аванс за втората част, Юрген Клоп направи промяна в състава на почивката. Джердан Шакири отстъпи мястото си на доста по-дефанзивно настроения Джеймс Милнър, който заздрави центъра на полузащитата. Домакините дадоха на съперника да владее по-продължително топката, но се защитаваха спокойно и не позволяваха да се стигне до голови положения пред Алисон. Няколко пъти червените отнемаха в опасни позиции и организираха бързи контраатаки с потенциал за трети гол, но не успяваха да завършат достатъчно добре тези ситуации. В края на срещата второ попадение на Салах не беше зачетено заради засада. \"Саутхемптън\" пък отправи първия си и единствен точен удар в добавеното време, като той не затрудни особено Алисон. След този успех \"мърсисайдци\" събраха 18 точки и се откъснаха с три пред другия отбор без грешка до момента - \"Челси\", който в неделя играе с \"Уест хем\". \"Манчестър сити\" излезе на второ място преди утрешното лондонско дерби, след като разгроми новака \"Кардиф\" с 4:0 като гост. Серхио Агуеро, Бернардо Силва и Илкай Гюндоган вкараха три гола между 32-ата и 44-ата минута, а Рияд Марез добави две попадения през второто полувреме. Шампионите, които заедно с \"Ливърпул\" и \"Челси\" продължават да са единствените отбори без загуба във Висшата лига, събраха 16 точки след петата си победа от шест мача. \"Уотфорд\" допълва топ 4 с 13 точки, след като завърши наравно с \"Фулъм\" (1:1) в първия мач от кръга. В същото време проблемите на \"Манчестър юнайтед\" от началото на сезона продължиха с разочароващо домакинско равенство с \"Уулвърхемптън\". Фред даде аванс на \"червените дяволи\" в 18-ата минута, но тимът на Моуриньо стигна само до точка, след като Жоао Моутиньо изравни в 55-ата минута. Рекордьорът по титли във Висшата лига заема петата позиция с 10 точки, колкото има и шестият \"Борнемут\". Те могат да бъдат изпреварени от \"Тотнъм\" и \"Арсенал\", които имат по девет преди мачовете си съответно с \"Брайтън\" и \"Евертън\".", "date": "2018.09.22", "title": "Перфектната серия на \"Ливърпул\" продължи с лесна победа над \"Саутхемптън\""}
{"url": "https://www.dnevnik.bg/skorost/2018/09/22/3314717_idealniiat_centur_na_sofiia_shte_e_zatvoren_za/", "text": "Идеалният център на София, попадащ в синята зона, ще е затворен за автомобили днес. Причината е традиционният за Европа ден без автомобили, част от европейската седмица на мобилността. Влизането на превозни средства ще е забранено 11 до 17 часа в зоната затворена между булевардите \"Дондуков\", \"Васил Левски\", \"Патриарх Евтимий\" и \"Христо Ботев\". Граничните булеварди обаче няма да бъде затворени. Ограничения ще има и за паркирането в част от зоната. Става дума за площад \"Кн. Алексанъдр I\", ул. \"Леге\", ул. \"Съборна\" (между пл. \"Св. Неделя\" и ул. \"Леге\"). Ограниченията няма да важат за автомобилите обслужващи съгласуваните на територията на Столична община мероприятия, автомобилите абслужващи тържествени и траурни церемонии и колите на масовия градски транспорт.", "date": "2018.09.22", "title": "Идеалният център на София ще е затворен за автомобили днес"}
{"url": "https://www.dnevnik.bg/bulgaria/2018/09/22/3315143_astronomicheskata_esen_idva_s_letni_temperaturi/", "text": "Астрономическата есен, която настъпва утре 4.54 сутринта, идва с летни температури, сочат прогнозите на Националния институт по метеорология и хидрология при БАН. Ще има променлива облачност, но максималните температури ще са между 22 и 30 градуса. Най-хладно ще е в Североизточна България, а най-топло в Югозападна. В последния от трите почивните дни ще е още по-топло, като на много места температурите ще са над 30 градуса. В нощта срещу вторник ще настъпи рязко захлаждане и в първия работен ден от новата седмица максималните температури ще са малко над 20 градуса. От сряда се очакват валежи, които ще донесат допълнително захлаждане. Настъпването на астрономическата есен е и времето на есенното равноденствие, като продължителността на деня и нощта е еднаква. Оттук нататък денят ще започва да намалява за сметка на нощта. Есента е преходен сезон, през който понякога има доста високи температури в неговото начало /т.нар. циганско лято/, има и умерени до по-ниски температури към неговия край. При зимното слънцестоене - 21 декември в Северното полукълбо и 21 юни в Южното полукълбо, започва астрономическото начало на следващия сезон - зимата.", "date": "2018.09.22", "title": "Астрономическата есен идва с летни температури"}
{"url": "https://www.dnevnik.bg/bulgaria/2018/09/22/3315147_bulgariia_otbeliazva_110_godini_nezavisimost/", "text": "Днес се навършват 110 години от  обявяването на независимостта на България . 22-и септември се чества като официален празник на страната едва от 1998 г. С акта от 22 септември 1908 г. България отхвърля политическата си васална зависимост от Османската империя, резултат от решенията на конгреса в Берлин през 1878 г., и става суверенна държава, равностоен партньор на останалите европейски страни. Този акт става възможен 30 години след освободителната за България Руско-турска война от 1877-78 г. Едва през лятото на 1908 г., след извършената в Османската империя младотурска революция, се създават условия България да провъзгласи своята независимост. Решението за обявяването на независимостта е взето през август 1908 г. на среща на княз Фердинанд и министър-председателя Александър Малинов в Унгария. На 22 септември с.г. в черквата \"Св. Четиридесет мъченици\" България е обявена за независимо царство, а княз Фердинанд I приема титлата цар на българите. Мястото е избрано специално, за да се подчертае приемствеността със средновековната българска държава. \"Винаги миролюбив, Моят Народ днес копнее за своя културен и икономически напредък; в това направление нищо не бива да спъва България; нищо не треба да пречи за преуспяването ѝ. Такова е желанието на Народа Ми, такава е неговата воля - да бъде според както той иска. Българският народ и Държавният му глава не могат освен еднакво да мислят и едно да желаят. Фактически независима, държавата Ми се спъва в своя нормален и спокоен развой от едни узи, с формалното разкъсване на които ще се отстрани и настаналото охлаждение между България и Турция\", се казва в Манифеста, който Фердинанд прочита. Той може да бъде видян и днес в Националния исторически музей в София. Русия не желае военен конфликт на Балканите и се заема да посредничи в преговорите между Турция и България. Тя се съгласява да опрости дълга на Османската империя, останал още от Руско-турската война от 1877-78 г., в замяна на което Високата порта се отказва да иска обезщетение от България и признава независимостта й. Официално това става на 6 април 1909 г., след което в продължение на 10 дни европейските сили признават България за царство и за независима държава. Най-пищен ще е празникът в Търново По традиция празникът се отбелязва най-тържествено във Велико Търново. Началото на честванията е в 7.30 ч. с празнична Света литургия в църквата-музей \"Св. Четиридесет мъченици\". Това е мястото, на която на 22 септември 1908 г. България е обявена за независимо царство, а княз Фердинанд I приема титлата цар на българите. По повод празника цял ден ще е свободен входа за Архитектурно-музеен резерват Царевец и църквата \"Свети 40 мъченици\". Най-зрелищната част от честванията започва в 20.15 ч, когато ще бъде пуснат аудио-визуалния спектакъл \"Царевград Търнов - звук и светлина\". Тържества ще има в цялата страна. В София  свободен вход ще има  за Националният военноисторически музей, в който освен постоянната експозиция ще бъде подредена и тематична, посветена на Съедининението. Изложение на бойна техника ще популяризира военната служба По случай 110 –ата годишнина от обявяване на Независимостта на България по разпореждане на министъра на отбраната Красимир Каракачанов днес в седемнадесет български града ще бъдат показани военна техника, образци оръжие и екипировка. Инициативата е първа от поредицата изяви под наслов \"Това сме ние\", с които Министерството на отбраната цели да популяризира военната служба. В София от 9.00 ч. до 12. 00 ч. пред парадния вход на Министерство на отбраната (ул. \"Дякон Игнатий\" № 3) всички гости на празника ще могат да разгледат основни образци военна техника на Въоръжените сили - бронирана машина \"Хамър\", бойни бронирани колесни машини \"Командо\", \"Гардиан\" и \"Пустинна котка\". Всички интересуващи се от военната служба ще могат да получат информация за свободните места в армията, както и за условията за участие в курсове за начална и специална военна подготовка. Денят на Независимостта ще бъде отбелязан със същата инициатива и в градовете Пловдив, Варна, Бургас, Стара Загора, Плевен, Сливен, Шумен, Смолян, Благоевград, Враца, Белене, Асеновград, Карлово, Казанлък, Хасково и Ямбол.", "date": "2018.09.22", "title": "България отбелязва 110 години независимост"}
{"url": "https://www.dnevnik.bg/skorost/2018/09/22/3313178_kontinental_otbeliaza_50_godini_avtonomno_shofirane/", "text": "Автономните автомобили далеч не са тема само на днешния ден. Доказателството е информация от германската технологична компания \"Континентал\", която на 11 септември отбелязва 50 години от тестването на първата кола без водач. Изпитанията са проведени на тестовата писта на концерна \"Контидром\". Първоначално целта на проекта за кола без водач е да се намери начин за тестване на автомобилни гуми чрез прецизни научни методи. Самите системи, вградени в автомобила са създадени за \"Континентал\" от \"Сименс\" и \"Уестингхаус\", както и технологичните университети на Мюнхен и Дармщат. Превозното средство е насочвано по трасето от опънат кабел, който генерира магнитно поле, а електронната система използва сензори, засичащи дали колата е на пистата и автоматично коригира управлението. Системата за електронно управление е инсталирана на \"Мерцедес\" 250 с автоматична скоростна кутия. Тя включва огромен обем от оборудване като електро-механично управление, електро-механичен регулатор на подаването на газ и радио система за предаване на резултатите. В допълнение, калниците и броните са окичени с антени, а в багажника се намира електропневматичната спирачна система. Чрез кабел, свързан с автомобила, от контролната станция до пистата изпращат команди за спиране, ускорение или натискане на клаксона. В периода от 1968 до 1974 година, автономният автомобил е основната атракция на новооткритата писта \"Контридом\". След множество модификации и хиляди тестове, автономният \"Мерцедес\" 250 е бракуван през 1974 година. В момента \"Континентал\" също е в бизнеса с развитието на автономни автомобили, като целта на компанията е до 2025 година да има технологиите, нужни за неговата реализация. Концернът тества и системи за робо-таксита в градски условия и работи върху множество автономни превозни средства, всички задвижвани от електричество, свързани помежду си и от различни размери и конфигурации.", "date": "2018.09.22", "title": "Автономните автомобили станаха на 50 години (видео)"}
{"url": "https://www.dnevnik.bg/sport/2018/09/22/3315211_bulgarskite_voleibolisti_se_hvurliat_v_opit_da/", "text": "Българският национален отбор по волейбол излиза за поредната си важна среща от световното първенство. Воденият от Пламен Константинов състав се изправя срещу един от фаворитите - САЩ. Двубоят е тази вечер от 20.40 часа в \"Арена Армеец София\". България  започна втората фаза на световното с много важна победа с 3:0 срещу Иран . С нея националите излязоха втори в група G с четири победи, две загуби и 12 точки. Сега предстои едно от най-тежките изпитания до момента - среща с един от двата непобедени отбора. Преди ден  американците стигнаха до убедителен успех с 3:1 срещу Канада . \"Правим възходяща линия от мач на мач. Трябва да изчистим нервността в някой ситуации. Срещу САЩ ще ни бъде по-леко от психологическа гледна точка, по-трудно от волейболна\",  каза Константинов в петък вечер . Селекционерът оцени високо желанието и блясъка в очите на българските волейболисти. Според него срещу Иран те са показали вяра - нещо, което им е липсвало в някои мачове. В  анализа си на първата фаза на световното специалистът Радостин Стойчев коментира пред \"Дневник\" , че е харесал конструкцията на американския отбор, защото \"те правят интересни неща\". \"И по отношение на формацията си в посрещане, разменят постовете на играчите, а и на блокада. Изглежда, че до момента играят най-интелигентно и най-организирано\", посочи той.", "date": "2018.09.22", "title": "Българските волейболисти се хвърлят в опит да заслужат място в шестицата на световното"}
{"url": "https://www.dnevnik.bg/kultura/2018/09/22/3313471_nacionalniiat_voennoistoricheski_muzei_puska_bezplaten/", "text": "Националният военноисторически музей (НВИМ) може да се разгледа безплатно днес по повод Деня на Независимостта. Освен постоянните експозиции на външните площи и в сградата на музея, посетителите могат да видят и временна изложба, посветена на днешния празник. Тя включва отличия, документи и снимки на генерал-майор Стефан Паприков – външен министър при обявяването на Независимостта и главна фигура в дипломатическата ѝ защита. Те са част от личния архив на неговата наследница Зоя Паприкова и фонда на НВИМ. Специално за празника е създадена Стена на Независимостта. На нея всеки посетител ще може да остави своето послание, вдъхновено от Деня, на който България обявява своята независимост. Посетителите ще могат да видят също държавния печат на Княжество България, най-високото отличие на Царство България – орден \"Св. Св. равноапостоли Кирил и Методий\", униформата и шашката на цар Фердинанд I, униформата, пистолета \"Браунинг\" и част от отличията на военния министър генерал-лейтенант Данаил Николаев. Филмите \"Независима България\" на Огнян Сурдолов и \"Фердинанд Български\" на проф. Светослав Овчаров ще бъдат прожектирани от 11 до 13.30 ч. и от 14.30 до 16 ч.", "date": "2018.09.22", "title": "Националният военноисторически музей може да се разгледа безплатно днес"}
{"url": "https://www.dnevnik.bg/sviat/2018/09/22/3315074_na_zapad_e_trudno_no_v_bulgariia_se_zadushavam/", "text": "От 2014 година насам Снежана Митова е болногледачка в чужбина. Намерила работата чрез българския офис на една полска фирма, наемаща болногледачи за Западна Европа. Преди да замине, 57-годишната жена изкарала курс по немски език. През първите две седмици в Германия тя обгрижвала една неподвижна възрастна германка в село до Улм. След това била изпратена в Аугсбург, където се грижела за собственик на хотел, който бил в инвалидна количка. Спомените на Снежана от времето, прекарано в Аугсбург, не са особено хубави. Два пъти била удряна и блъскана от мъжа без причина - в присъствието на неговата съпруга, която пък незабавно поискала нова гледачка. \"От фирмата ме посъветваха да пусна жалба заради насилието. Направих го, но и до днес не съм получила отговор\", разказва тя. Третата ѝ спирка в Германия била Льовенщайн в провинция Баден-Вюртемберг. Там в продължение на четири седмици обгрижвала онкоболна жена - помагала ѝ да се придвижва от количката на леглото и обратно. Така минали първите два месеца в Германия, след които Снежана се върнала у дома в софийското село Лозен. Зачакала фирмата да я потърси за нов ангажимент. Когато човек издъхне в ръцете ти Позвънили ѝ обаче едва седем месеца по-късно - през април 2015. Казали ѝ, че още на следващата сутрин трябва да тръгне отново за Германия. \"Този път имах късмет. Грижех се за един възрастен мъж. Семейството му беше много добро и пожела да остана по-дълго\", разказва 57-годишната жена. \"Работих там една година, разкошни хора бяха\", спомня си тя. По-късно Снежана намерила друга фирма, набираща подобни кадри. Тя обаче предлагала работа в Австрия и условията били доста по-различни. Договорите били за по два месеца, след които болногледачът трябвало да се прибира в родината си и да чака ново позвъняване. Когато отишла за трети път в Австрия, болният човек, за когото се грижела, починал в ръцете ѝ. Преживяла тежък стрес. Събрала куфара и пак се прибрала у дома. Снежана още няколко пъти заминавала и се връщала в България. \"Болногледачът е смазан от стреса, страшно е да гледаш умиращия в очите и да не можеш да помогнеш\", казва 57-годишната жена. През март тази година се наложило да обгрижва възрастна жена в Инсбрук с много напреднала деменция. Обяснили ѝ, че при всяко излизане задължително трябва да изключва бушоните, за да не стане беля, ако на бабата ѝ хрумне да включи тока. \"Замисляли ли сте се колко в България могат да си позволят да плащат за денонощна грижа за родител с това заболяване? В нашата страна това е голям проблем\", коментира Снежана. Болногледачката е работила и в дома на българка. Въпросната жена била 4-годишна, когато родителите ѝ избягали на Запад, сега е на около 82. \"Да не попадаш при българи! Мъжът ѝ също е българин, а синът им беше получил инсулт. Тя се държеше ужасно с мен, непрекъснато вдигаше скандали, искаше да съм денонощно чистачка, перачка, гладачка и да съм постоянно около сина ѝ\", разказва Снежана. Там била принуждавана да мие прозорците и пода всеки ден. И редовно била обвинявана, че нищо не прави. Болногледачката не издържала и поискала фирмата да я освободи от ангажимента. Отново се прибрала у дома за месец и пак се върнала в Инсбрук, този път да обгрижва старец. За безизходицата в България \"Какво ли не съм работила в България - всичко! Когато дойде демокрацията, работех в предприятието \"Книгоразпространение\" в София. Бях управител на склад за учебници за техникумите. Но складовете се разпродадоха през 1992 и ме съкратиха\", разказва Снежана. Продавала дини на пазара, после няколко месеца работила в едно кафене, след което и на вестникарска сергия. \"По време на целия безкраен преход към демокрация съм работила какво ли не, хващах се и на смени. Добре, че родителите ми навремето ми помагаха с децата\", разказва тя. Често получавала откази заради това, че има и деца. Накрая научила за професията на болногледачка, заела се да учи немски език. \"Бях готова да сменям памперси, да чистя къщите, но в замяна на това да получавам свестни пари, с които да помагам на семейството си. По договор ние нямаме задължението да хигиенизираме целия дом на болника, а само помещението, където се намира той, но от всички семействата изискват това - плюс пране, готвене, гладене\", уточнява тя. През октомври Снежана пак поема към Инсбрук. Няма намерение да се отказва от прелитанията натам и насам. \"Въпреки всички трудности, навън се чувствам много по-добре, отколкото в България\", признава тя. Сега за нея най-важното е да се намери добра работа за 20-годишния ѝ син, който е назначен на минимална заплата в един магазин. \"Заради него тръгнах да гледам чуждите старци в Европа - знаеш ли какво е момчето ти да е на 14 години и да не можеш да му дадеш левче да излезе с приятели? Стоеше си сам у дома като затворник, това една майка не може да го понесе\", горчиво отбелязва тя. Дъщеря ѝ завършила Музикалната академия в Пловдив, но днес работи като фризьорка. \"И какъв е смисълът да имаш висше образование в България? Европа е пълна с българи висшисти, а големият губещ пак е България\", казва Снежана. \"Въпреки всички трудности в чужбина, там дишам. В България безизходицата ме задушава\", признава с болка 57-годишната болногледачка.", "date": "2018.09.22", "title": "На Запад е трудно, но в България се задушавам"}
{"url": "https://www.dnevnik.bg/tehnologii/2018/09/23/3314416_soni_spira_proizvodstvoto_na_konzolata_ps_vita/", "text": "Сони\" ще спре производството на конзолата за игри PlayStation Vita (PS Vita) в Япония, обявиха от технологичната компания. Все още обаче не се знае дали това ще е краят на конзолата, тъй като има шанс производството ѝ да продължи в други страни. Япония е най-големият пазар за PS Vita. От декември 2011 г., когато конзолата беше пусната за продажба, са продадени около 16 милиона екземпляра, по-голяма част от които точно в Япония. Бройката обаче е далеч по-малка от предшественика на конзолата - PlayStation Portable, от който са продадени над 80 млн. броя в световен мащаб. Вицепрезидентът на \"Сони\" Хироуки Ода уточни, че към момента компанията няма планове да създаде ново джобно устройство за почитателите на компютърни игри. По думите му хората залагат все повече на игри, които играят през мобилните си телефони. Освен това от компанията отчитат, че PS Vita не успява да се конкурира с Nintendo 3DS и Switch, които са едни от най-продаваните конзоли на Nintendo. Сега от \"Сони\" ще съсредоточат силите си именно в производството на интересно съдържание за смарт телефони.", "date": "2018.09.22", "title": "\"Сони\" спира производството на конзолата PS Vita"}
{"url": "https://www.dnevnik.bg/sport/2018/09/22/3314302_djoshua_sreshtu_povetkin_-_mach_s_predizvesten_krai/", "text": "Преди да се насочи към мечтания боксов сблъсък с Дионтей Уайлдър (или Тайсън Фюри) за обединяването на всички световни титли в тежката категория, Антъни Джошуа трябва да се изправи пред трудeн тест в лицето на руснака Александър Поветкин. Двамата ще се качат тази вечер на ринга на стадион \"Уембли\". Галавечерта ще започне в 21.55 часа, като ще включва пет двубоя. Мачът между Джошуа и Поветкин се очаква да започне около полунощ българско време, а всичките срещи ще бъдат предавани пряко по \"Диема спорт 2\". Двубоят ще бъде първи за Джошуа от края на март, когато  надигра по точки Джоузеф Паркър  и обедини четири от петте пояса в тежката категория. 28-годишният британец записа 21-a победа от 21 мача, като за пръв път него двубой приключи без нокаут. Поветкин, който има 34 победи в 35 мача, е официален претендент за титлата на Световната боксова асоциация (WBA), но Джошуа залага и останалите си три - на Световната боксова организация (WBO), Международната боксова федерация (IBF) и Международната боксова организация (IBO). Как се стигна до мача  След победата срещу Паркър Джошуа  започна преговори за двубой срещу Дионтей Уайлдър , който да определи първия абсолютния световен шампион в тежката категория от Ленъкс Люис. Екипите на двамата обаче така и не стигнаха до споразумение. Уайлдър, който държи най-престижния пояс - на Световния боксов съвет (WBC), не беше доволен от сумата, която от лагера на Джошуа му предлагат. Британецът имаше срок до юни да се договори с американеца, или да се насочи към първата по ред от задължителните защити на титлите си - на WBA. От организацията дадоха отсрочка от един месец на Джошуа и Уайлдър да се разберат. В крайна сметка това не се случи, а по-късно промотърът на британеца Еди Хърн обяви, че двата лагера са подписали предварителен договор за мач през април на \"Уембли\". Джошуа бързо се разбра за двубой с Поветкин. Уайлдър пък се насочи към суперсблъсък с бившия световен шампион Тайсън Фюри, който се очаква да се състои през ноември или декември. 30-годишният британец, който сложи край на тоталната доминация на Владимир Кличко в тежката категория, се завърна на ринга това лято и се закани отново да си върне трона, който сдаде заради употреба на кокаин. Абсолютен фаворит Джошуа влиза в мача като абсолютен фаворит за победата. Букмейкърите двата коефициент 1.083 за успех на световния шампион, докато шансове на Поветкин са оценени с 8.00. Залози за малко вероятно равенство се приемат при коефициент 34.00. Руснакът е най-ниският и най-лекият съперник, срещу когото Джошуа се е изправял. 28-годишният британец е с 10 сантиметра по-висок - 198 срещу 188 см, тежи с близо шест килограма повече - 109.6 срещу 103.9 см, а разликата в обхвата им е цели 18 сантиметра. На хартия изглежда невъзможно да се стигне до загуба за Джошуа заради ръстовото му предимство. Победата обаче също едва ли ще дойде лесно, тъй като Поветкин никога в кариерата си не е бил нокаутиран и има само една загуба на професионалния ринг - срещу Кличко. \"Той е умен боксьор. Знае какво прави на ринга\", каза Джошуа по адрес на Повекин. Световният шампион се завръща на \"Уембли\" за пръв път от победата срещу Кличко през април 2017 г. \"Очаквам подобен двубой, защото и двамата имаме големи сърца и работим здраво. Показахме го срещу Кличко и ще го покажем отново в събота. Ще дам най-доброто от себе си. Ще изляза на ринга и ще намеря начин да победя\", каза още олимпийският шампион от Лондон 2012. Втори (и последен) шанс Поветкин трябваше да чака дълго време, за да стигне до втората си възможност да се боксира за световна титла. През 2013 г., след 26 победи в 26 мача, руснакът се изправи срещу Кличко в Москва, но загуби по точки след 12 рунда. До днес това остава единственото поражение в кариерата на 39-годишния Поветкин. През 2016 г. той се добра до втори мач за световна титла. Руснакът трябваше да се боксира с Уайлдър в Москва. Двубоят обаче пропадна, след като олимпийският шампион от Атина 2004  беше хванат с мелдоний . След разрешаването на казуса с мелдония, Поветкин се върна на ринга през декември 2016 г., за да нокаутира французина Йоан Дюапа. Руснакът обаче  даде положителна проба за веществото остарин . Той беше наказан, но след това правата му бяха възстановени от някои от федерациите. Антидопинговите власти приеха, че забраненото вещество е попаднало в тялото му случайно. Оттогава Поветкин записа пет три победи в три мача. Първите две дойдоха след съдийско решение в 12-рундови мачове - срещу украинеца Андрий Руденко на 1 юли 2017 г. и срещу румънеца Кристиан Хамер през декември. През март руснакът нокаутира в пети рунд Дейвид Прайс в един от мачовете, които подгряваха сблъсъка между Джошуа и Паркър. Въпреки че влиза в двубоя с Джошуа като тотален аутсайдер, Поветкин е уверен, че има шансове. \"Щастлив съм, че ще мога да се изправя срещу един от най-добрите в света. Ще подарим на феновете една хубава вечер. Джошуа е силен боксьор, но и аз съм силен.\" \"Когато се бих с Кличко, бях много по-слаб и в по-лоша форма, отколкото съм сега. Гледам никога да не говоря предварително. По време на мача ще видите всичко, на което съм способен\", каза Поветкин на последната пресконференция преди двубоя.", "date": "2018.09.22", "title": "Джошуа срещу Поветкин - мач с предизвестен край или нещо повече"}
{"url": "https://www.dnevnik.bg/analizi/2018/09/22/3314965_bulgarskata_nezavisimost_mejdu_pilafa_na_tefik_pasha_i/", "text": "Началото на 1908 г. в Княжество България е ознаменувано от две събития – падането на правителството на д-р Петър Гудев и идването на власт на демократите на Александър Малинов (29 януари) и протеклата при изключително скромна обстановка сватба на княз Фердинанд и принцеса Елеонора фон Ройс-Кьостриц (22 февруари) в Германия. Още с първите си действия правителството на Малинов потвърждава готовността си да се ангажира с обявяване на независимостта. Обстановката около България също е благоприятна за едни по-активни външнополитически начинания. На 3 юли избухва младотурската революция, нейните водачи императивно изискват от султан Абдул Хамид II възстановяване на невлязлата в сила конституция от 1876 г. Султанът е принуден да се примири въпреки че реалностите от 1876 г. трудно кореспондират с обстановката от началото на XX в. Действията на младотурците се приемат с добро око. Отрезвяването идва бързо, новата османска власт много скоро забравя за прокламираните свободи и започва на дело да доказва, че реформите в Османската империя винаги са ненавременни и предварително обречени на неуспех. Самодоволната надменност и безтактичност стават отличителен етикет на младотурските действия. По повод на българските интереси в Македония новите властници изтъкват, че Македония може да е Елзас за България, но цяла България е Елзас за Турция. С подобни изявления трудно се провежда отговорна политика на Балканите. В края на август назряват събития,които показват, че неприязънта към България вече преминава от думи към дела. Българският дипломатически представител в Цариград не е поканен на една вечеря давана от външния министър Тефик паша за дипломатическия корпус по повод годишнината от възшествието на престола на султан Абдул Хамид. На подобни вечери освен всичко друго се поднася и традиционното турско ястие-пилаф. Тази подробност ще даде възможност на нашия дипломатически представител Иван Гешов през 1928 г. във вестник \"Мир\" да опише събитията под наслов \"Историята на моя пилаф\". Но през 1908 той иска обяснение, мислейки, че става въпрос за техническа грешка. Оказва се,че действията на османската страна са добре обмислени, на Гешов е заявено, че предвид васалния статут на България той ще бъде поканен заедно с управителите (валиите) на областите в империята. Обидата е още по-голяма като се има предвид, че от всички балкански страни не присъства само нашият дипломатически представител. И докато Тефик паша потрива ръце и си мисли, че най-после е поставил на място непокорните българи, между София и легацията в Цариград тече напрегната дипломатическа активност. Външният министър генерал-лейтенант Стефан Паприков също е доволен от действията на турския външен министър, защото му дават необходимата свобода за едни по-енергични дипломатически действия. Той веднага отзовава Гешов от Цариград без обяснение, което оставя впечатлението, че България си запазва правото на ответни действия. Паприков знае, че на срещата в Пусто поле (Карпатите) между княз Фердинанд и Александър Малинов - дни преди инцидента с Гешов, е взето принципно решение да се обяви независимостта. Не може да не се каже,че случаят или по-точно турската пренебрежителност Но това не е всичко. На 5 септември започва стачка на служителите от Източните железници.Това е линията Саранбей (Септември) - Любимец, която принадлежи на дружеството за експлоатация на Източните железници със седалище Виена, а централата му на Балканите се намира в Цариград. В отговор на стачните действия дружеството композира един влак със свои служители и турски офицери, които трябва да заменят стачкуващите на наша територия железничари и да завземат принадлежащите ѝ сгради в българския участък (309км). Действията на дружеството са почти толкова необмислени колкото и постъпките на Тефик паша. На границата влакът е спрян и не е допуснат на българска територия.Български железничари заемат местата на стачкуващите и така движението в българския участък е възстановено на 9 септември 1908 г. Представителят на железопътната компания иска спешна среща с министъра на обществените сгради пътищата и съобщенията (този ресор се държи от министър-председателя Александър Малинов). На представителя на Източните железници е обяснено,че за връщане на старото положение не може да се говори, тъй като българската страна не може да бъде зависима от персонал, който от Цариград провежда стачки на българска територия и дори превозва турски офицери. Като взема причина от това, българското,правителство се заема да уреди отношенията си с компанията, които се налагат от държавните интереси и народната отбрана. За да покаже своята неотстъпчивост по въпроса, военният министър гемнрал-лейтенант Данаил Николаев заповядва да се мобилизира 8-ма Тунджанска дивизия. Героят от Съединението майор Николаев, вече като генерал, дава своята дан и за независимостта на България. В международен план нещата все още не са притоплени, княз Фердинанд все още е в онази вила-барака в унгарските Карпати, където изчаква подходящото време, за да се намеси. На него му е ясно, че каузата на независимостта би била само една авантюра, ако зад нея не застане поне една от заинтересованите от Балканите Велики сили - Русия или Австро-Унгария, а най-добре и двете: През септември 1908 г. картината става по-благоприятна. Император Франц Йосиф кани българската княжеска двойка на среща в Будапеща по случай 60 години от възцаряването си. Още при посрещането бдителни дипломати забелязват, че на княза и княгинята се оказват почести като на суверенни владетели. На тържествената галавечеря на 10 септември 1908 г. в замъка Буда австроунгарският император вдига тост, преизпълнен с любезност и благопожелания \"...за преуспяването на младата страна, която благодарение на мъдростта на Фердинанд и забележителните качества на българския народ показа толкова забележителен напредък.\" Както се вижда, императорът \"забравя\" да титулува госта си – все пак На излизане княз Фердинанд изиграва една предвидена истерия – той хули на висок глас домакина си, а външният министър е наречен \"мръсен евреин\". Поводът е, че не му е връчен най-високият орден на Дунавската монархия и Испания - \"Златното руно\". Българският владетел добре знае, че това е невъзможно, тъй като е отлъчен от католическата църква заради кръщаването на престолонаследника княз Борис Търновски по източноправославния обред. В случая обаче е по-важно общественото мнение да остане с впечатление, че между император Франц Йосиф и българския княз цари неприязън и е немислимо да се предполагат някакви съвместни действия. За да се затвърдят тези впечатления, почти не се отделя внимание на факта, че императорът е направил княз Фердинанд \"почетен полковник\" на полка, в който е служил като поручик, преди да дойде в България. На 14 и 15 септември в двореца Кобург във Виена князът се среща отново с Ал. Малинов, този път придружен от министъра на земеделието и търговията Андрей Ляпчев. Като приключват с доклада си за събитията около Източните железници, Малинов отново поставя въпроса за независимостта. Отговаря му се, че ще научи датата телеграфически. Събитията се развиват с такава бързина, че обстановката на 15 септември е една, а на 17 доста по-ободрителна. Какво се случва междувременно? На 16 септември в замъка Бухлау в Моравия се срещат външните министри на Русия и Австро-Унгария. Какво точно са се договаряли Изволски и Фон Ерентал може само да се гадае - взаимните нападки, които си разменят по-късно двамата, също не водят до яснота. Сигурно е, че Изволски е искал подкрепата на Австро-Унгария за да могат руските военни кораби да минават свободно Проливите. От своя страна Австро-Унгария получава съгласието на Русия да анексира Босна и Херцеговина. Всъщност и двете действия представляват нарушения на Берлинския договор, но На срещата Изволски е осведомен, че и България може да се възползва от ситуацията и той принципно се съгласява, само дето не знае, че това ще стане след седмица. Относно датата на анексирането на Босна и Херцеговина е ясно, че събитието трябва да стане преди или на 23 септември, когато изтича 30-годишният срок, с който Берлинският договор дава на Австро-Унгария да владее провинцията. и това е в резултат на устните разговори между княз Фердинанд и император Франц Йосиф. Александър Малинов, описвайки тези събития, не споменава за такава договореност и това е разбираемо, тъй като премиерът би изглеждал не главно действащо лице, а обикновен изпълнител, очакващ разпорежданията на владетеля. Но без дипломатическо подсигуряване българската независимост щеше да бъде трудно постижима, ако не невъзможна. В подкрепа на мнението, че България и Австро-Унгариа действат съвместно, говори и фактът, описан от самия Малинов след връщането му в София: \"През деня ме споходиха и останалите колеги на руския пълномощен министър освен австрийския...\" Откъде идва тази странна незаинтересованост на австрийския дипломатически представител в София? Отговорът е повече от ясен – той знае какво предстои даже преди правителството и министър-председателя. Но да се върнем към последователността на събитията. На 20 септември министър-председателя получава телеграфическо нареждане да чака държавния глава на следващия ден в Русе. Александър Малинов, придружен от правителството, със специален трен се отправя към Русе, където вече е композиран княжеският влак. На пристанището в Русе княз Фердинанд пристига с яхтата \"Цар Крум\" и след необходимите протоколни любезности се затваря с Малинов в една от каютите на яхтата. Най-после дългоочакваната вест е поднесена с един повече делничен, отколкото празничен тон. В тези последни часове на Княжество България Александър Малинов започва да пише Манифеста, с който княз Фердинанд ще обяви пред българския народ и световната общественост скъсването на васалната зависимост на Блъгария от султана. Ето как пресъздава събитията австро-унгарският дипломатически представител граф Ото Чернин: \"Той (Фердинанд) върви сам по търновските поле, откъсва по някое цвете и се отправя към старата българска църква \"Св. Четиридесет мъченици\" , съградена от българския цар Асен след победата му над гърците\". Точно тук княз Фердинанд прочита Манифеста и обявява независимостта на България. Веднага след това председателят на Народното събрание Христо Славейков предлага князът да приеме титлата \"цар на българите\". След него и премиерът Малинов предлага същото. Развълнуван, княз Фердинанд отвръща, че приема предложението на Народната Камара /Народното събрание/ и правителството и оттук нататък ще се зове Фердинанд I, цар на българите. Титлата е «цар на българите», а не цар на България, и това не е неслучайно: има се предвид, че още много българи живеят извън границите на България. Атмосферата в Търново в оня час е неописуема. Оръдията на 18-ти пеши Етърски полк гърмят тържествено, черковните камбани бият неистово, търновлии изпълват хълма Царевец. Александър Малинов прочита Манифеста, а цар Фердинанд държи кратко тържествено слово. Търновските акламации и въодушевление обаче трудно стигат до Европа, там те са приети повече с недоумение. Какво си въобразява тази България? Какво е това дипломатическо своеволие? На 23 септември Австро-Унгария обявява анексирането на Босна и Херцеговина. Тогава става повече от ясно, че българските действия не са самоволен акт, - гарант на Берлинския договор. Въпреки първоначално напрегнатата обстановка нещата започват да се уталожават. Все пак санкции срещу България като нарушител на Берлинския договор са трудно приемливи,тъй като той е нарушен и от Австро-Унгария, а санкции срещи Дунавската монархия означават европейска война, за която никой не е готов. Естествено срещу независимостта се обявяват нашите съседи, което донякъде разбираемо. Докато Правителството на Малинов е обвинявано, че е действало в съюз с Австро-Унгария срещу Русия и славянството въобще. Под славянство в случая се разбира Сърбия, която също има апетити към Босна и Херцеговина. Все пак противниците и благожелателите на българската акция се обединяват около идеята, че нещата трябва да се решат по дипломатически път главно между България и Турция. Развивала се 30 години извън Турция, Босна и Херцеговина като че ли е територия позабравена от империята, затова и протестите срещу нейното присъединяване към Австро-Унгария са повече протоколни. Турция склонява да приеме като компенсация 2,5 млн. английски лири и с това въпросът се изчерпва. Не така гладко вървят българо-турските отношения. Започналите преговори са пред прекъсване, когато след едно 24-часово заседание на Министерския съвет решава мобилизираната вече 8-ма Тунджанска дивизия да бъде изпратена на турската граница.Тези решителни действия на българското правителство охлаждат донякъде реваншистките тежнения сред младотурците. Преговорите продължават, като турските претенции се ограничават само до обезщетение за Източните железници, заплащане на несъбраните данъци и различни материални щети. От своя страна България се задължава да гарантира правата на мюсюлманите в българските земи. България предлага на Високата порта компенсация в размер на 10 млн.лв. Портата от своя страна иска 572 млн. От българска страна преговорите се водят от родения в Македония министър на търговията Андрей Ляпчев. През ноември той предлага вече 82 млн.лв., като дава да се разбере,че това е максимумът, който България може да даде и нито лев повече. Остава да се уредят отношенията с Русия, въпрос от който зависи бъдещето на българската независимост. но едновременно като че ли гледа благосклонно на българските действия. Едно печално събитие ускорява изясняването на руската позиция. На 3 февруари 1909 г. почива чичото на император Николай II, великият княз Владимир Александрович - личност много популярна в България още от Освободителната война, в която е участва като командир на 12-ти корпус. Търсейки сгоден случай да се обясни на руския император , цар Фердинанд изявява желание да се поклони пред останките на Великия княз, желание на което трудно може да бъде отказано. Посещението на цар Фердинанд може да е лакмус и за друго: начинът по който ще бъде посрещнат - като цар или като княз и какво ще е мястото му в погребалната процесия. В България могат най-сетне да си отдъхнат - още една ключова велика сила е спечелена за българската кауза.Нещо повече, Русия се заема да уреди нещата с Турция. На 3 март 1909 г. в Санкт Петербург е подписан протокол между външните министри А.П.Изволски и Рифат паша. Според него Турция признава българската независимост, а от своя страна Русия намалява с 15% (125 млн. златни франка) контрибуциите, които Османската империя дължи от войната 1877-1878г. Отношенията между България и Русия са уредени с отделен протокол, подписан от Ал.Изволски и министъра на финансиите Иван Салабашев. На другия ден -7 април 1909 г., Русия признава независимостта на България,последвана и от останалите велики сили. За следдеветосептемврийското ръководство на страната събитията от 22 септември са неприемливи по две причини: след 1918 г. независимостта се чества на 5 октомври нов стил заедно с деня на възшествието на българския престол на цар Борис III (3 октомври 1918 г. ). Другата и по важна причина, е че не може да се говори и пише за независимостта, без да се подчертае огромната и решаваща роля на цар Фердинанд за нейното постигане и утвърждаване. Еднакво недолюбван и преди, и след 9 IX 1944г., българският владетел остава неразбран дори и в най-звездния час на своето 31-годишно царуване, а именно провъзгласяването и утвърждаването на Независимостта. Неразбран дори и в последното си желание да бъде погребан в България.", "date": "2018.09.22", "title": "Българската независимост между пилафа на Тефик паша и камбаните на \"Св. 40 мъченици\""}
{"url": "https://www.dnevnik.bg/detski_dnevnik/2018/09/22/3314967_pet_vajni_napomnianiia_za_roditelite_na_tiineidjuri/", "text": "Да си родител на тийнейджър може да се окаже трудна задача. Съзряването - физическо и психическо, само по себе си носи напрежение в отношенията между деца и родители. А в комбинация с натоварването в училище, независимо преди или след влизането в гимназия, може да създаде взривоопасна обстановка. В началото на новата учебна година \"Детски Дневник\" припомня обяснения и съвети от специалисти, които могат да помогнат да разберете тийнейджърите и да преодолеете проблемите. Няколко думи за здравето Има ли забранени храни за децата и кога е най-важно да се яде Защо тийнейджърите не обичат да се къпят Децата трябва да бъдат учени и на правилно дишане За родителските грешки и страхове Играта на родителите на \"Добро и лошо ченге\" провокира децата да лъжат Не, детето не е завършен егоист, тийнейджър е Да пробваш или не: за вредните влияния в живота на тийнейджърите даже повече от веднъж. За ученето  Учене ли е зубренето и има ли полза от него Планира ли вече живота си?", "date": "2018.09.22", "title": "Пет важни напомняния за родителите на тийнейджъри"}
{"url": "https://www.dnevnik.bg/citat_na_deniia/2018/09/22/3315139_citat_na_denia_ili_severna_makedoniia_ili_severna/", "text": "Това каза по време на дискусия във външното министерство в Скопие Кристиан Тимоние, посланик на Франция в Македония, цитиран от МКД. На събитието на тема \"Реформи, референдум и евроатлантическа интеграция на Република Македония той добави, че във Франция ежедневната работа на Македония се забелязва. \"Знаем, че македонците са много добри в подготвянето на текстовете (на реформите), но много трудно ги провеждат на практика,\" добави Тимоние. \"Мисля, че македонците сега имат истински шанс, особено идната неделя, и са способни да направят жертви,\" продължи посланикът. Македония гласува на 30 септември на референдум дали да приеме споразумението за името с Гърция.", "date": "2018.09.22", "title": "Цитат на деня: Или Северна Македония, или Северна Корея"}
{"url": "https://www.dnevnik.bg/sviat/2018/09/22/3315251_ivan_bedrov_oglaviava_vuzrodenata_bulgarska_sekciia_na/", "text": "Иван Бедров, журналист от сайта ClubZ.bg и редовен сътрудник на \"Дойче веле\", е избран за директор на възродената това лято българска секция на Радио \"Свободна Европа\". В  официалното съобщение  на групата, финансирана от американския Конгрес, се посочва, че той ще заеме поста си на 15 октомври. В него се казва още, че Сабина Фати, която и в момента работи за румъноезичната секция на Радио \"Свободна Европа\"/Радио \"Свобода\" за Молдова, ще оглави от 1 октомври подновената дейност за Румъния. Плановете на медиата са до края на годината двете нови редакции да заработят от София и Букурещ от изцяло цифрови платформи - интернет сайт и \"активно присъствие във водещите социални мрежи в партньорство с други местни независими медии\". Тепърва предстои обявяването на това кои ще са главните редактори на двата сайта. Бедров е представен като \"известен журналист с над 24 години кариера в български медии и бивш радио репортер на \"Свободна Европа\" в края на 90-те години\". Той е бил програмен продуцент на вътрешните новини в bTV, а от 2014 г. е зам.-главен редактор на ClubZ. \"Работил е и като политически коментатор за \"Доче веле\", член е на Комисията за журналистическа етика и е носител на множество награди.\" В справката не се посочва, че Бедров също така е работил за в.\"Пари\", както и за \"Дневник\", след като през септември 2011 г. издателят на вестника за финансови новини бе придобит от собствениците на \"Икономедиа\". Преди това той работи за кабелната телевизия Re:TV на Фондация \"Граждански медии\", която просъществува само около година (2008-2009). \"Свободна Европа\"  обяви позиции за кандидатстване за работа  в българската секция в края на юли, като за желаещите бе оставена възможност да го направят само в рамките на две седмици - до 7 август. От посочените изисквания за директор се виждаше, че кандидатът трябва да има поне 3-5 години опит от работа в редакция, създаваща новини всеки ден. Журналистическо или подходящо за позицията образование дава предимство. Същото важи за работа в мултикултурна или международна среда или живот и работа в чужбина - за предпочитание в районите, където работи RFE. Директорът трябваше да има и поне 3 години използвани умения за създаване и управление на бюджет, персонал, организиране на работния процес, изграждане и ръководене на екип в динамична и мултикултурна среда. Сред отговорностите му е да работи в тясно сътрудничество с регионалния директор на \"Свободна Европа\", като заедно задават дневния ред на важните за отразяване събития, поддържат баланса в новините, определят редакционните принципи за стил и професионализъм. Това е и позицията, която отговаря за набирането и обучаването на персонал. Директорът трябва също да има широки познания за политическата, икономическата и обществената среда, в която работи, както и за тенденциите на медийния пазар, новите технологични промени в медиите и създаването и продуцирането на телевизионна и видеопродукция. \"Развълнувани сме от степента на подкрепа, която получихме в двете страни и възприемаме това като вот на доверие за важна роля, която трябва да изиграем\", заявява главният редактор на \"Свободна Европа\" Ненад Пеич. \"Надеждата ни е работата в двете страни да помогне за израстването на свободна преса, да засили отговорността пред обществото и демократичните институции и да информира дискусиите за НАТО, Европейския съюз и Запада.\" Българската секция прекрати работа през 2004 г., а румънската през 2008 г. и сега двете страни стават единствените членове на ЕС и НАТО, в които американската медиа подновява дейността си. Освен че е работила за RFE/RL, Сабина Фати бе през 2006-2017 година зам.-главен редактор на независимия вестник \"Романия Либера\". Тя е автор на няколко книги, има академични степени и през миналата година бе сред наградените от посолството на САЩ \"Смели жени\" заради искрената си работа за повече прозрачност, борба с корупцията и за човешки права в Румъния\".", "date": "2018.09.22", "title": "Иван Бедров оглавява възродената българска секция на \"Свободна Европа\""}
{"url": "https://www.dnevnik.bg/sviat/2018/09/22/3315011_papa_francisk_shte_se_sreshtne_s_pravoslavni_i/", "text": "Папа Франциск започва във Вилнюс обиколката си на изменилите се радикално след падането на комунизма балтийски страни в момент, в който Католическата църква се сблъсква със серия от педофилски скандали. В рамките на четири дни папата ще обиколи  Литва, Латвия и Естония , които днес са непоколебими съюзници на Запада и все още носят белезите от германската и съветската окупация. \"Тази визита отразява идеята на папата да посещава перифериите, а не утвърдилите се центрове на мощ и богатство\", коментира пред Франс прес литовският журналист Донатас Пулсис. Това пътуване обаче ще отведе Светия отец в непосредствена близост до Русия, с която ватиканската дипломация от години търпеливо преговаря за организирането на папска визита в Москва. Папата посещава трите балтийски държави в годината, когато  те отбелязват  стогодишнината от  независимостта си , получена след края Първата световна война. Миналият век за тях мина под знака на инвазията на нацистите, унищожили почти всички местни еврейски общности, и продължителната съветска окупация. Стотици католически свещеници бяха арестувани и депортирани в лагерите на ГУЛаг. Католическата църква изигра важна роля в мирната съпротива срещу тоталитарния сталински режим, най-вече в Литва, където според Ватикана близо 80 процента от 2.8 милиона жители се самоопределят като католици. В Латвия католиците са 21 процента от общо 1.9 милиона жители, а в Естония - 0.5 процента от общо 1.3 милиона жители. Папата иска \"да е близо до тези преследвани\" в миналото църкви, заяви в сряда говорителят на Светия отец Грег Бърк. Старата сграда на КГБ \"Църквата беше крепост за всички дисиденти, не само за католиците. Тя се противопостави на съветизацията и защити правата на вярващите\", казва историчката Терезе Бируте Бураускайте. Папа Франциск ще посети две килии и една зала за екзекуции в старата сграда на съветската политическа полиция КГБ във Вилнюс и ще отиде да се помоли в мемориала на жертвите на Холокоста. Покойният полски папа Йоан Павел Втори посети балтийските страни през 1993 г., две години след обявяването на независимостта им от СССР. Впоследствие те се присъединиха към Европейския съюз, еврозоната и НАТО, опитвайки се да забравят полувековната съветизация. Балтийските страни бързо постигнаха икономически растеж, но заедно с него се създаде социално разслоение, а много млади хора мигрират на Запад, което се превърна в сериозен проблем. Католическата същност на Литва е видима и с невъоръжено око при гледката на всичките кръстове и параклиси, покриващи литовските поля. Църквата запазва влиянието си и в политическия живот на страната. Тя например се противопостави на ратификацията на Истанбулската конвенция срещу насилието над жени с аргумента, че текстът ѝ е носител на \"джендър идеология\" и заплашва да подкопае традиционната семейна структура. Образът ѝ обаче понася последиците на световната криза със сексуални посегателства на свещеници над непълнолетни. Дори папата е критикуван за това, че не е обърнал внимание на обвиненията срещу американски кардинал. \"Има риск тези събития да помрачат посещението на папата в Литва, защото Католическата църква не е местна, а световна общност\", прогнозира социоложката Милда Алисаускиене. \"Лични емоции\" \"Вярващите литовци обаче ще се отдадат на личните си емоции при срещата с папата\", допълва тя. Католически свещеник бе арестуван този месец в Латвия по обвинение, че е изнасилил душевноболен. През миналия март в Литва Църквата призна за случай на сексуално насилие от 70-те години. Думите на папата, ако той засегне този въпрос, ще бъдат чути на всички континенти. Визитите на Светия отец в понеделник в Латвия и в сряда в Естония ще бъдат особено важни, тъй като католиците в двете страни са малко и папата ще проведе междухристиянски срещи с протестантите и православните. В Латвия католиците са концентрирани в региона Латгалия, Югоизточна Латвия. Там папата ще посети базиликата \"Успение Богородично\" в село Аглона, което е католическото средище на Латвия. Шестте хиляди естонски католици се надяват, че с идването на папата Естония ще се сдобие с първия си католически светец. Става дума за германския йезуитски епископ Едуард Профитлих, арестуван и осъден на смърт от съветските власти и починал в затвора през 1942 г. Ако той бъде канонизиран, естонската католическа общност вероятно ще бъде най-малката в света, която има свой светец. /БТА", "date": "2018.09.22", "title": "Папа Франциск ще се срещне с православни и протестанти в Балтика"}
{"url": "https://www.dnevnik.bg/ot_vas/novini_ot_vas/2018/09/22/3314102_manastir_sveti_naum/", "text": "Манастирът \"Св. Наум\" е един от най-красивите в цяла Македония и се смята за предпочитано поклонническо средище. Традиционно се смята, включително от мюсюлманското население в региона, че поклонението там помага при психични заболявания, което води до появата на българската поговорка: \"Или ум или Свети Наум\".", "date": "2018.09.22", "title": "Манастир \"Свети Наум\""}
{"url": "https://www.dnevnik.bg/sviat/2018/09/22/3315064_iaponiia_se_nadiava_da_prevurne_letiashtite_koli_v/", "text": "Електрически дронове, поръчани чрез мобилно приложение, прибират хора от покривите на офис сградите. Летателните апарати съкращават времето за пътуване с часове, необходимостта от паркинги и смогът намаляват. Тази визия за бъдещето стои зад проекта \"летяща кола\" на японското правителство. Големият авиопревозвач All Nippon Airways, компанията за електроника NEC Corp. и над десетина други компании и учени експерти се надяват до края на годината планът да бъде готов. \"Това е толкова нов сектор, че Япония има значителен шанс да не изостане,\" каза Фумиаки Ебихара, който отговаря за проекта в правителството. Никой не вярва, че хората ще се придвижват с летящи коли скоро. Има още доста препятствия като продължителността на живот на батерията, необходимостта от регулации и, разбира се, притесненията, свързани с безопасността. Десетина проекта обаче изникват по света. Прототипите засега не приличат толкова на традиционните коли, а повече на големи дронове, които да могат да превозват хора. Летящата кола е определяна като електрически летателен апарат, или хибрид, който може да се самоуправлява, а също да каца и да излита вертикално. Често е наричана EVtol, което означава летателен апарат с \"електрическо вертикално излитане и кацане\". Интерес Концептите на летящите коли обещават да бъдат по-добри от хеликоптерите, чиято поддръжка е скъпа, те са шумни и изискват обучен пилот, посочват Ебихара и други поддръжници на идеята. Сетете се за \"Завръщане в бъдещето\", \"Гундам\" или \"Дораемон\", казва Ебихара, имайки предвид летящите превозни средства в холивудския филм и в японските анимационни филми с роботи. \"Досега беше просто мечта, но с иновациите при двигателите и батериите вече е време да се превърне в реалност,\" допълни той. Google, компанията за дронове Ehang и китайският производител на коли Geely, както и германската Volkswagen AG инвестираха в технологии за летящи коли. Nissan Motor Co. и Honda Motor Co. заявиха, че няма какво да съобщят за летящите коли, но Toyota Motor Corp. неотдавна инвестира 500 милиона долара в съвместен проекта с Uber за технология за безпилотно управление в компанията за превоз на пътници, организиран с мобилно приложение. Компаниите от Toyota group инвестираха 42,5 милиона йени (375 000 долара) в японския стартъп Cartivator, който работи по летяща кола. Надеждата е с летяща кола да бъде запален факелът на Олимпийските игри в Токио през 2020 година, но не е ясно дали целта ще бъде постигната: при демонстрация миналата година устройството се разби, след като се издигна на височина до равнището на погледа. Видео на по-нова демонстрация показва, че сега колата лети по-стабилно, макар че тестовете са били на закрито, безпилотно, а апаратът е бил закачен, така че да не отлети. \"Ако приземиш летяща кола в задния си двор\" Има много скептици. Илон Мъск, главен изпълнителен директор на производителя на електромобили Tesla Inc. казва, че дори играчките дронове са шумни и завъртат много въздух, което означава, че всеки апарат, който тежи с 1000 пъти повече не е практичен. Ако искаш летяща кола, просто сложи колелета на хеликоптер, каза той в неотдавнашно интервю пред американския водещ и комик Джо Роугън в YouTube. \"Съседите ти няма да са доволни, ако приземиш летяща кола в задния си двор или на покрива си,\" допълни той. Макар японското правителство да се противопостави на усилията на Uber да предлага транспортната си услуга в Япония, ограничавайки фирмата до партньорство с таксиметрови компании, кабинетът радушно прие работата на американската компания по летателни апарати EVtol. Uber каза, че обмисля Токио да бъде първият град за достъпни полети чрез услугата на компанията UberAir. Други възможни места са Лос Анджелис и Далас, Тексас, както и места в Австралия, Бразилия, Франция и Индия. За разлика от обикновените самолети с аеродинамичната им форма и две крила, машините на Uber Elevate изглеждат като малки джетове с няколко перки върху тях. Компанията обяви, че планира демонстрационни полети още през 2020 година, а редовни услуги ще започнат през 2023 година. Идеята на Uber е за използване на хеликоптери по покривите, но вероятно все пак ще бъдат необходими нови многоетажни конструкции, подобни на паркингите за коли, където да се настаняват апаратите EVtol, ако услугата започне да се предлага. Не е играчка за богаташи Безпилотните дронове са законни в Япония, САЩ и други страни, но има ограничения за това къде могат да летят и изисквания да получат разрешение преди това. В Япония управляващите дронове могат да получат разрешителни, ако са преминали обучение. Няма обаче изискване като шофьорската книжка при автомобилите. Превоза на пътници с летателен апарат през гъсто населени райони ще изисква гигантски скок в технологиите, основни промени в авиационните разпоредби и контрол за безопасност на въздушното движение, наред с огромни усилия както, за да се гарантира безопасността, така и за да бъдат убедени хората, че е безопасно. Uber посочи, при неотдавнашна презентация в Токио, че предвижда, наред с всичко останало, и маршрут между двете международни летища на града. Това не е играчка за богаташи. Това е решение за масовия пазара, каза Адам Уормот, продуктов мениджър в Uber Elevate. Концептите на летящите коли са най-различни. Някои приличат на превозни средства с няколко перки отгоре, а други наподобяват лодка със седалка над перките. Ебихара, който отговаря за летящите коли в министерството на икономиката, каза, че Япония е \"за\" пътуване тип \"Blade Runner\" \"Блейд Рънър\" (научнофантастичен филм от 1982 година - бел. ред.), въпреки голямото количество ефективен и добре развит обществен транспорт на страната. Японският автомобилен и електрически сектор имат технологията и способността да произвеждат супер леки материали, които могат да дадат на страната предимство в бизнеса с летящите коли, каза той. Точно както автомобилите изместиха каляските, теглени от коне, прехвърлянето на транспорта на кратки разстояние във въздуха може теоретично да донесе радикални изменения в начина на живот на хората, каза Ебихара, сочейки към небето над сградата на министерството, за да покаже колко е празно в сравнение с улиците долу. Проблемите Летенето също така има очарованието на гледката от птичи поглед, видеоматериали заснети с дрон се използват все повече в правенето на филми, туристическите реклами и журналистиката. Ацуши Тагучи, дрон график, както са наричани специалистите по видео, заснето с дрон, очаква да могат да се правят тестове с летящи коли, дори ако летящите коли не станат реалност с години, тъй като базовата технология за стабилно летене вече съществува, като има напредък при сензорите, роботиката и дигиталните камери. Нарастващият недостиг на работна ръка в сектора на доставките в Япония допълва натиска за по-скорошното пускане на тази технология, макар че има рискове, казва Тагучи, който преподава в токийското филмово училище Digital Hollywood. Перките на продаваните днес дронове са опасни, като някои от студентите му са изгубили пръсти при работа с дронове. По-големите перки, необходими за вертикалното кацане и излитане, ще увеличат рисковете и може да се наложи да бъдат покрити. Може да се саложи апаратите да бъдат снабдени с парашути за омекотяване на аварийни кацания или пък ще трябва да експлодират на малки чисти, за да се гарантира, че падащите на земята парчета няма да насесат големи щети. \"Мисля, че една от най-големите пречки е безопасността\", каза Тагучи. \"А всичко, което лети, по дефиниция, ще се разбие,\" допълни той. /БТА", "date": "2018.09.22", "title": "Япония се надява да превърне летящите коли в реалност"}
{"url": "https://www.dnevnik.bg/photos/2018/09/22/3314033_fotogaleriia_kusi_poli_danteli_i_volani_v_modata_za/", "text": "Яркорозово, къси поли, дантела и волани – това са одеждите на Брекзит, показани на Лондонската седмица на модата в колекциите за пролетта и лятото на 2019 г.", "date": "2018.09.22", "title": "Фотогалерия: Къси поли, дантели и волани в модата за Брекзит"}
{"url": "https://www.dnevnik.bg/bulgaria/2018/09/22/3315285_deloto_za_vzloma_v_rojenskiia_manastir_shte_se_gleda/", "text": "Върховният касационен съд определи делата и мерките на задържаните за нападението над свещеник и опита за обир в Роженския манастир да се гледат от Районен съд - Пловдив, съобщиха от ВКС. Вчера  всички съдии в Районния съд в Сандански , които бяха на работа, си направиха самоотвод по делото за мерките за неотклонение на обвиняемите за опита за обир на Роженския манастир. По щат магистратите са осем, но един е в отпуск. Заради това се наложи ВСК да се събере по спешност късно вчера, след като са били сезирани за проблема от съдиите в Сандански по електронната поща в късния следобед вчера. След заседанието е било решено делото да се гледа в Пловдив. Прокуратурата в Сандански поискане най-тежките мерки за неотклонение  \"задържане под стража\" спрямо четиримата задържани. Двама от тях са пълнолетни, а другите двама са на 16 и 17 години. Първоначално бяха задържани пет души, за които се твърдеше, че с кирки са разбили една от стените в манастира и след като не намерили нищо, си тръгнали. Странното нападение се свързва с легендата, че в стените на манастира има скрити жълтици. При влизането си в манастира те завързали  единствения служител в него - отец Епифаний . Министерството на културата пък обяви, че ще извърши проверка, за да установи какви са нанесените щети върху манастира.", "date": "2018.09.22", "title": "Делото за взлома в Роженския манастир ще се гледа от районния съд в Пловдив"}
{"url": "https://www.dnevnik.bg/detski_dnevnik/2018/09/22/3312057_otkus_ot_momcheto_porastva_prikljucheniia_v_afrika_na/", "text": "По книжарниците вече е продължението на автобиографията на любимия автор на милиони деца по света Роалд Дал \"Момчето пораства. Приключения в Африка\", съобщиха от издателство \"Ентусиаст\". От самолетни катастрофи до сблъсъци с отровни змии, книгата разкрива дръзките и опасни приключения на писателя след заминаването му от Англия. Ако в \"Момче\" Дал разказва за детството си, изпълнено с радости, чудатости и интересни случки за сладкарници, шоколади и зли старици, то тук читателите имат възможността да се срещнат с по-сериозни теми като тези за порастването и войната. В първата част на книгата Роалд Дал продължава личната си история оттам, където свършва разказът в \"Момче\". В нея той пише за заминаването си за Източна Африка, за да започне първата си работа. Но понеже всяка работа, пък била тя и в Африка, не е особено интересна, авторът описва само събитията, които са оставили трайна следа в живота му. Във втората част децата се запознават с времето му като летец по време на Втората световна война, когато всеки един миг е изпълнен с приключения и вълнуващи преживявания. Напът за Африка Корабът, с който потеглих от Европа за Африка през есента на 1938 г., се казваше \"Мантола\" и представляваше старо корито с олющена боя, тежащо 9000 тона. Имаше само един висок комин, а моторът му бръмчеше толкова силно, че чашите по масите в столовата подрънкваха. Пътуването от лондонското пристанище до Момбаса щеше да продължи две седмици и по пътя щяхме да спрем в Марсилия, Малта, Порт Саид, Суец, Порт Судан и Аден. Днес можете да стигнете до Момбаса със самолет само за няколко часа, без да спирате на приказнокрасиви места, но през 1938 г. подобно пътешествие включваше множество спирки и Източна Африка се намираше сякаш много по-далеч от Англия, особено ако договорът ви с компания \"Шел\" повелява да останете там три години, преди да се приберете у дома. Заминах на двайсет и две години. Щях да навършва двайсет и пет, преди отново да видя семейството си. От пътуването най-ясно помня необикновеното поведение на спътниците ми. Дотогава не се бях сблъсквал със строителите на Империята – онази особена порода англичани, които цял живот работеха в отдалечени краища на Британските територии. Не забравяйте, че през 30-те години на ХХ в. Британската империя още същест- 12 13 вуваше в някогашния си вид и мъжете и жените, които я носеха на плещите си, представляваха определен тип хора, които повечето от вас едва ли са виждали, а днес вече няма как да срещнете. Смятам, че имам голям късмет, задето успях да зърна този рядък вид, докато все още бродеше по земята, защото днес той е напълно изчезнал. По англичани от англичаните и по шотландци от шотландците, те бяха най-чудатите хора, които някога съм срещал. Говореха например свой собствен език. Ако работеха в Източна Африка, изреченията им бяха изпъстрени с думи на суахили, а ако живееха в Индия, речта им представляваше съвкупност от всевъзможни диалекти. Освен това имаше цял набор от изрази, който беше универсален за всички тях. Наричаха например аперитивите преди вечеря \"сандаунър\" – питие по залез слънце. Алкохолните напитки, консумирани по всяко друго време на денонощието, бяха \"чота пег\" – малко питие. Съпругите им бяха мемсахиб. За глагола \"оглеждам\" използваха думата \"шуфти\" и оттам произлизаше прозвището на английските разузнавателни самолети в Близкия изток по време на последната война – хвърчащи шуфти. Всичко нискокачествено беше \"шензи\". \"Вечеря\" беше \"тифин\" и така нататък. С жаргона на строителите на Империята може да се напълни цял речник. За мен, обикновен младеж от предградията, беше много вълнуващо внезапно да се озова сред тълпа от жилави, загорели от слънцето работници и колоритните им костеливи жени, а най-интересна ми беше тяхната ексцентричност. Изглежда, когато на британците им се налагаше да живеят години наред в земи с горещ и влажен климат сред чужди народи, единственият начин да запазят раз- 14 съдъка си, беше да си позволяват някои чудатости. Създаваха си странни навици, недопустими в Англия, но напълно възможни в далечна Африка, Цейлон, Индия или Британска Малая. На всички пътници на \"Мантола\" им хлопаше дъската по своеобразен начин и по време на цялото пътуване имах чувството, че наблюдавам един вид непрестанна пантомима. Сега ще ви разкажа за някои от основните комедианти. Делях каюта с управителя на текстилна фабрика в Пенджаб на име У. Н. Савъри (изумих се от инициалите, когато ги видях върху куфара му) и аз спях на горната койка. От леглото ми през кръглото прозорче се разкриваше идеална гледка над палубата със спасителните лодки към безбрежния син океан. Сутринта на четвъртия ден от пътуването се събудих много рано. Останах да се излежавам, вперил поглед през прозорчето, и слушах тихото хъркане на У. Н. Савъри на долната койка. Изведнъж покрай прозореца профуча фигурата на гол мъж – гол като маймуна в джунглата – която след миг изчезна! Премина, без да издаде и звук, и затова се зачудих дали не съм видял фантом, привидение, или дори гол призрак. След минутка-две голият мъж отново мина покрай прозореца. Този път седнах рязко в леглото. Исках да огледам по-добре голия утринен фантом, затова пропълзях до края на койката и надзърнах през прозорчето. Палубата със спасителните лодки пустееше. Средиземно море беше спокойно и синьо, а жаркото слънце започваше да се подава над хоризонта. Палубата беше толкова тиха и пуста, че започнах да се питам дали действително не съм мярнал привидение, може би призрака на пасажер, 15 паднал зад борда при някое предишно пътуване, който прекарваше задгробния си живот, плъзгайки се по вълните обратно на борда на кораба. В този миг зърнах движение в далечния край на палубата. Голото тяло се материализира. Но не беше призрак. Мъж от плът и кръв лъкатушеше енергично измежду спасителните лодки и вентилаторите и в пълна тишина се приближаваше към мен. Той беше нисък и набит, с малко шкембенце и гъсти черни мустаци. Когато стигна на двайсетина метра от мен, забеляза, че надничам през прозореца, помаха ми с косматата си ръка и се провикна: − Добро утро, младежо! Ела да потичаме! Ще подишаш морски въздух и ще влезеш във форма! Ще се отървеш от излишните тлъстинки! По мустаците познах, че това е майор Грифитс, който снощи на вечеря ми каза, че живее в Индия от трийсет и шест години и сега се завръща отново в Аллахабад след традиционния отпуск в Англия. Усмихнах се смутено на майора, който продължи да припка по палубата, но не се прибрах в каютата. Не можех да откъсна очи от него. Имаше нещо невероятно невинно, чистосърдечно и ведро в начина, по който препускаше около лодките. А аз, в младежкото си смущение, го зяпах през прозореца възмутен от поведението му. Но също така му завиждах. Завиждах му за безгрижието и ужасно ми се искаше и аз да имам смелостта да изляза навън и да тичам гол. Исках да съм като майора. Копнеех да съблека пижамата си и да хукна по палубата както майка ме е родила, без да ме е грижа дали някой ще ме види. Но не можех да го направя за нищо на света. Изчаках майора отново да се появи. След малко той се зададе в неустрашим галоп. Реших, че този път ще кажа нещо небрежно, за да демонстрирам, че съм свободомислещ като него и голотата му не ми е направила никакво впечатление. Но какво виждаха очите ми? ... С него имаше още някого! ... Този път до майора подтичваше друг човек! ... Също напълно гол! ... Какво, за бога, ставаше на този кораб? ... Всички пътници от мъжки пол ли ставаха призори да търчат голи по палубата? ... Нима строителите на Империята изпълняваха редовно сутрешна физзарядка, за която не знаех? ... Боже мили, спътникът на майора като че ли беше жена! ... Наистина беше жена! ... Гола жена! ... С голи гърди като Венера Милоска... Но с това приликите между двете свършваха, защото с приближаването им установих, че жената е мършавата и бледа съпруга на майор Грифитс... Застинах стъписан на прозореца, неспособен да откъсна очи от голото женско плашило, препускащо гордо до също толкова голия си съпруг със свити в лактите ръце и високо вдигната глава, сякаш искаше да каже: \"Каква прекрасна двойка сме и какъв великолепен съпруг е майорът!\". − Хайде, излизай навън! – провикна се към мен майорът. – Щом малката мемсахиб може, значи можеш и ти! Петдесет обиколки на палубата се равняват едва на шест километра! − Прекрасна утрин – промълвих, когато двамата минаха покрай мен. – Изглежда, днес ще е слънчево. След два часа седях срещу майора и неговата мемсахиб на закуска и при мисълта, че преди малко бях видял същата тази дребничка мемсахиб както майка я е родила, ме побиваха тръпки. Хранех се с наведена глава и се преструвах, че не ги забелязвам.", "date": "2018.09.22", "title": "Откъс от \"Момчето пораства. Приключения в Африка\" на Роалд Дал"}
{"url": "https://www.dnevnik.bg/bulgaria/2018/09/22/3315286_vsichki_apartamenti_da_poemat_poravno_obshtata_voda_v/", "text": "Водата, използвана за общи нужди в жилищните сгради в режим на етажна собственост, да се разпределя поравно между всички апартаменти, при условие, че всички потребители са изрядни. Това предвижда проект на Наредба за условията и реда за присъединяване на потребителите и за ползване на водоснабдителните и канализационните системи, която е публикувана за обществено обсъждане, съобщиха от министерството на регионалното развитие. Досега разходваните количества се начисляваха на абонатите пропорционално на тяхното потребление, припомнят оттам. Новите правила са писани от междуведомствена работна група с участието на различни ангажирани по темата ведомства, на институцията на омбудсмана, Държавната агенция за метрологичен и технически надзор, ВиК операторите, Комисията за защита на потребителите, както и представители на неправителствени организации. ВиК операторите отговарят за поддръжката на публична инфраструктура и на базата на разходите, които правят за това, се определя цената на услугата на цялата територия, която обслужват. Поддръжката на ВиК системите вътре в сградите и имотите, включително в режим на етажна собственост, е отговорност на собствениците. Новата наредба определя много по-ясно границите между двете, с цел избягване на неясноти, отбелязват от министерството. \"Няма как да не се отчита цялото количество вода, което постъпва в сградата. Всички собственици имат еднакви ангажименти към поддържането на общите части, включително на ВиК системата. Няма логика тези, които плащат по-големи сметки за предоставените им ВиК услуги, да поемат и по-голямата част от разходите за поддържане на чистотата в общите части на сградите, поливане на градинките пред блоковете и други\", коментира зам.-регионалният министър Малина Крумова. Тя обаче подчерта, че разпределението по равно е само при условие, че всички потребители са изрядни – осигурили са достъп за реален отчет през последните 12 месеца и водомерите им са технически изправни и в метрологична годност. В противен случай разликата между общия водомер и показанията на измервателните уреди в апартаментите, ще се разпределя само между тези, които нямат индивидуални водомери или не са осигурили достъп за отчитането им. Зам.-министър Малина Крумова допълни, че когато потребителите са изрядни, етажната собственост може да вземе решение за друг начин на разпределение на разход \"общо потребление\". Предвиждат се строги мерки при кражби на вода. При установяване на незаконно присъединяване към общите мрежи и съоръжения, съответните отклонения ще се прекъсват. В случай, че те се ползват от потребител, който има открита партида към оператора, откраднатото количество ще бъде определено според пропускателната способност на тръбата при непрекъснато изтичане на водата със скорост 1 метър в секунда за период от 1 година. Така ще се определя и количеството на изразходваната вода и при нарушаване на пломбите или увреждане на общия водомер. Според наредбата датата и часът на отчитане на общия водомер и на индивидуалните водомери трябва да се обявяват от оператора в срок не по-кратък от три работни дни преди деня на отчитането: чрез писмено съобщение, поставено на подходящо място в сградата, и чрез публикуване на електронната страница на оператора. Ако потребителят отсъства, може да посочи друга дата за посещение, но това се заплаща по цени на оператора. Важно е също да се знае, че при водомери с дистанционно отчитане, трябва да се извършва физическа проверка и отчет най-малко веднъж на 12 месеца. Същото се отнася и за потребителите, които се самоотчитат. Проектът на новата Наредба за условията и реда за присъединяване на потребителите и за ползване на водоснабдителните и канализационните системи е пусната за обществено обсъждане днес.", "date": "2018.09.22", "title": "Всички апартаменти да поемат поравно общата вода в блока, предвижда проект на наредба"}
{"url": "https://www.dnevnik.bg/sviat/2018/09/22/3315291_za_iran_trump_e_zaplaha_za_mejdunarodnata_sigurnost/", "text": "Иранският президент Хасан Рохани в своя реч намери паралели между действия на бившия иракски диктатор Саддам Хюсеин в миналото и американския президент Доналд Тръмп сега. \"Подобно на Саддам Хюсеин, който скъса споразумението от 1975 г., дефиниращо част от границата между Иран и Ирак, за да влезе във война с Ислямската република, така и Тръмп денонсира едностранно международното споразумение за иранската ядрена програма, подписано през 2015 г., за да започне \"психологическа война\" срещу Иран\", допълни той, цитиран от \"Ройтерс\". Иранският президент прогнозира, че това, което се случи на Саддам, ще се случи и на Тръмп. \"Америка ще понесе същата съдба като тази на Саддам\", предупреди още Рохани. Той подчерта, че Иран ще увеличава ден след ден отбранителните си способности. Пред участниците в парад в Техеран, организиран по повод Националния ден на иранските въоръжени сили, Рохани подчерта, че след като Западът и САЩ са разгневени заради иранските ракети, значи те стават все по-ефикасни\". Той произнесе своята реч в момент, в който Иран демонстрира своята военна мощ на паради в Техеран и в Бандар Абас. Държавни медии пък съобщиха, че около 600 плавателни съда участват в ирански военни учения в Персийския залив днес, ден след като военновъздушните сили на Иран проведоха учения в района на Ормузкия проток. С тази демонстрация на военна мощ Иран отбелязва и годишнината от началото на войната с Ирак, продължила от 1980 до 1988 г., отбелязва \"Ройтерс\". В същото време иранският министър на външните работи Мохамад Джавад Зариф обяви, че администрацията на президента на САЩ Доналд Тръмп е заплаха за Близкия изток и за международната сигурност. \"Ройтерс\" припомня, че напрежението между Вашингтон и Техеран се засили, след като през май Тръмп оттегли Съединените щати от международното споразумение за иранската ядрена програма, а миналия месец възстанови американски санкции срещу Иран. \"Вярно е, че има реална заплаха за нашия регион и за международния мир и сигурност: тази заплаха е чувството на администрацията на Тръмп, че е упълномощена да дестабилизира света заедно със своите арогантни съучастници в нашия регион\", написа Зариф в Туитър. Той призова САЩ \"да започнат да действат като нормална държава\". Говорителят на иранското министерство на външните работи Бахрам Гасеми междувременно отрече страната му да е поискала среща с Тръмп. Според иранската държавна информационна агенция ИРНА неназована чуждестранна новинарска агенция е съобщила, че Иран е поискал такава среща по време на годишната сесия на Общото събрание на ООН в Ню Йорк. Предвидено е иранският президент Хасан Рохани да говори от трибуната на ООН другата седмица.", "date": "2018.09.22", "title": "Иранският президент предупреди Тръмп, че ще свърши като Саддам"}
{"url": "https://www.dnevnik.bg/analizi/2018/09/22/3315076_goliamoto_vuzdurjanie/", "text": "Докато правителството заема безпринципни позиции по принципни въпроси относно казуса с нарушаването на европейските ценности от страна на Унгария, необходимата позиция по засягащата и България тема за върховенството на правото се реши не в Министерския съвет, а на 200 метра от него. Зад Централните софийски хали заседава Висшият съдебен съвет (ВСС). Като член на Европейската мрежа на съдебните съвети ВСС бе длъжен да взема решение дали да гласува за прекратяване членството на Полша в мрежата (което щеше да се интерпретира и като ясно послание към Унгария). Именно независимостта на съдебната власт и върховенството на правото са основните ценности и теми, поради които и Полша, и Унгария са в процес на наказателна процедура от страна на ЕС. България вече над 10 г. има проблем да постигне напредък по същите базисни за Съюза въпроси, а от това произтичат производните и проблемни сфери като корупцията и нарушаването на човешки права. Какво толкова лошо има?  В Полша се стигна до това политическата фигура на министъра на правосъдието да бъде и главен прокурор, който в това си качество е започнал наказателно преследване срещу съдии, чиито решения не одобрява. С това си поведение той директно влияе върху решенията на всички съдии, един вид им диктува как да си решават делата. Политиците промениха законовото устройство на тамошния съдебен съвет по начин, който им даде пълен контрол над него (звучи познато, нали?). Предвид това, Европейската комисия започна наказателна процедура срещу Полша. С особено внимание към нарушаването на европейските стандарти за независимостта на съдебната власт се отнесе и Европейската мрежа на съдебните съвети. От известно време тя бе поставила под наблюдение полския съдебен съвет. Експерти от съдебните съвети на държавите членки на ЕС направиха проверка и стигнаха до заключителен доклад, в който се посочва, че Полша не покрива стандарта за независимост на съдебния съвет от политическата власт. А така на практика и цялото правосъдие се поставя под контрол на политиците. Българският ВСС имаше три възможности – да подкрепи изключването на Полша, да гласува против и да се въздържи. И нито един от тези избори не би бил особено срамен, ако почиваше на някаква обосновка. Срамен бе начинът, по който се стигна до решението ВСС да гласува \"въздържал се\". По пътя на срама  За да реши как да постъпи, българският съдебен съвет поиска становище от външното министерство и от Министерството на правосъдието, тоест от изпълнителната власт. Така де факто реши да се подчини на волята на изпълнителната власт с мотива \"отделните държави членки на Европейския съюз следват позиция, обусловена изцяло от националните им интереси\". Любопитно как за страни като Холандия, Белгия, Италия, Германия и останалата с единия крак на Балканите Хърватия изключването на Полша не се оказа пречка за националния интерес. Но наистина ли националният интерес на българската държава е водещ в това решение? По-скоро не; водещ е страхът, че България явно покрива критериите, по които може също да бъде приобщена към групата и на Полша, и на Унгария: - тук Висшият съдебен съвет също е доминиран от избрани от изпълнителната власт лица, - тук също атаките по вътрешното убеждение на съдиите са ежедневна практика – както чрез политически коментари, така и чрез покорните на властта кафяви медии, - тук също като в Полша на ръководни постове се поставят посочени от силните на деня политици при откровени съмнения за корупция (така се сдобихме с главен прокурор и председател на Върховния административен съд), - тук също угодните по партийна линия съдии и прокурори извървяват по заобиколен маршрут пътя на кариерния си ръст. Становището на Министерство на правосъдието, цитирано в протокола от заседание на ВСС, е върховно достижение и доказателство за цялостния порядък в министерството и заслужава отделно внимание. Лесното и все пак достойно решение бе българският ВСС да прочете и съобрази становището на Изпълнителния съвет на Европейската мрежа на съдебните съвети, където на база на пространна проверка се стига до извода, че полският съдебен съвет не покрива и минималните стандарти. А в този случай единственият изход е прекратяване на членството на която и да е държава. Така мина една година от мандата  Членовете на ВСС от парламентарната квота с поведението си се явяват политически продължения на излъчилите ги политически началници само преди година. И като че ли това решение в навечерие на първата годишнина от встъпването им в длъжност доказва какво е реалното разделение на силите – заемащите независими позиции са критично малцинство. Малцинство, което на всичкото отгоре е под постоянен обстрел на приближените до успелия млад българин медии, обслужващи и парламентарното мнозинство, и проекцията му в мнозинството във ВСС.", "date": "2018.09.22", "title": "Голямото въздържание"}
{"url": "https://www.dnevnik.bg/sviat/2018/09/22/3315295_jertvite_na_stihiite_vuv_filipinite_sa_127_a_v_sasht_43/", "text": "Броят на жертвите на преминаването на тайфуна Мангхут и на мусонните дъждове във Филипините достигна 127 души, предаде ДПА, като се позова на данни на местната полиция. Безследно изчезнали са 111 души. В същото време \"Асошиейтед прес\" съобщи, че загиналите от урагана Флорънс в САЩ вече са 43. Огромното мнозинство от жертвите, 32, са в Северна Каролина. Ураганът, който вече се разсея, засегна сериозно и щатите Южна Каролина и Вирджиния. Няколко дни след като тайфунът премина през Филипините, проливни мусонни дъждове предизвикаха свлачище в централната провинция Цебу. Там най-малко 57 души се водят за изчезнали, а 29 са потвърдените жертви. Филипините са връхлитани средно от 20 циклона на година, които предизвикват наводнения, свлачища и други инциденти. През ноемви 2013 г. тайфунът Хаян отне живота на над 6300 души, а над 4 милиона бяха принудени да напуснат домовете си. Аналитичната агенция Мудис Аналитикс (Moody's Analytics) е оценила щетите от природното бедствие в САЩ на между 38 и 50 милиарда долара, съобщи в. \" Уолстрийт джърнъл\", цитиран от ТАСС. Очаква се заради Флорънс да бъдат изплатени застраховки на обща стойност между 1.7 и 5 милиарда долара.", "date": "2018.09.22", "title": "Жертвите на стихиите във Филипините са 127, а в САЩ 43"}
{"url": "https://www.dnevnik.bg/evropa/2018/09/23/3312695_shte_bude_li_izbran_noviiat_predsedatel_na/", "text": "Вдигнете ръка, ако искате да бъдете следващият председател на Европейската комисия? Има ли желаещи?... Не?\". С тези думи в коментар през седмицата \"Файненшъл таймс\" отбеляза, че крайният срок за желаещите да наследят Жан-Клод Юнкер бързо наближава, но кандидатите определено не са се наредили на опашка. В понеделник Марош Шефчович, в момента зам.-председател на Еврокомисията,  стана едва вторият  официално заявил кандидатурата си за висшия пост ( след Манфред Вебер  от Европейската народна партия) и реално е първият от лявоцентристкото политическо семейство. Малко по-късно групата на Зелените представи четирима кандидати за председател,  сред които има и българин , а в четвъртък бившият австрийски канцлер Кристиан Керн също намекна, че може да се брои за номинацията на социалистите. Словакът Шефчович в момента е зам.-председател на Еврокомисията, отговарящ за енергийния съюз. Той се представя като източноевропейски кандидат, който иска да сложи край на психологическите \"телени огради\", все още разделящи континента. За момента обаче предвид избледняващите политически успехи на неговата група, шансовете му да наследи Юнкер са в най-добрия случай минимални. По-големият въпрос е защо по-видни фигури не се включват в надпреварата. Отговорът може да е свързан с намаляващото доверие  в процеса за избор на председател  на Еврокомисията. Т.нар. система на  \"водещия кандидат\"  (от немски – Spitzenkandidat) бе използвана за пръв път през 2014 г. и донесе победата на Юнкер. Процесът предполага големите европейски политически групи да посочат свои водещи кандидати преди изборите. Евентуалният победител трябва да събере подкрепата на мнозинството в новоизбрания Европейски парламент и да спечели одобрението на квалифицирано мнозинство от националните лидери. Прекият интерес, подкрепил процеса преди четири години, обаче бързо започва да избледнява. Вече не е сигурно, че основните дясно и лявоцентристки партии, които застанаха зад него през 2014 г., ще съберат мнозинство в Парламента. Освен това лидерите на ЕС отказват да дадат безусловната си подкрепа за системата и смятат, че трябва да могат сами да определят следващия председател на Комисията. Френският президент Еманюел Макрон е против \"водещия кандидат\", а съюзниците в неговата партия \"Република, напред!\" го определят като \"демократична аномалия\". Групата на либералите (АЛДЕ), която  има амбиции да се съюзи с Макрон , е малко вероятно да предложи водещ кандидат и вместо това може би ще избере \"Екип Европа\" (Spitzenteam). Евроскептиците от Европейските консерватори и реформисти не са ангажирани със системата, която работи в полза на дясноцентристката Европейска народна партия. Подобни коментари обаче може да ядосат повечето групи в Европарламента. Наскоро той  гласува предложение  да отхвърли всеки кандидат за наследник на Юнкер, който няма официалната подкрепа на партийна политическа формация, отбелязва \"Политико\". Какво следва? Един от възможните сценарии е лидерите на ЕС да поемат контрол върху процеса по назначаване на председателя на Еврокомисията. За разлика от случая с Юнкер, този път източници от парламента очакват \"истинската игра да се разиграе  след вота \" през май догодина. И все пак системата може да донесе ползи за кандидатите. По време на шестмесечната кампания те ще имат възможности за изява в телевизионни дебати и вероятно ще получат други постове заради усилията си. Манфред Вебер например е споменаван като вероятен следващ председател на Европейския парламент. Водещият кандидат на лявоцентристите пък може да стане върховен представител за външната политика и политиката за сигурност.", "date": "2018.09.22", "title": "Ще бъде ли избран новият председател на Еврокомисията по модела на Юнкер"}
{"url": "https://www.dnevnik.bg/skorost/2018/09/22/3315300_ogromno_zadrustvane_se_e_obrazuvalo_na_hemus_na_izhoda/", "text": "Избралите да пътуват днес по магистрала \"Хемус\" за трите почивни дни попаднаха на няколко задръствания сутринта и по обяд. Около десет километра беше тапата в района на гара Яна, непосредствено сред изхода на София, сутринта. С напредването на деня колоната намаля, макар да имаше затруднения и по обяд. Към 12 часа повече се висеше на магистрала \"Хемус\" в района на село Чурек. Причината за тапите са ремонтите по магистралата и многото автомобили, които напускат столицата при трите почивни дни. От съобщение на пътната агенция от днес става ясно, че на виадукта при 9-ти километър на магистралата (в района на с. Яна) се подменят дилатационните фуги. Ремонти има на още два виадукта и заради това движението в района на съоръженията при 9-ти, 33-ти, 36-ти км се извършва двупосочно в платното за Варна. На виадукта при 51-ви километър се ремонтира платното за Варна и там трафикът преминава двупосочно в платното за София. В зависимост от посоката на пътуване, като алтернатива за излизане от София може да се ползва пътя през Искърското дефиле и прохода \"Петрохан\". Варианти са също Подбалканският път и магистрала \"Тракия\". По \"Тракия\", където снощи имаше сериозно задръстване, днес ситуацията беше спокойна. Около 13 часа сериозно задръстване се образува и на водещия към Гърция главен път Е-79 на изхода на Благоевград. Задръстването започва от квартал \"Струмско\" и стига до квартал \"Полигона\", предаде радио Фокус - Пирин.", "date": "2018.09.22", "title": "Задръствания се образуваха на \"Хемус\" и Е-79 (обновена в 13.50)"}
{"url": "https://www.dnevnik.bg/sport/2018/09/22/3315303_federer_i_djokovich_zagubiha_purvi_si_mach_kato_tandem/", "text": "Носителите на общо 34 титли от Големия шлем Роджър Федерер и Новак Джокович загубиха първия си мач като тандем. 37-годишният швейцарец и 31-годишният сърбин отстъпиха срещу Кевин Андерсън и Джак Сок със 7:6 (5), 3:6 и 6:10 в шампионския тайбрек в двубой от купа \"Лейвър\". В първия сет нито една от двете двойки не успя да се добере до точка за пробив. Европейският състав имаше една критична ситуация в началото, когато изостана с 0:30 при свой сервис, а южноафриканецът и американецът губеха с 15:30 при 5:6, но в крайна сметка се стигна до тайбрек. Решаващият гейм премина през серия от минипробиви, като никой не успя да се откъсне с повече от две точки. Равенството се запази до 5:5, когато непредизвикана грешка на Андерсън даде сетбол за отбора на Европа, а Федерер го реализира с успешна игра на мрежата. Във втората част Андерсън и Сок заиграха още по-агресивно и започнаха да създават много проблеми в сервис геймовете на съперниците. Отборът на света имаше две точки за пробив още в първото подаване на европейците, но не се възползваха. Така се стигна до шампионски тайбрек за определяне на победителя. Той се движеше точка за точка до 4:4 в полза на Андерсън и Сок. Първият минипроби дойде след двойна грешка на Федерер за 4:5, а след това южноафриканецът и американецът взеха двете си подавания, за да се откъснат със 7:4. Двамата останаха много концентрирани и не позволиха на Федерер и Джокович да се върнат в играта. Андерсън и Сок запазиха разликата, за да стигнат до три поредни мачбола при 5:6. Още първият беше реализиран след отличен ретур на финалиста от \"Уимбълдън\". Андерсън и Сок донесоха първа победа за отбора на света, който загуби първите три срещи за деня.  Григор Димитров даде отличен старт  на защитата на титлата за Европа след бърза победа над Франсис Тиафо, а Кайл Едмънд и Давид Гофен измъкнаха много оспорвани двубои срещу Сок и Диего Шварцман. Едмънд пречупи Сок след 6:4, 5:7 и 10:6 в шампионския тайбрек. Гофен спаси два мачбола и обърна Шварцман в най-драматичния двубой от първия ден - 6:4, 4:6 и 11:9. Така след изиграването на първите четири срещи отборът на Европа води с 3:1 точки. Купа \"Лейвър\" се провежда във формат с 12 мача - девет поединично и три на двойки. В първия ден всяка победа носи по една точка, във втория ден - по две точки, а в последния - по три. В трите дни се играят по четири мача, които са във формат два от три сета. Ако има равенство след първите два сета, победителят се определя с шампионски тайбрек до десет точки. 21.00 ч. Александър Зверев - Джон Иснър 23.00 ч. Роджър Федерер - Ник Кириос 03.00 ч. Новак Джокович - Кевин Андерсън 05.00 ч. Димитров/Гофен - Сок/Кириос", "date": "2018.09.22", "title": "Федерер и Джокович загубиха първия си мач като съотборници"}
{"url": "https://www.dnevnik.bg/bulgaria/2018/09/22/3315322_vlentin_radev_preporucha_na_naslednika_si_da_se/", "text": "Винаги остават неща, които трябва да бъдат свършени. Има много неща, които остават и не могат да бъдат свършени за година и четири месеца – например структурната реформа в МВР\". Това коментира в предаването \"Денят с Георги Любенов\" по БНТ доскорошният вътрешен министър Валентин Радев. \"Добавихме нови тухлички в основата, но остават неща, които трябва да бъдат продължени\", допълни той. И отбеляза, че умишлено не се е работило \"на парче\". Исках да се фокусираме върху хората, всеки служител в МВР да бъде добре осигурен във всички направления – автомобили, гориво, дрехи, увеличение на заплатите и да работи за това, за което е там, отбеляза Радев. И препоръча на наследника си Младен Маринов да съсредоточи вниманието си също върху стратегията за развитие на кадрите, защото \"там е заровено кучето\", а добрите кадри правят всичко. Като пример за \"абсурд\", който трябва да бъде ограничен, Радев посочи това, че МВР отговаря за прекалено много неща в държавата. Министерството трябва да се съсредоточи само върху спазването на закона, смята досегашният вътрешен министър. Радев заяви, че си тръгва с усещане за добре свършена работа и с тъга.", "date": "2018.09.22", "title": "Влентин Радев препоръча на наследника си да се съсредоточи върху развитието на кадрите в МВР"}
{"url": "https://www.dnevnik.bg/ot_vas/novini_ot_vas/2018/09/22/3313514_bulgarskite_mesta_v_manchestur/", "text": "Паметникът на премиера Уйлям Гладстон. Спомнете си за него с признателност и за Българската Национална Кауза", "date": "2018.09.22", "title": "\"Българските места\" в Манчестър"}
{"url": "https://www.dnevnik.bg/photos/2018/09/22/3315263_fotogaleriia_da_jiveesh_s_vlechugi/", "text": "В продължение на две десетилетия 67-годишният любител на влечугите Филип Жилет е събрал в дома си в Западна Франция близо до град Нант колекция от повече от 400 вида, включително гърмящи змии, тарантули и гущери.", "date": "2018.09.22", "title": "Фотогалерия: Да живееш с влечуги"}
{"url": "https://www.dnevnik.bg/na_put/2018/09/22/3314948_hong_kong_puska_visokoskorostnata_jp_liniia_do/", "text": "Хонконгският участък на високоскоростната жп линия \"Гуанджоу-Шънджън-Хонконг\" (XRL) ще бъде пуснат в експлоатация официално на 23 септември, съобщава CNN. Тя ще бъде свързана с останалата железопътна мрежа и ще предлага директни влакове до 44 дестинации с обща дължина 25 хил. км. в континентален Китай. Влаковете по нея ще развиват скорост до 200 км/час Участъкът струва около 10.7 млрд. долара и е 26 километра. От понеделник до четвъртък влаковете ще са 70 на брой, а от петък до неделя - 82. Най-дългото пътуване ще е девет часа по маршрута Хонконг-Пекин, който ще струва 157 долара. За сравнение, директният полет на Cathay Pacific между Хонконг и столицата на Китай отнема три часа и струва средно по 500 долара в момента. Евтиният полет струва средно около 150 долара. Влакът включва и популярни туристически дестинации като Шанхай (8.25 часа), Гуейлин (3.5 часа) и Кунминг (7.5 часа). В гара \"Западна Коулун\" е изграден пункт за имиграция, който позволява на пътниците да избягват допълнителна проверка, когато пресичат границата във и извън Хонконг. Въпреки това, те ще трябва да имат валидна виза за Китай или документ за пътуване. Медията отбелязва, че въпреки че е част от Китай, Хонконг се управлява според отделна правна рамка, която предоставя на града политически и правни свободи, които не се предлагат на континента. Новата жп линия предлага алтернативен начин за пътуване до големите китайски градове през Хонконг и помага да се избегнат честите закъснения на китайските полети. Билетите могат да бъдат закупени 28 дни предварително, включително и по телефона и онлайн.", "date": "2018.09.22", "title": "Хонконг пуска високоскоростната жп линия до континентален Китай"}
{"url": "https://www.dnevnik.bg/bulgaria/2018/09/22/3315326_nedovolni_rabotnici_ot_vinprom_karnobat_blokiraha_jp/", "text": "Работници от \"Винпром Карнобат\" блокираха за над два часа жп линията Бургас – София в района на града днес сутринта, съобщи \"Нова телевизия\". Причината е запечатването на данъчни складове на  подсъдимия за данъчни престъпления и пране на пари Миньо Стайков . Заради паркиран малко след 10 часа на релсите автобус влаковете София-Бургас и обратно не се движеха. Около 12 часа влекач премести препятствието. Вчера Агенция \"Митници\" запечата  за 48 часа три данъчни склада на \"Винпром Карнобат\". Това наложи спиране на работата на всички цехове на завода. От ръководството на \"Винпром Карнобат\", цитирани от \"Нова телевизия\", твърдят, че това може да остави без работа 3000 души. Позицията на агенция \"Митници\" е, че запечатването са налага, за да се извърши проверка на складовете, където са открити тежки нарушения за акцизното законодателство.", "date": "2018.09.22", "title": "Недоволни работници от \"Винпром Карнобат\" блокираха жп линията Бургас – София"}
{"url": "https://www.dnevnik.bg/sport/2018/09/22/3315327_uaildur_i_fjuri_se_dogovoriha_za_mach_na_1_dekemvri_v/", "text": "Непобедените на професионалния боксов ринг  Дионтей Уайлдър и Тайсън Фюри  ще се изправят един срещу друг на 1 декември, обяви промотърът на Фюри Франк Уорън. Двамата ще се срещнат на американска земя, като почти сигурно мачът ще е в Лас Вегас. Залогът в сблъсъка ще е най-престижната титла в тежката категория - на Световния боксов съвет (WBC). Турнето, с което ще бъде промотиран боксовияt двубой на годината, ще започне със съвместна пресконференция в Лондон на 1 октомври. След това ще продължи със събития в Ню Йорк и Лос Анджелис. \"Дионтей, получаваш мача и с ги в голяма опасност. Никога досега не съм срещал човек, когото да не мога да победя - и на боксовия ринг, и на улицата. Знам, че удряш здраво и че си непобеден. Знам, че имаш голяма уста и много искаш да спечелиш, но аз го искам много повече. Не можеш да ме победиш\", закани с Фюри във видеообръщание в \"Инстаграм\". По-късно и Уайлдър публикува видео в социалните мрежи. \"Нямам търпение. Ще бъде вълнуващ мач, експлозивен мач, мач за историята. Двамата най-добри в тежката категория ще се изправят един срещу друг. Ще дадем на хората това, което искат\", каза американецът. Уайлдър, който е бронзов медалист от олимпийските игри в Пекин през 2008 г., има 40 победи в 40 мача като професионалист, 39 от които с нокаут. Последният му двубой беше през март срещу друг непобеден боксьор - кубинеца Луис Ортис. Уайлдър спечели с технически нокаут в десетия рунд и направи седма поредна успешна защита на пояса си. Фюри има 27 победи в 27 мача, 19 от които с нокаут. През ноември 2015 г. той шокира боксовия свят, след като свали от трона Владимир Кличко. Британецът нанесе първа загуба на украинеца от 11 години и спечели световните титли на WBA, IBF, WBO и IBO. Впоследствие Кличко активира клаузата за реванш в договора им. Срещата беше отлагана два пъти от Фюри и в крайна сметка не се състоя. Британецът беше обвинен в употреба на допинг през юни 2016 г., като призна, че е  взимал редовно кокаин, за да се бори с депресия . Забавеното решение по обвинението на Антидопинговата агенция на Великобритания (UKAD) доведе до спор между организацията и боксьора. В края на 2017 г.  двете страни се споразумяха за двегодишно наказание  със задна дата. Това отвори вратите пред Фюри, който успя да си върне и боксовия лиценз. Бившият световен шампион се завърна на ринга през юни с победа срещу албанеца Сефер Сефери. Преди месец британецът изигра още един двубой, като надигра по точки италианеца Франческо Пианета.", "date": "2018.09.22", "title": "Уайлдър и Фюри се договориха за мач на 1 декември в САЩ"}
{"url": "https://www.dnevnik.bg/razvlechenie/2018/09/22/3315329_oktoberfest_otvori_vrati_za_185-ti_put_sus_zasileni/", "text": "В Мюнхен започна 185-ото издание на прочутия бирен фестивал \"Октоберфест\", предаде ДПА, цитирана от БТА. По традиция началото беше дадено в 12 ч. местно време (13 българско), когато кметът Дитер Райтер отвъртя кранчето на първото буре с бира. Фестът продължава до 7 октомври. Той протича при засилени мерки за сигурност. Нови заграждения, допълнителни видеокамери, повече полицаи с камери, прикрепени към тялото им - това са само част от мерките за сигурност. Около 600 полицаи ще се грижат за сигурността по време на феста, посетен миналата година от 6.2 милиона души. Полицията за първи път ще изпита и така наречените \"Супер разпознаващи агенти\". Това са полицаи, които се вглеждат внимателно в подозрителни лица и ги държат под око по време на фестивала. Тези агенти ще проверяват и кадрите от 47 камери. Пет часа преди началото на фестивала днес стотици почитатели на бирата и на празнуването започнаха да се събират на мястото на феста, облечени в традиционни баварски кожени панталони или сукмани. В очакване на началото на феста те си носеха собствена бира. На Октоберфест бирата се сервира в еднолитрови халби, като цената варира между 10.80 и 11.50 евро в зависимост от пивоварната.  Средното поскъпване е с 3.57% спрямо миналата година . Освен на бирата и на вкусната храна, посетителите на феста, могат да се насладят и на най-различни изживявания. Тази година на Октоберфеста има нови атракции като \"Махалото на хаоса\", която оставя у хората физическо усещане, подобно на това по време на полет в космоса. Атракционът \"Хищник\", пък оставя посетителите няколко секунди да висят с главата надолу. Първият \"Октоберфест\" се е състоял през 1810 г. по повод венчавката на баварския принц Людвик. Празникът е започнал на 12 октомври и е продължил до 17-ти. В по-ново време началото е изместено към края на септември, когато времето е по-топло, но краят винаги е през октомври.", "date": "2018.09.22", "title": "\"Октоберфест\" отвори врати за 185-ти път със засилени мерки за сигурност"}
{"url": "https://www.dnevnik.bg/zdrave/zdravosloven_jivot/2018/09/22/3313596_mrusniiat_vuzduh_uvelichava_riska_ot_demenciia/", "text": "Ако живеете на място, където въздухът е сериозно замърсен, рискът да се разболеете от деменция се увеличава. До този извод са стигнали учени от Кралския колеж в Лондон (King’s College London), след като са обработили данните от свое проучване, в което са участвали над 130 хил. души. Изследването е започнало през 2004 г. и обхваща жители на Лондон на възраст от 50 до 79 години, като нито един от тях не страдал от деменция. Те били разделени на групи според района в британската столица, в който живеят. Тяхното здравословно състояние е следено в продължение на 7 години. За този период общо 2181 души се разболели от деменция. Установено е, че живеещите в кварталите с най-високи показатели на азотен диоксид имат с 40% по-голям шанс да се разболеят от деменция или друго неврологично заболяване спрямо хората, които са в райони с по-малко замърсяване. От Кралския колеж подчертават, че данните им не обвързват задължително живеенето на място с мръсен въздух и разболяването от деменция, но уточняват, че най-вероятно е един от основните странични фактори за болестта. Най-голям риск има за децата, които израстват в градове, където трафикът предизвиква сериозно замърсяване на въздуха. Това води до по-лошо когнитивно развитие при тях, пише още в изследването.", "date": "2018.09.22", "title": "Мръсният въздух увеличава риска от деменция"}
{"url": "https://www.dnevnik.bg/photos/2018/09/22/3315284_fotogaleriia_tornado_nanese_golemi_shteti_v_kanada/", "text": "Торнадо нанесе сериозни щети в района на канадската столица Отава, предаде Франс прес, като се позова на местни медии. Ранени са били трийсетина човека, петима от които са в по-тежко състояние.", "date": "2018.09.22", "title": "Фотогалерия: Торнадо нанесе големи щети в Канада"}
{"url": "https://www.dnevnik.bg/photos/2018/09/22/3315374_fotogaleriia_za_185-ti_put_oktoberfest/", "text": "                        185-тият годишен фестивал на бирата \"Октоберфест\" беше открит в Мюнхен, Германия. Първото буре с бира беше отворено от градоначалника Дитер Райтер. Фестивалът продължава до 7 октомври.", "date": "2018.09.22", "title": "Фотогалерия: За 185-ти път \"Октоберфест\""}
{"url": "https://www.dnevnik.bg/sport/2018/09/22/3315380_levski_lukoil_preodolia_s_lekota_purvoto_si/", "text": "Левски Лукойл\" преодоля първи квалификационен кръг на Шампионската лига по баскетбол след втора убедителна победа срещу литовския \"Шауляй\". Българският първенец спечели реванша в зала \"Универсиада\" със 79:65 и продължава напред с общ резултат 170:144. Сините показаха, че са по-класният от двата отбора и постигнаха рутинен втори успех. Тимът, воден от Константин Папазов, рано пое контрол върху мача със серия от 15:2. \"Шауляй\" намали до 11:15, а първата четвърт приключи при 19:13 за домакините. Във втората четвърт \"Левски Лукойл\" отново отвори двуцифрена разлика, а след още една серия от 15:2 в началото на третата част стигнаха до най-голямата си преднина - 24 точки. В последните минути сините намалиха оборотите, но не позволиха на гостите да намалят сериозни изоставането си. Патрик Рембърт беше най-резултатен за победителите с 20 точки. Той вкара седем от 12-те си стрелби от игра и добави пет борби и четири асистенции. Силен мач изигра и Христо Захариев, който завърши с 16 точки, седем борби, четири откраднати топки, две асистенции и два чадъра. Деян Иванов добави 13 точки и шест борби за победата на \"Левски Лукойл\". Божидар Аврамов вкара 11 точки, направи пет асистенции и взе четири борби, а Никола Маравич се отчете с 11 точки. Във втория квалификационен кръг \"Левски Лукойл\" ще се изправи срещу финландския \"Карху\". Първата среща ще се изиграе във вторник в зала \"Универсиада\", а реваншът е на 28 септември. Ако преодолее и второто препятствие, българският шампион ще играе с френския \"Нантер\" за влизане в групите на Шампионската лига.", "date": "2018.09.22", "title": "\"Левски Лукойл\" преодоля с лекота първото си препятствие в Европа"}
{"url": "https://www.dnevnik.bg/razvlechenie/2018/09/22/3315385_zapochna_naddavaneto_za_pokupkata_na_televiziia_skai/", "text": "Започна наддаването между американските медийни гиганти \"Комкаст\" (Comcast) и \"Фокс\" (Fox) за купуването на телевизионната компания \"Скай\" (Sky), съобщи Франс прес, цитирана от БТА. Със своите 23 милиона абонати, \"Скай\" е един от най-големите телевизионни оператори в Европа. За момента офертата на \"Комкаст\" е 14.75 британски лири за акция, което оценява компания на общо 26 милиарда лири. \"Фокс\" предлага 14 лири на акция, което прави пазарната капитализация на \"Скай\" 24.5 милиарда. Системата за търга бе определена от регулатора, отговарящ за купуването на предприятия в Обединеното кралство. След като бъдат публикувани окончателните оферти, акционерите на \"Скай\" ще имат няколко дни да решат коя от тях е най-атрактивна. Придобиването на британската телевизионна компания ще е силен коз за традиционни играчи като \"Комкаст\" и \"Фокс\" в битката им с новаците в сферата на онлайн видеото като \"Нетфликс\" (Netflix) и \"Амазон\" (Amazon).", "date": "2018.09.22", "title": "Започна наддаването за покупката на телевизия \"Скай\""}
{"url": "https://www.dnevnik.bg/sviat/2018/09/22/3315387_rusiia_ne_e_suglasna_da_ima_vtorostepenna_rolia_v/", "text": "Русия няма да се съгласи да играе второстепенна роля в проекта за изграждане на космическа станция в лунната орбита в партньорство с американската космическа агенция НАСА. Това заяви началникът на руската космическа агенция \"Роскосмос\" Дмитрий Рогозин, цитиран от РИА Новости, предаде Асошиейтед прес. \"Роскосмос\" и НАСА се споразумяха миналата година за създаването на станцията \"Дийп спейс гейтуей\" на лунна орбита. \"Русия не може да си позволи да участва в чужди проекти с второстепенна роля\", каза Рогозин. Няколко часа по-късно говорителят на пресслужбата на \"Роскосмос\" Владимир Устименко заяви, че Рогозин не е имал предвид, че Русия ще се оттегли от проекта, предаде ТАСС. Той добави, че преговорите продължават и че Русия иска сътрудничество на равни и партньорски начала.", "date": "2018.09.22", "title": "Русия не е съгласна да има второстепенна роля в изграждането на нова космическа станция"}
{"url": "https://www.dnevnik.bg/sport/2018/09/22/3315391_baiern_zadulbochi_krizata_v_shalke_sled_lesen_uspeh/", "text": "Германският шампион \"Байерн\" (Мюнхен) постигна четвърта победа от началото на сезона в Бундеслигата. Без да блестят, баварците стигнаха до успех с 2:0 при гостуването си на \"Шалке\". Силен мач за \"Байерн\" направи Хамес Родригес. Колумбиецът откри резултата в началото на срещата, а през втората част изработи дузпа, която реализира Роберт Левандовски. С успеха си баварците удължиха серията си без загуба срещу \"Шалке\" на 16 поредни мача в Бундеслигата. \"Байерн\" остава единственият отбор в първенството, който спечели всичките си четири двубоя досега. Шампионът в последните шест години води в класирането с две точки пред \"Херта\". \"Шалке\" се намира на другия полюс, като възпитаниците на Доменико Тедеско все още нямат спечелена точка. \"Миньорите\" делят последното място с \"Байер\" (Леверкузен). \"Байерн\" очаквано наложи силен натиск в началото. Баварците бяха притиснали съперника си в последната третина, като голът дойде след поредния корнер. В осмата минута Хамес отбеляза с удар с глава след добро центриране на Йошуа Кимих. В средата на полувремето силен шут на Давид Алаба беше спасен от Ралф Ферман. При следващата атака Левандовски изведе Хамес на стрелкова позиция, но вратарят на \"Шалке\" се намеси отлично при опита на колумбиеца да копне топката. В 29-ата минута Алаба уцели напречната греда след изпълнение на свободен удар. Постепенно \"Байерн\" намали темпото, което даде възможност на играчите на \"Шалке\" да изнесат играта в предни позиции. Най-деен за домакините беше халфът Даниел Калиджури, който спечели много единоборства по десния фланг. Домакините обаче така и не успяха да застрашат вратата на Мануел Нойер. Това изнерви играчите на \"Шалке\", които започнаха да действат по-грубо. В началото на втората част добра комбинация между Томас Мюлер и Франк Рибери остави Хамес на добра позиция, но колумбиецът не успя да вкара в опразнената врата. В 64-ата минута Левандовски реализира дузпа, отсъдена за нарушение на Алесандро Шьопф срещу Хамес. След втория гол на \"Байерн\" интрига в двубоя липсваше. ", "date": "2018.09.22", "title": "\"Байерн\" задълбочи кризата в \"Шалке\" след лесен успех като гост"}
{"url": "https://www.dnevnik.bg/sviat/2018/09/22/3315394_govoriteliat_na_italianskiia_premier_zaplashi/", "text": "В запис, предизвикал днес скандал в Италия, говорителят на премиера на страната заплашва с \"мега вендета\" служителите на финансовото министерство, предадоха \"Франс прес\" и \"Ройтерс\", цитирани от \"Ройтерс\". Задачата пред тях е да намерят пари за т.нар. \"граждански доход\", който е едно от предизборните обещания на движението \"Пет звезди\". Става въпрос за гарантирани поне 780 евро месечно за всеки италианец. \"Ако те не намерят пари за гражданския доход, ние ще посветим цялата 2019-а на прогонването на куп хора от финансовото министерство\", заявява Роко Казалино, в запис от 2 минути, разпространен от редица италиански медии. Казалино очевидно говори в бар с журналист, когото моли да припише тези думи на \"парламентарен източник\". Той обяснява, че в министерството, служители наети от десетилетия, отказват да намерят \"тези 10 милиарда\" евро, които се необходими, за да се въведе гражданският доход. Движението \"Пет звезди\" държи това негово основно предизборно обещание да бъде заложено в бюджет 2019-а, но крайно дясната \"Лига\" настоява за силно намаляване на данъците. Министърът на финансите Джовани Триа предупреждава, че може да се стигне до още по-силно увеличаване на и без това вече огромния държавен дълг на страната. Записът с острото изказване на Казалино предизвика истински гняв в Италия, където и дясната, и лявата опозиция поискаха оставката на говорителя на премиера.", "date": "2018.09.22", "title": "Говорителят на италианския премиер заплаши данъчните с мега вендета"}
{"url": "https://www.dnevnik.bg/bulgaria/2018/09/22/3315400_dvama_ot_zadurjanite_za_vzloma_v_rojenskiia_manastir/", "text": "Двама от задържаните за взлома и нападението на свещеник в Роженския манастир остават в ареста, реши съдът в Пловдив. Това са 44-годишният адвокат Стефан Матеев и 21-годишният обвиняем, който работи в Кипър и за него има предпоставка, че може да се укрие. Непълнолетните извършители, на 16 и 17 г., задържани също за взлома, са с мярка под надзор на инспектор от детска педагогическа стая, съобщи Би Ти Ви. 44-годишният адвокат Стефан Матеев ръководел обирджиите на Роженския манастир, смятат от прокуратурата. Според прокуратурата Матеев дал тиксо на останалите, с което да вържат свещеника. Съдът смята, че е налице обосновано подозрение, че четиримата са извършили грабежа в Роженския манастир на 18 септември, като се позова на показанията на разпитаните до момента свидетели, записите от охранителните камери на манастира, протоколите за оглед и разпознаване на лица, предаде агенция \"Фокус\". Освен това при претърсване в дома на Матеев е открит газов пистолет, който е преработен за стрелба с бойни патрони. Решението на съда подлежи на протест и обжалване пред Окръжен съд – Пловдив, като в този случай делото ще се гледа на 27 септември 2018 г. от 15.30 часа.  Днес Върховният касационен съд  определи делата и мерките на задържаните  за нападението над свещеник и опита за обир в Роженския манастир да се гледат от Районен съд - Пловдив. Вчера  всички съдии в Районния съд в Сандански , които бяха на работа, си направиха самоотвод по делото за мерките за неотклонение на обвиняемите. Първоначално бяха задържани пет души, за които се твърдеше, че с кирки са разбили една от стените в манастира и след като не намерили нищо, си тръгнали. Странното нападение се свързва с легендата, че в стените на манастира има скрити жълтици.", "date": "2018.09.22", "title": "Двама от задържаните за взлома в Роженския манастир остават в ареста"}
{"url": "https://www.dnevnik.bg/sport/2018/09/22/3315401_avtogol_i_propusk_ot_duzpa_na_bojinov_pomognaha_na/", "text": "Новото попадение на \"Ботев\" (Враца) Валери Божинов си отбеляза автогол и пропусна дузпа, а ЦСКА победи новака в Първа лига с 2:0 и се върна начело в класирането. Тимът, воден от Нестор ел Маестро, събра 22 точки след седмата си победа от девет мача и се изравни с \"Левски\". Преди директния мач между двата отбора на 29 септември червените заемат първата позиция заради по-добра голова разлика - 18:3 срещу 16:6 за сините. \"Ботев\" допусна пета загуба и остава на 11-ото място с осем точки. ЦСКА доминираше от самото началото на мача в Монтана, но поведе след гол от нелепа ситуация. Николай Бодуров изведе с отлично подаване от центъра Али Соу, който замени голмайстора Мауридес в стартовия състав. Соу се измъкна от засадата, но не успя да овладее топката. Вратарят Красимир Костов я улови, но помисли, че е отсъдена засада. Той излезе извън наказателното поле с топката в ръка, за да изпълни свободен удар. Главният съдия Георги Железов отсъди фаул за ЦСКА. Кирил Десподов нацели страничния стълб при изпълнението на прекия свободен удар, но след това топката се удари във върналия се към голлинията Божинов и влезе във вратата в 14-ата минута. \"Ботев\" не успяваше да се противопостави на червените, които след няколко пропуска стигнаха до втори гол в 38-ата минута. Играчите на ЦСКА задържаха продължително пред наказателното поле на съперника, а Едвин Джеси изведе зад защитата Соу, който прати топката покрай вратаря Костов и отбеляза първия си гол за тима. \"Ботев\" заигра доста по-добре през втората част и стигна до отличен шанс да се върне в мача. В 55-ата минута домакините получиха дузпа за нарушение на Божидар Чорбаджийски срещу Петър Атанасов. Божинов обаче пропусна след удар с левия крак в страничния стълб. В оставащите минути играчите на \"Ботев\" продължиха да опитват да стигнат до попадение, но с минимални усилия ЦСКА успя да задържи резултата.", "date": "2018.09.22", "title": "Автогол и пропуск от дузпа на Божинов помогнаха на ЦСКА да си върне първото място"}
{"url": "https://www.dnevnik.bg/sport/2018/09/22/3315410_tejka_zaguba_ot_sasht_svede_do_minimum_shansovete_na/", "text": "Българският национален отбор по волейбол допусна тежка загуба срещу САЩ на световното първенство. В \"Арена Армеец София\" воденият от Пламен Константинов състав отстъпи с 0:3 (20:25, 20:25, 18:25) срещу фаворита в групата. Поражението оставя българския отбор с минимални възможности за класиране сред шестте най-добри. Вратата остава отворена и заради загубата на Иран с 2:3 срещу Канада по-рано през деня, както и заради останалите резултати. Световният шампион Полша допусна втора поредна загуба - този път с 1:3 срещу Франция и вече е втори, но с добри показатели. България е на второто място в група G с три загуби (броят на победите и загубите е първият показател, който има значение, а след това се гледат точките) и все още може да се надява да е сред двата най-добри втори и да продължи напред. САЩ игра освободено, като очакваше да затвърди класирането си за шестицата. Мощният начален удар на американците им донесе голямо превъзходство и им осигури възможности да стоят добре и на останалите елементи. Българският отбор не успя да отговори със същото. Никой от националите не можа да завърши с двуцифрен актив, като най-резултатен стана Тодор Скримов с осем точки, а Николай Учиков записа шест. Най-много точки дойдоха от грешките на съперника - 22. Съставът ма САЩ направи двойно повече блокади (6 срещу 3) и успешни атаки (42 срещу 22). За разлика от мача с Иран преди ден, сега в залата имаше значително повече зрители - около 10 000. Двубоят започна равностойно до десетата точка. След това американците натрупаха преднина и нямаха проблеми да я задържат до 25:20. Във втория гейм те тръгнаха уверено и поведоха с 11:6 и 17:10. Впоследствие българите отговориха и съумяха да се доближат до 20:23, но с две поредни успешни разигравания отборът на САЩ увеличи преднината си в мача. Българският състав игра стабилно в началото на третата част и имаше преднина от две точки при 12:10. Тогава съперникът направи обрат за 16:13. Американците продължиха да играят на високо ниво и след 25:18 приключиха мача. В неделя България има ключов мач с Канада в 20.40 часа в \"Арена Армеец.", "date": "2018.09.22", "title": "Тежка загуба от САЩ сведе до минимум шансовете на българските волейболисти на световното"}
{"url": "https://www.dnevnik.bg/sport/2018/09/22/3315413_konstantinov_si_pojela_podobavasht_zavurshek_na/", "text": "Селекционерът на националния отбор по волейбол Пламен Константинов си пожела българският отбор да завърши по подобаващ начин домакинството си на световното първенство. В неделя националите излизат срещу Канада в 20.40 часа в \"Арена Армеец София\" и с този мач се слага край на мачовете на българска земя. \"Мачът с Канада все още ни дава малки шансове да мечтаем за финалите. И ми се иска в последен мач от фазата в България, пред наша публика, да завършим с победа\", каза Константинов пред БНТ. Думите му дойдоха след третата загуба на отбора на световното. Българите  отстъпиха с 0:3 срещу САЩ . \"Стараха се момчетата, имаше желание. Трябва да отдадем заслуженото на американците. Те изиграха страхотен мач. С този натиск, който упражняват на сервис и то с шест от шест (човека), с тези блокиращи, с които разполагат, е много трудно, ако не отговориш със същия сервис, да играеш срещу тях. В момента те имат по-класния, по-опитния отбор\", заяви той. И добави, че отборът на САЩ е бил облекчен и от това, че е играл без напрежение, тъй като още преди мача е бил почти сигурен първенец в групата. \"Просто трябваше да удържим да се държим близко, но волейболните аргументи бяха за тях.\" Константинов отчете, че Канада в последните две-три години израства. \"Видя се, че се задържаха в добри позиции, последните две години с Антига отборът има интересен облик, играят европейски стил волейбол. Ние не обичаме такива отбори, това е сериозен противник. Няма да е лесно, но ако сме пределно мотивирани, може да спечелим този мач\", каза селекционерът.", "date": "2018.09.22", "title": "Константинов си пожела подобаващ завършек на домакинството на световното"}
{"url": "https://www.dnevnik.bg/sport/2018/09/22/3315433_fotogaleriia_bulgarskata_voleibolna_strast/", "text": "Българският национален отбор по волейбол допусна третата си загуба на световното първенство по волейбол, но за привържениците имаше вълнуващи моменти.", "date": "2018.09.22", "title": "Фотогалерия: Българската волейболна страст"}
