{"url": "https://www.dnevnik.bg/sport/2018/09/14/3311301_akciite_na_naiki_dostignaha_rekordna_cena_sled/", "text": "Десет дни след  появата на рекламата с Колин Каперник , която предизвика смесени реакции в САЩ и доведе до призив за бойкот, акциите на \"Найки\" достигнаха рекордни нива. В четвъртък бяха отчетени 83.47 долара за акция, което е най-високата стойност в историята на компанията. Това е втори пореден ден, в който акциите достигат рекордна стойност. В сряда цената им за пръв път достигна границата от 83 долара. Предишният рекорд беше 82.95 долара от 21 август тази година. Рекламата с Каперник - състезателя по американски футбол, който даде началото на протестите в НФЛ с коленичене по време на националния химн - раздели мненията в САЩ. Сред най-големите й критици беше президентът Доналд Тръмп, който  обвини \"Найки\", че отправя \"ужасно послание\" . В социалните мрежи дори имаше призиви да бъдат изгаряни стоки на компанията. В деня след обявяването на рекламата с Каперник акциите на \"Найки\"  спаднаха с 3.2% . Скоро след това обаче цената им започна да се вдига. В същото време компанията  регистрира ръст на продажбите от 31% . Той беше отчетен в периода от 2 до 4 септември, когато имаше и неработни дни в САЩ по случай Деня на труда. Каперник е без отбор от март 2017 г. Бившият куотърбек на \"Сан Франциско 49\" така и не успява да си осигури договор с някой от отборите в НФЛ. Той дори  опита да заведе дело срещу собствениците от НФЛ , но искът не влезе в съда.", "date": "2018.09.14", "title": "Акциите на \"Найки\" достигнаха рекордна цена след рекламата с Каперник"}
{"url": "https://www.dnevnik.bg/sport/2018/09/14/3311350_sportnite_kanali_na_a1_shte_izluchvat_i_ispanskoto/", "text": "А1 придоби правата за излъчване на испанското футболно първенство. Договорът е за три сезона, а мачовете от Ла Лига ще бъдат предавани по платения спортен канал \"Макс спорт 1\". Първият двубой, който ще бъде излъчен, е между \"Атлетико\" (Мадрид) и \"Ейбар\" в събота от 14.00 часа. В 17.15 часа започва срещата между \"Реал Сосиедад\" и шампиона \"Барселона\". Последният мач за деня противопоставя \"Атлетик\" (Билбао) и \"Реал\" (Мадрид). В неделя \"Макс спорт 1\" ще предава пряко два мача - \"Еспаньол\" срещу \"Леванте\" от 17.15 часа и \"Севиля\" срещу \"Хетафе\" от 21.45 часа. Ла Лига е третият голям футболен продукт, който А1 придобива това лято. Спортните канали на телекома вече излъчват  мачовете от италианската Серия А , а освен това  държи половината от правата за Шампионската лига . \"Спечелването на правата за Ла Лига е поредната стъпка от нашата стратегия да предложим най-доброто футболно изживяване на феновете у нас. Когато обявихме, че ще излъчваме Шампионска лига, обещахме да продължим да подобряваме съдържанието на каналите \"Макс спорт\" и Ла Лига е още едно доказателство за това. Щастлив съм, че нашият ефир ще успее да обедини огромна част от привържениците на най-популярната игра в света\", заяви Симеон Донев, старши директор \"Маркетинг\" в А1 България. В последните години правата за испанския шампион се държаха от \"Булсатком\". Договорът изтече това лято и не беше подновен, което остави първите три кръга без българско телевизионно излъчване.", "date": "2018.09.14", "title": "Спортните канали на А1 ще излъчват и испанското първенство"}
{"url": "https://www.dnevnik.bg/razvlechenie/2018/09/14/3311374_kulinarnoto_shou_bon_apeti_otiva_v_24_kitchen_nova_tv/", "text": "Кулинарното предаване \"Бон апети\" напуска \"Нова телевизия\" и от ноември ще се излъчва по специализирания канал 24 Kitchen. За промяната се разбра от съобщение на 24 Kitchen. В него не се уточнява кога ще се излъчват епизодите. Водещите Лора Найденова и Стоян Сейменски стават телевизионен екип още през 2011 г. и имат зад гърба си над 1800 заснети епизода, в които са показали на българските зрители повече от 5000 рецепти. От началото на новия сезон предаването, което вървеше всеки делничен ден от 11.30 до 12 ч., не се излъчва. Вместо него с половин час по-дълго продължава предаването на \"На кафе\".", "date": "2018.09.14", "title": "Кулинарното шоу \"Бон апети\" отива в 24 Kitchen, \"Нова тв\" удължава \"На кафе\""}
{"url": "https://www.dnevnik.bg/sviat/2018/09/14/3311387_i_pol_manafort_skljuchi_sdelka_s_razsledvaneto_na/", "text": "Пол Манафорт - бившият ръководител на предизборния щаб на Доналд Тръмп, прие да признае вината си по две от седемте обвинения, делото по които трябва да започне следващата седмица. Той вече бе осъден в щата Вирджиния на десетки години затвор по 8 обвинения за тежки финансови измами. Само един съдебен заседател спря осъдителните решения по останалите 10. Президентът обаче го похвали, че е \"смел мъж\" заради това, че не сключи сделка с екипа на специалния прокурор Робърт Мюлър, водещ разследване за руската намеса в американските избори през 2016 г. Сега Манафорт е приел да признае вината си по едно обвинения за заговор срещу Съединените щати и едно за заговор за възпрепятстване на правосъдието. Това е записано в документи, внесени във федералния съд в столичния окръг Колумбия. Засега медиите не съобщават каква може да е сделката с прокурорите на бившия директор на ФБР. Обикновено принципът е да бъдат оттеглени част от обвиненията или да се поиска по-малка присъда в замяна на сътрудничество с разследването. Сред останалите 5 обвинения са заговор за пране на пари, измама на властите в САЩ, тормоз над свидетели и пропуск да се регистрира като лобист на чуждо правителство.", "date": "2018.09.14", "title": "И Пол Манафорт сключи сделка с разследването на Мюлър"}
{"url": "https://www.dnevnik.bg/citat_na_deniia/2018/09/14/3311054_citat_na_denia_posledniiat_put_kogato_ruski_voenni/", "text": "Това написа в \"Туитър\" британският външен министър Джеръми Хънт в отговор на интервюто, излъчено по руската телевизия RT с Александър Петров и Руслан Боширов. Двамата, обвинявани от Лондон за отравянето на бившия разузнавач Сергей Скрипал и дъщеря му Юлия с нервнопаралитично вещество от групата \"Новичок\", обясниха по време на интервюто, че са били в Лондон не по работа, а на почивка. \"Време е да се спре с фалшивите телевизионни предавания - светът вече изобличи Русия\", продължи Хънт. Той цитира откъс от публикация, която припомня: \"Официално няма руски войници или малки зелени човечета в Украйна, а само патриотични доброволци, отишли там на почивка.\" Руският президент Владимир Путин обяви година по-късно, че по време на събитията в Украйна действително е имало руско военно присъствие.  ", "date": "2018.09.14", "title": "Цитат на деня: Последния път, когато руски военни бяха в отпуск, нахлуха в Украйна"}
{"url": "https://www.dnevnik.bg/ot_vas/galeriiotvas/2018/09/14/3311239_chitatelska_fotogaleriia_rila_v_edna_godina/", "text": "Минзухари край старата хижа", "date": "2018.09.14", "title": "Читателска фотогалерия: Рила в една година"}
{"url": "https://www.dnevnik.bg/bulgaria/2018/09/14/3311405_elitna_frenska_fregata_pristiga_vuv_var/", "text": "Фрегата \"Шевалие Пол\" - един от най-модерните френски бойни кораби, ще бъде във Варна между 21 и 24 септември, съобщи посолството на Френската република в София. Корабът, който по стандартите на НАТО има обозначения на ракетен крайцер (разрушител), ще участва в учения съвместно с българските Военноморски сили. В съобщението се припомня, че \"Шевалие Пол\" е фрегата за противовъздушна отбрана клас \"Хоризонт\", обикновено изпращана с цел да осигури защитата на ценен плавателен съд, например авионосно или корабно десантно съединение. \"Разполагането ѝ в Черно море подчертава ангажираността на Франция по отношение съблюдаването свободата на корабоплаване във всички морски акватории. Провежданите често в региона военновъздушни и военноморски действия също подчертават солидарността на Франция към нейните съюзници и партньори.\" Посланик Ерик Льобедел коментира: \"Като гарант за свободата на корабоплаването във всички морета, Франция изпраща често военни плавателни съдове в Черно море в израз на солидарност спрямо съюзниците ѝ. Големият брой разположени кораби от 2014 година насам превръща Франция в една от най-активните европейски военноморски сили в региона. Патрулирането в Черно море й дава наред с това възможност за работа със съюзническите флотове и, по-точно, с българския военноморски флот, което позволява на френските моряци да споделят своя богат оперативен опит и да усъвършенстват оперативната съвместимост между военноморските сили\". От лятото на 2018 година командир на \"Шевалие Пол\" е капитан Тибо Одос дьо Посес, завършил Воненноморска академия във Франция и Военноморски колеж на САЩ в Нюпорт.", "date": "2018.09.14", "title": "Елитна френска фрегата пристига във Варна"}
{"url": "https://www.dnevnik.bg/bulgaria/2018/09/14/3311394_dvijenieto_na_metroto_e_vuzstanoveno/", "text": "Движението на метрото е възстановено, съобщи пресцентърът на Столичната община. По-рано през деня то бе спряно в участъка на метростанция \"Опълченска\", заради инцидент, при който почина 43-годишна жена. Движението на влаковете спря малко след 14 ч., като бяха осигурени временни извънредни автобуси.", "date": "2018.09.14", "title": "Движението на метрото е възстановено"}
{"url": "https://www.dnevnik.bg/sport/2018/09/14/3311400_raikonen_postavi_rekord_v_singapur_a_fetel_se_udari_v/", "text": "Пилотът на \"Ферари\" Кими Райконен постави нов рекорд за най-бърза обиколка на пистата \"Марина Бей\". Финландецът записа време 1:38.699 мин., което му осигури първо място във втората свободна тренировка преди Гран при на Сингапур. Денят обаче завърши със смесени чувства за \"Ферари\", след като Себастиан Фетел допусна грешка и се удари странично в една от предпазните стени. Германецът се прибра в бокса само след 12 завъртени обиколки. Ударът не беше тежък и нямаше видими поражения по болида. Оказа се обаче, че има изтичане на охлаждащата течност, което сложи край на сесията за четирикратния световен шампион. Райконен изпревари само с 0.11 сек. световния шампион Люис Хамилтън. Болидите на \"Ред бул\" също показаха добро темпо, като бяха най-бързи в първата тренировка. Даниел Рикардо беше най-бърз сутринта с време 1:39.711 мин., а Макс Верстапен беше по-бавен с 0.201 сек. След обяд двамата се класираха съответно четвърти и трети, но с повече от половин секунда изоставане от Райконен и Хамилтън. Финландецът и британецът бяха единствените на пистата днес, които слязоха под 1:39 мин. за обиколка. Вторият пилот на \"Мецедес\" Валтери Ботас даде пети резултат във втората тренировка - 1:39.368 мин., следван от Карлос Сайнц (\"Рено\"), Ромен Грожан (\"Хаас\") и Фернандо Алонсо (\"Макларън\"). В събота от 13.00 часа е последната свободна тренировка, а в 16.00 часа започва квалификацията. Състезанието е в неделя от 15.10 часа.", "date": "2018.09.14", "title": "Райконен постави рекорд в Сингапур, а Фетел се удари в стената"}
{"url": "https://www.dnevnik.bg/sviat/2018/09/14/3311407_ruskata_curkva_zaplashi_vselenskata_patriarshiia_sus/", "text": "Светият синод на Руската православна църква реши да прекрати участието в работата на структури под председателството на Константинополския патриарх Вартоломей. Освен това в храмовете на Московската патриаршия прекратяват молитвеното споменаване на Вселенския патриарх в божествената литургия. Това съобщи \"Интерфакс\", цитирайки митрополит Волокаламски Иларион, ръководител на Отдела за международни църковни отношения на РПЦ. Поводът за този сериозен институционален разкол е решението на Вартоломей да назначи двама свои екзарси (представители) в Украйна - територия, в която Московската патриаршия има върховенство. На 8 септември това решение бе определено като \"груба намеса\", която \"няма да бъде оставена без ответни действия\". Изпращането ден по-рано на Памфилийския архиепископ Даниил от САЩ и на епископ Едмънтънски Иларион от Канада се възприема като поредна крачка към признаване от Вселенската патриаршия на самостоятелност (автокефалност) на украинската църква. През април Синодът на Вселенския патриарх разгледа молбата на Украинската православна църква да получи автокефалност. Окончателното решение се очаква да бъде взето на събор в Истанбул през октомври. Засега РПЦ не е решила да прекъсва евхаристичното общуване (връзките) с Вселенската патриаршия, он това ще се случи, ако Константинопол продължи с \"антиканоничната си дейност\" на територията на УПЦ, обясни на брифинг митрополит Иларион. Това означава, че двамата патриарси и свещениците все още могат да извършват съвместни богослужения. Московският патриарх Кирил заяви в петък, че двамата представители на Вселенската патриаршия вече са в Украйна и са пристъпили към работа за подготовка предоставянето автокефалия на УПЦ. РПЦ ще противостои на плановете на Константинопол, както го е правила в началото на ХХ век по времето на спора на патриарх Тихон с патриарх Григорий VII, заявил Кирил на зъседанието на Синода. Ръководителят на УПЦ към Московската патриаршия Онуфрий заяви преди дни, че Вартоломей няма \"нито морално, нито канонично право да се меси в делата на Украйна\". В Украйна обаче има три православни църкви и тази към Московската патриаршия е най-голяма. По данни към началото на 2017 г. УПЦ към Московската патриаршия е ръководила почти 11 400 храма в 12 328 църковни общини. Следва Православната църква към Киевската патриаршия с близо 3800 храма в 5114 общини и Украинската автокефална православна църква с 868 храма и 1195 общини. Споменатите 11 400 храма са близо една трета от храмовете на РПЦ, но по закон те, както и другото църковно имущество принадлежат на църковните общини и те са в правото си да решат към коя патриаршия да преминат. Социологически данни показват, че едва около 20% от тези украински общини смятат Московската патриаршия за свой център.", "date": "2018.09.14", "title": "Руската църква заплаши Вселенската патриаршия със схизма заради Украйна"}
{"url": "https://www.dnevnik.bg/sport/2018/09/14/3311393_pino_vze_vtora_etapna_pobeda_vuv_vueltata_ieits_nanese/", "text": "Тибо Пино от FDJ спечели втора етапна победа в тазгодишната  Вуелта , след като надделя в 19-ия етап от състезанието. Френският катерач беше най-добър на височината Кол де ла Рабаса в Андора, побеждавайки  Саймън Йейтс . Пино завърши с време 3.42.05 часа и средна скорост 41.71 км/ч. Лидерът в генералното класиране обаче нанесе решителен удар за крайната победа, след като завърши с 1.07 минути пред най-близкия си преследвач Алехандро Валверде, а освен това взе и шест секунди бонификация. Британецът вече води с 1.38 пред Валверде, след като започна деня с аванс от едва 25 секунди. Трети в етапа завърши Стивън Краусвайк, като това го изкачи и до трета позиция в генералното класиране. Първоначално се откъснаха Михал Квятковски (\"Скай\"), Саймън Кларк (\"EF Драпак\") и Амануел Гебрезабиер (\"Дайменшън Дата\"). Основната група обаче беше водена от \"Мовистар\" и испанският тим нямаше никакви желание да ги пуска. След като беше хваната тройката се оформи нова група от седем колоездачи, но и те не успяха да натрупат аванс. Чак 80 километра преди края на етапа се оформи откъсване, което отново беше от трима – Бенжамен Тома (FDJ), Том Ван Асбрук (\"EF Драпак\") и Джонатан Кастровехо (\"Скай\"). Основната група отново не ги остави лесно и държеше съвсем минимална разликата с бегълците, което принуди Ван Асбрук да се върне в голямата група, оставяйки само двама в челото. След сравнително спокойни 50 километра, настана развръзка и в основната група. Точно 34 километра преди финала от \"Мовистар\" усетиха, че вятърът идва отстрани за групата, а лидерът в генералното класиране Саймън Йейтс не е в челото и успяха да разкъсат групата. Освен Валверде и съотборниците му в първата група влязоха Енрик Мас, подпомогнат от съекипниците си в \"Куикстеп\", както и Йон Исагире. Йейтс все пак успя да се върне, след като от \"Бора\" успяха да затворят разликите между двете групи, а и страничният вятър не беше толкова силен. На последното изкачване темпото беше от самото начало, като от \"Мовистар\" подкараха много здраво. Уинер Анакона пръв редуцира групата, а след три километра Стивън Краусвайк от \"Лото Йъмбо\" се откъсна със своя съотборник Джордж Бенет и Найро Кинтана. Бързо към тях се присъедини и Тибо Пино. Всички останали фаворити обаче останаха заедно, а Саймън Йейтс успя с атака да се присъедини към Кинтана, Краусвайк и Пино. От четворката единствено лидерът в генералното класиране работеше, а останалите не му даваха смени. Карето обаче спечели време срещу Валверде, Мигел Анхел Лопес и Енрик Мас. В последните километри Пино и Йейтс се откътснаха и пристигнаха от Краусвайк. Французинът пристигна пръв на финала, взимайки втората си  етапна победа след тази на Лагос де Ковадонга . Йейтс завърши втори на пет секунди, но все и бонификация от шест секунди. Трети завърши Краусвайк, който се изкачи до трета позиция в генералното класиране. На 52 секунди пристигнаха Ригоберто Уран, Мигел Анхел Лопес и Енрик Мас, а Валверде загуби 1.03 минути срещу прекия си конкурент. Испанският ветеран остана втори в генералното класиране, но е на 1.38 минути зад лидера на \"Мичълтън Скот\". Трети вече е Краусвайк (+1.58) пред Енрик Мас (+2.15) и Лопес (+2.29). Шести е Найро Кинтана на 4.01 минути, а Пино се изкачи с две позиции до седмото място. В топ 10 са още Уран, Йон Исагире и Тони Галопен. В събота предстои последният етап, който може да доведе до разлики в генералното класиране. Той е дълъг само 97.3 км изцяло на територията на Андора с шест изкачвания (три от първа категория, едно от втора, едно от трета и финал на специална). Два пъти колоната ще изкачва Кол де ла Комея (от двете страни) и два пъти Кол де Бейшалис, докато финалът е на Кол де ла Гайина, която е много кратка, но и много стръмна.", "date": "2018.09.14", "title": "Пино взе втора етапна победа във Вуелтата, Йейтс нанесе решителен удар за червената фланелка"}
{"url": "https://www.dnevnik.bg/sport/2018/09/14/3311426_bojinov_debjutira_s_gol_za_botev_vraca_pri_ravenstvo_s/", "text": "Валери Божинов се завърна с гол в българския футбол. 32-годишният играч имаше нужда от 27 минути, за да се разпише в дебюта си за \"Ботев\" (Враца). Той даде аванс на новака в Първа лига при гостуването на \"Витоша\" (Бистрица), а срещата завърши 1:1. Бившият нападател на \"Манчестър сити\" и \"Ювентус\" отбеляза първия си гол в официален мач от 490 дни. Последното му попадение беше от дузпа за китайския \"Мейджоу хака\" във втората дивизия на Китай. \"Класата е вечна. Не си правя комплименти, но знаем, че имам класата, имам качествата и всичко, което един футболист трябва да има. Просто ми трябва да играя\", каза Божинов след първия си официален мач от 11 месеца насам. \"Ботев\" беше по-активният отбор в началото на мача и по-често атакуваше вратата на съперника. В 24-ата минута гостите бяха много близо до откриване на резултата. Вратарят Християн Василев допусна грешка при центриране от корнер и прати топката право в краката на Спас Георгиев. Халфът обаче не успя да я насочи в опразнената врата. Три минути по-късно врачани все пак поведоха. Божинов получи топката в центъра на игрището и пусна отличен извеждащ пас за Петър Атанасов. Атанасов напредна по лявото крило и центрира към границата на наказателното поле. Божинов се включи от задна позиция и с едно докосване насочи топката в долния десен ъгъл на Василев. Три минути по-късно нова комбинация между двамата доведе до шанс за втори гол. Атанасов изведе Божинов, но бившият национал не успя да уцели вратата. \"Витоша\" изравни резултата в 37-ата минута при една от първите си добри атаки в мача. Четин Садула намери Даниел Кутев пред наказателното поле. Последва страхотно извеждащо подаване към Ивайло Лазаров, който се измъкна зад защитата и отблизо насочи топката покрай вратаря Красимир Костов. Само минута по-късно домакините можеха да стигне до обрат. Садула изведе Петко Цанков, който стреля в близкия ъгъл, но Костов изби в корнер. При последвалото центриране се стигна до разбъркване, след което Григор Долапчиев беше близо до отбелязването на най-красивия гол от началото на сезона. Той стреля със задна ножица, а топката отиваше под гредата, но Костов спаси. \"Ботев\" също можеше да вкара втори гол преди почивката. В 42-ата минута след добра триходова комбинация Спас Георгиев се озова сам срещу вратаря, но се забави твърде дълго, което това позволи на Тодор Гочев да се върне и да му отнеме с чудесен шпагат. В 44-ата минута се стигна до още една опасност пред вратата на \"Витоша\", при която Василев спаси силен удар по диагонала. След това се стигна до падане в наказателното поле на домакините, при което гостите поискаха дузпа, но такава не беше отсъдена. През второто полувреме играта продължи да бъде равностойна. Двата отбора създадоха по още няколко ситуации за гол, но не се възползваха. Садула пропиля най-добрата възможност за \"Витоша\", а в края Валери Домовчийски, който влезе като резерва на мястото на Божинов в 78-ата минута, пропусна да донесе победата на \"Ботев\". След този мач \"Ботев\" събра осем точки и се изкачи на десетото място в класирането. \"Витоша\" е на осмо място с десет точки, колкото имат седмият \"Локомотив\" (Пловдив) и шестият \"Ботев\" (Пловдив).", "date": "2018.09.14", "title": "Божинов дебютира с гол за \"Ботев\" (Враца) при равенство с \"Витоша\" (Бистрица)"}
{"url": "https://www.dnevnik.bg/photos/2018/09/14/3311367_snimka_na_denia_noshtta_na_krustovden_na_krustova_gora/", "text": "Днес християните почитат Кръстовден и хиляди се събраха на Кръстова гора в Родопите, за да се помолят за здраве. Всяка година в нощта на 13 срещу 14 септември на святото място се отслужва божествена света литургия и се излага за поклонение частица от разпятието на Христос. Вярва се, че когато човек спи на открито на Кръстова гора, Господ лекува в съня.", "date": "2018.09.14", "title": "Снимка на деня: Нощта на Кръстовден на Кръстова гора"}
{"url": "https://www.dnevnik.bg/evropa/2018/09/14/3311092_shte_specheli_li_orban_ot_poredniia_sblusuk_s_es/", "text": "Гласуването в Европейския парламент  за наказване на Унгария  заради незачитане на демократичните стандарти е от полза за министър-председателя Виктор Орбан - позволява му да се представя като защитник на националния суверенитет от един далечен елит в Брюксел в момент, когато се задават  европейските избори догодина . Типичното  самоуверено представление, което изнесе Орбан пред евродепутатите , засилва неговите позиции сред националистите у дома, а също сред антиимигрантските партии, които се очаква  да увеличат присъствието си в следващия Европейски парламент . А след като регионалните съюзници на Унгария -  Полша  и  Чехия  - предлагат да я защитят от всякакви санкции на Европейския съюз, Орбан вероятно ще спечели от рискованата си игра, въпреки че в крайна сметка може да се наложи  неговата партия \"Фидес\" да напусне  консервативната Европейска народна партия (ЕНП), която в момента е най-голямата сила в европарламента. В сряда беше предприет безпрецедентен ход, при който  над две трети от евродепутатите  гласуваха за санкциониране на Унгария заради тревога във връзка с натиска на Орбан върху съдилищата, медиите и неправителствените организации и отказа му да приема мигранти. В речта си пред европарламента във вторник Орбан даде да се разбере, че няма да се откаже от твърдолинейната си позиция към предимно мюсюлманските мигранти, които идват в Европа от 2015 г. По-рано той е казвал, че те представляват екзистенциална заплаха за християнската цивилизация. Орбан, приветстван от крайнодесните партии, заяви, че отхвърля \"изнудването, клеветите и измамническите обвинения, отправяни срещу Унгария и унгарския народ от подкрепящите имиграцията и мигрантите сили в Европейския парламент\". Вчера проправителственият ежедневник \"Модяр идьок\" повтори тази линия, като заяви: \"Подкрепящите имиграцията сили си отмъстиха с измама.\" Орбан, чиято дясна партия \"Фидес\" управлява Унгария от 2010 г. и който беше преизбран през април за трети пореден мандат с твърда антиимигрантска програма, играе дългосрочна политическа игра в Европа. \"Надяваме се антиимигрантските сили да могат дори да спечелят мнозинство в Европейския парламент, който трябва да бъде избран през 2019 г.... но най-малкото ще има значителна промяна, при която антиимигрантските сили ще засилят позициите си\", каза вчера на пресконференция министърът в кабинета на Орбан Гергей Гуяш. \"Фидес\" вероятно ще се представи добре. Най-новото социологическо проучване, публикувано от проправителствения изследователски център \"Сазадвег\", показа, че подкрепата за нея е 36 процента в началото на септември, а  опозиционната националистическа партия \"Йоббик\"  е втора с 8 процента. Както в някои други страни от ЕС, лявоцентристите до голяма степен са маргинализирани. Репутационни щети На теория гласуването в европарламента може в крайна сметка да доведе  до лишаване на Унгария от право на глас в ЕС,  но и Полша, и Чехия обещаха да наложат вето на подобен ход, като казаха, че той би засилил недоволството на избирателите към Европа. Някои анализатори предупредиха, че такъв ход на европарламента срещу Унгария може с течение на времето да я направи по-непривлекателна за инвестиции. \"Макар да не виждаме някакви преки икономически последици от този ход в краткосрочен план, вредата за репутацията на Унгария и министър-председателя Виктор Орбан може да засегне инвестициите и рейтинговите решения\", заяви в бележка анализаторът от \"Ай Ен Джи\" Петер Вировац. Орбан често е влизал в конфликт с Брюксел заради своите политики, но понякога е оттеглял спорно законодателство, за да постигне компромис. Отказът на Орбан да отстъпи този път му струва подкрепата на консервативната група на ЕНП, включваща християндемократите на германския канцлер Ангела Меркел, които критикуват някои от неговите политики. След гласуването в сряда ЕНП може да обмисли дали да изключи \"Фидес\", въпреки че процедурата би била трудна. Орбан каза през юни, че предпочита \"Фидес\" да остане в групата и да се опита да реформира ЕНП отвътре. \"Що се отнася до изборите за Европейския парламент през 2019 г., би било лесно, да речем, да бъде създадена нова формация от централноевропейски партии със сходни възгледи или всъщност общоевропейска антиимигрантска формация\", каза той. \"Вместо да напускаме, би трябвало да се заемем с по-трудната задача да обновим ЕНП и да й помогнем да намери своя път обратно към християндемократическите си корени.\" Лидерите от ЕНП, включително Меркел, трябва да се срещнат на вечеря в австрийския град Залцбург на 18 септември, в навечерието на среща на върха на ЕС, но на този етап в техния дневен ред няма решение за отстраняване на \"Фидес\", каза служител на ЕНП. Директорът на унгарския проправителствен изследователски център \"Незьопонт\" Агостон Мраз каза, че Орбан все още не иска да напуска ЕНП. \"Стратегията е той да се опита да направи нещо вътре в ЕНП. Ако бъдат предприети усилия за изключване и те се опитат да го изгонят или временно да прекратят членството на \"Фидес\", това би създало нова ситуация, каза Мраз. Ще видим какво ще стане идните месеци.\" /БТА", "date": "2018.09.14", "title": "Какво печели Орбан от поредния сблъсък с ЕС"}
{"url": "https://www.dnevnik.bg/bulgaria/2018/09/14/3311439_nova_gramada_na_nedovolstvoto_se_poiavi_pred/", "text": "Нова \"грамада на недоволството\" струпаха тази вечер пред сградата на варненската общинска администрация протестиращи заради смъртта на  прегазения в понеделник на пешеходна пътека в града Мартин Чикалов . Организаторите на протеста поискаха по улиците и пътищата в страната да бъде осигурена ефективна безопасност, повдигнати пешеходни пътеки и край на гонките с автомобили и мотоциклети по улиците. В страницата за днешното събитие във \"Фейсбук\" те написаха, че газенето на велосипедисти и пешеходци по тротоари и пешеходни зони е станало епидемия, заради липсата на справедливост в правораздаването и неприлагане на Закона за движение по пътищата. \"Искаме спиране на незаконните гонки със залагания, провеждани без притеснения пред очите на полицията. (...) Искаме законодателни промени, по-високи глоби, налагането и събирането им!\", гласеше текстът на призива за днешния флашмоб пред сградата на варненското кметство. В сряда колеги на Мартин Чикалов, който беше балетист във Варненската опера, струпаха камъни пред кметството в града, но рано в четвъртък сутринта те се оказаха разчистени. В София десетки велосипедисти протестираха пред Министерския съвет в памет на Чикалов.  Първата грамада от камъни пред централния вход на общинската сграда във Варна беше издигната в дните след смъртта на Пламен Горанов. Той се самозапали на 20 февруари 2013 г. в разгара на най-масовите протести във Варна след 1989 г. с искане за оставката на тогавашния кмет на града Кирил Йорданов и целия общински съвет. Горанов почина във варненската военноморска болница на 3 март с.г. Три дни по-късно Йорданов подаде оставка, но общинските съветници отказаха да го последват и завършиха пълния си мандат. В навечерието на кандидаткметската си кампания през лятото на 2015 г. Иван Портних беше заявил публично, че моралното право да реши какво да се случи с грамадата от камъни пред общината ще има новият общински съвет в града. На 31 януари 2016 г., общинската администрация, оглавявана вече от спечелилия първия си пълен мандат наследник на Йорданов - Иван Портних,  тихомълком премахна грамадата . Като претекст за набързо организираното разчистване послужи спешен ремонт на тротоара пред общината. Оттогава до днес както Портних, така и общинските съветници във Варна оставят  без реакция всеки граждански опит за изграждането на паметен знак на мястото, където беше издигната грамадата .", "date": "2018.09.14", "title": "Нова \"грамада на недоволството\" се появи пред варненското кметство"}
{"url": "https://www.dnevnik.bg/bulgaria/2018/09/14/3152966_hristiianite_praznuvat_dnes_krustovden/", "text": "На 14 септември християните празнуват Въздвижение на Светия кръст Господен, наричан още Кръстовден. Светата православна църква извършва поклонение на Кръста Господен четири пъти в годината - на третата неделя от Великия пост, наречена Кръстопоклонна, на Велики петък, на 1 август и на 14 септември. По древен обичай на този ден се прави водосвет и свещениците ръсят с кръст по домовете за благословение. Според църковното предание света Елена - майката на император Константин Велики, се счита за ревностна християнка. Тя се отправя към светите места в Палестина, за да потърси гроба Господен, който два века по-рано е затрупан от гонителите на християните. Усилията ѝ се увенчават с успех. Намерени са пещерата на гроба, както и три кръста. Кой от трите е Христовият кръст се разбира, когато чрез докосване с един от тях е възкресен наскоро починал човек. Частица от този животворящ кръст Елена изпраща на сина си в Константинопол, а самият кръст е положен в главната Йерусалимска църква. След време над пещерата на Гроба Господен построяват храм, който съществува и до днес. Той е осветен тържествено на 14 септември 335 г. На този ден се събират хиляди поклонници. За да могат всички да видят Светия кръст, епископът го повдига, или го \"въздвижва\", над главите на присъстващите. От това \"въздвижение\" получава своето име и празникът. По традиция на Кръстовден се спазва строг пост. Народният празник е свързан с края на летния и с началото на есенния селскостопански сезон. От Кръстовден или от Симеоновден (1 септември) може да започне сеитбата на зимните житни култури. На Кръстовден се \"осветява\" семето за посев. В някои райони на страната празникът е наречен гроздоберник, защото започва гроздоберът. Имен ден днес празнуват Кръстьо, Кръстина, Кръстил, Кръстила, Кръстилена, Кръстена, Кръстан, Кръстана.", "date": "2018.09.14", "title": "Християните празнуват днес Кръстовден"}
{"url": "https://www.dnevnik.bg/politika/2018/09/14/3310792_zaduljitelni_kolani_v_avtobusite_obsujda_parlamenta/", "text": "Коланите в автобусите да бъдат задължителни ще обсъждат днес депутатите в пленарната зала. Това е заложено в промените в преходните и заключителни разпоредби на Закона за пътищата, които ще бъдат гледани на първо четене. Освен колани в автобусите се предвижда задължителни да станат и видеорегистраторите, които да заснемат случващото се в превозните средства. Александър Ненков и Станислав Иванов от ГЕРБ са вносителите на поправките. Повод за предложението им е е катастрофата  край Своге , при която загинаха 17 души. Смята се, че нямало да има толкова много жертви, ако пътниците в автобуса са имали колани. В промените на закона се предвижда превозвачите да имат 6-месечен гратисен период, за да оборудват автобусите си с колани. След изтичането на този период те ще бъдат глобявани. Санкцията за шофьор на автобус без колани ще бъде 500 лева, а за фирмата превозвач - 3000 лева. 1500 лева ще бъде глобата за липсата на видеорегистратор. Изключение ще се прави само за автобусите, които извършват превоз на кратки разстояния до 30 км, тъй като в тях е разрешено да има правостоящи.", "date": "2018.09.14", "title": "Парламентът обсъжда задължителни колани в автобусите"}
{"url": "https://www.dnevnik.bg/analizi/2018/09/14/3310767_borisov_i_trite_kratunki/", "text": "Твърди се, че политиката в България е силно антагонистична, че тя функционира само въз основа на крайни деления: комунизъм/посткомунизъм; ляво/дясно; национално/глобално, към което би могло да се добави и делението между партията на свободата/партията на властта (в най-общ план). Ала популизмът от последните десетилетия направи така, че повечето от тези антагонизми (не само в България) остават единствено на повърхността: има ги, но не те са структурно определящи за развоя на политическите процеси. Онова, което е от значение днес, е \"ситуативната символология\" – медийната \"образност\", най-често подменяща реалните съдържания (ако използвам теорията на френския политически философ Марсел Гоше). Видяна от тази призма, В общество, в което всичко е \"от днес за утре\": един ден тъй, друг ден инак. Нали и утре е ден. Впрочем \"ситуационната демокрация\" е термин, който започна да се използва в Европа покрай \"ерата Берлускони\" – първата популистка или телевизионна демокрация, където решенията се взимаха от \"екранен лидер\", в зависимост от онова, което той е гледал в сутрешните новини и пък което смята, че може да намери място във вечерните телевизионни емисии. Уви, тъкмо Италия е родината на проблемната политическа мода. Оттам тръгнаха фашизмът и авторитарната държава на Мусолини; системните политически кризи с правителствата на страната и изборите \"по италиански\"; оттам дойдоха и телепопулизмът на Берлускони, и първите антисистемни движения като \"Пет звезди\", набрали сериозна електорална подкрепа. С оглед на което може би и последното развитие на процесите в България би следвало да се анализира не толкова в съдържателен план, а почерпани от приказките и поговорките, с които непрекъснато ни засипва управляващата \"около-патриотична\" коалиция. Ако ви е направило впечатление, в кризисните моменти, след поредни караници и разменени обиди, \"патриотическите лидери\" застават пред микрофоните и вместо да разяснят недомислията си, пускат по някое дълбокомислие от рода на: \"Камъкът си тежи на мястото\" или \"Казвам ти дъще, сещай се снахо\". С убеждението, че това ни дава всичко, че то ги прави още по-понятни и любими на известния с търпеливостта си български народ. Пък може и така да е. Не знам защо, но докато гледах последния им импровизиран брифинг след късния коалиционен съвет в Министерския съвет, на който те не можаха да обяснят нито защо ще сменят министри, нито дали ще ги сменят, а обясниха само, че обсъждат смяната, което не означава, че няма да ги сменят, нито пък, че ще ги сменят, ала се обсъждат смени по предложение на премиера, предложил същите тези министри, въпреки че лично те са против прибързаните оставки и така нататък, та в същия този хоровод от мисли се сетих и за поредица от народни мъдрости, които в далеч по-голяма степен ни дават коментар на ситуацията, отколкото всички изказани патриотически размишления. Например: \"Гузен негоден бяга\". Или: \"Вълкът козината си мени, но нравът – не\". Или: \"Рибата се вмирисва от главата\". Или: \"Който се сме последен, се смее най-добре\". Интересното е, че тъкмо този набор от народни мъдрости засега не е пуснат в обращение от \"около-патриотическата коалиция\", вероятно с оглед на неговата неактуалност. Ама знае ли човек? Нали пак е казано: \"човек предполага, а Господ разполага\". И пак не знам защо, но в опит да сглобя политически наратив на случващото се, все повече се сещам и за пословични предупреждения като: \"веднъж стомна за вода, дваж стомна за вода, третия път\". И така най-ненадейно, вдъхновен от народната мъдрост и около-патриотическия подем в страната, изведнъж си представих българската политическа ситуация като сал (коалиция) от скачени съдове в бурното море на световната политика. Още повече, че у нас хидрологията е равнозначна на визионерство, тя е портал към други измерения на политическото, както често ни увещава в обръщанията си г-н Ахмед Доган. Може и така да е. И тъй, представете си, че цялата стабилност в държавата се постига чрез крехка плавателна конструкция, в която Оттам всички люшкания и разправии. А държавата се тресе ли, тресе (поне в новините и сутрин по телевизиите). И защо всичко това? Защото Голямата кратунка, претендираща да е основна плавателна сила, не може да удържа общия сал, без помощта на трите, непрекъснато развързващи се кратунки, които не е ясно в каква връзка са помежду си и искат ли изобщо да имат такава, освен че държат да са част от плавателното съоръжение на властта, без което просто биха били нищо и половина. Ето защо, колкото и да сме привикнали на неподражаемата коалиционна политика на г-н премиера, трябва да признаем, че днес там се разкрива сериозно поле за изненади. И то опира до закона за скачените коалиционни съдове, по-точно за навързаните кратунки. Коалицията на трите кратунки с Голямата кратунка е доколкото тя непрестанно е подлагана на сериозно вътрешно и външно противодействие. А знаем още от закона на Паскал, познат ни от училище, че налягането, упражнявано от различни сили върху течности или газове (флуиди), би трябвало да се предава равномерно във всички посоки. И тук следва да формулираме няколко възможни хипотези за бъдещите развития: . Голямата кратунка има всички основания да смята, че тъй като е почерпила дългогодишен ресурс от властта, тя има далеч по-голяма тежест от останалите три патриотични кратунки. Още повече, че тя е по-голяма и е една, докато те са по-малки и са три. И съответно: приливната вълна на промените може да ги застраши с потапяне, тъй че те в още по-голяма степен би трябвало да оценят последната връв, гарантираща им пристан във властта. Иначе всяка от тях ще трябва да поеме откъдето е дошла: тази на Красимир Каракачанов към граничната периферия, кратунката на Валери Симеонов ще остане да се полюшва в Бургаския залив, в опит да се наслади на тишината след сезона, а пък кратунката на г-н Сидеров, най-вероятно ще поеме на изток, толкова по на изток, колкото ѝ се удаде. : Трите кратунки на патриотите остават трайно скачени за Голямата кратунка на Бойко Борисов. Тя ги насочва по пътя, те се опъват, накрая кандисват, послушно влизат в орбитата ѝ, постепенно започват да потъват, защото се пълнят с вода. Не помага нито синята каска, закачена на едната кратунка, нито андреевският флаг на другата, нито шумотеката на третата. . Случва се абордаж отвън. Уплашена, Голямата кратунка прерязва връвта на трите кратунки и се самозакотвя, в опит да запази шансовете си. На нейно място изниква старата червена шамандура, доста поизгнила и едва поклащаща се над повърхността. Насилените опити тя да се превърне в център на стабилността, още повече започват да я пълнят с вода. Следва рестарт на плавателното съоръжение чрез избори, на които, при липсата на нови екипажи, затънали в стари дрязги, се възпроизвежда същата или сходна ситуация. В тази ситуация на България не ѝ остава друго, освен да разчита на външните си спасителни пояси. Докато все още ги има.", "date": "2018.09.14", "title": "Борисов и трите кратунки"}
{"url": "https://www.dnevnik.bg/sport/2018/09/14/3310878_bulgarskite_voleibolisti_shte_opitat_da_se_vurnat_v/", "text": "Българският национален отбор по волейбол се насочва към третия си мач на световното първенство. Тази вечер съставът се изправя срещу Пуерто Рико във Варна в 20.40 ч. Целта срещу аутсайдера в групата е ясна - чиста победа. Още повече след  поражението с 1:3 срещу Иран в четвъртък вечер . Българският отбор усложни пътя си на световното след загубата, като е трети в група D с една победа и три точки. Пуерториканците вече паднаха с по 0:3 от водачите Иран и Полша, без да създадат особени затруднения на съперниците си. Занапред всяка стъпка встрани би била пагубна за българския отбор. Селекционерът Пламен Константинов и състезателите му са наясно и са решени да върнат увереността си бързо, след което да гледат към следващите си предизвикателства. \"Предстоят ни нови мачове. Силно се надявам да постигнем две победи срещу Пуерто Рико и Куба, за да влезем по-уверени в срещата с Полша. Там ще търсим поправителен\",  каза Константинов . Водачите Полша и Иран почиват днес. Програмата от световното за деня включва два мача в Русе. В 17.00 часа играят Китай и Холандия, а в 20.30 часа Франция излиза срещу Египет.", "date": "2018.09.14", "title": "Българските волейболисти ще опитат да се върнат в правия път с мач срещу аутсайдера"}
{"url": "https://www.dnevnik.bg/skorost/2018/09/14/3310783_interaktivna_instalaciia_razkazva_120-godishnata/", "text": "Интерактивна инсталация, разработена в България, ще представи 120-годишната история на френската автомобилна марка \"Рено\". Юбилеят се отбелязва тази година. Ключова част от инсталацията са моделни колички на най-емблематичните автомобили на \"Рено\". С избиране на модела и поставянето му на определена платформа всеки може да научи подробности за колата, както и какви събития са станали по света и в България по времето, когато реното е било в продажба.", "date": "2018.09.14", "title": "Българска интерактивна инсталация разказва 120-годишната история на \"Рено\""}
{"url": "https://www.dnevnik.bg/sviat/2018/09/14/3310816_ispanskiiat_premier_razbra_kolko_e_trudno_da/", "text": "Един милион каталунци, привърженици на независимостта, по улиците, втора оставка на министър: без мнозинство, Педро Санчес току-що получи нови доказателства колко е трудно да управлява, по-малко от 100 дни след като застана начело на Испания. Той е в Монклоа от 99 дни, след свалянето на консерватора Мариано Рахой благодарение на вот на недоверие.Социалистът ръководи правителство, което е в най-силно изразено малцинство от възстановяването на демокрацията преди 40 години. С 84 депутати социалисти от общо 350 Санчес, който въпреки това твърди, че ще ще изкара мандата си до парламентарните избори през 2020 г., зависи от крайната левица \"Подемос\" (\"Ние можем\"), от баските националисти и стремящите се към независимост каталунци. Две оставки на министри В средата на юни, само 6 дни след назначаването си на министъра на културата Масим Уерта, уличен в минали данъчни нарушения, се наложи да подаде оставка. Във вторник вечерта министърът на здравеопазването  Кармен Монтон подаде оставка , след като медиите я обвиниха, че е получила магистърска степен при съмнителни условия и е плагиатствала от други автори, дори от Уикипедия, в дипломната си работа. Поредица от неуспехи Умножиха се и случаите, в които правителството на Санчес даде на заден по няколко чувствителни теми. \"Това не е правителство на Испания, това е правителство, което поправя грешки. Това е постоянно движение опипом\", каза вчера критично Андреа Леви от ръководството на консервативната Народна партия. Последната стъпка назад: министърът на отбраната Маргарита Роблес в понеделник отново заговори за възможността да бъдат продадени 400 бомби на Саудитска Арабия, договор, който миналата седмица нейното министерство искаше да анулира. Правителството даде заден ход и по въпроса за създаването на профсъюз на секс тружениците, за чието съществуване се разбра от пресата, няколко седмици след зелената светлина, дадена от службите на министерството на труда. \"Забиха ми неспасяем гол\", каза министърът на труда Магдалена Валерио, обявявайки, че ще оспори решението. Правителството трябваше също така да коригира удара по съдия Пабло Лярена, натоварен със съдебните производства срещу каталунските сепаратисти. Срещу магистрата имаше съдебна атака в Белгия от бившия каталунски президент Карлес Пучдемон. Лярена заяви, че държавата трябва да поеме защитата му. Отначало неохотно, правителството накрая обяви в началото на август, че е \"задействало всички необходими механизми\", за да го защити. Бюджетното препятствие Приемането на бюджета за 2019 г. с одобрението на всички партии, от които зависи, за Педро Санчес ще мине през деликатно упражнение по балансиране. \"Това е много сложно политическо уравнение\", признава Антонио Баросо, анализатор във фирмата \"Тенео интелиджънс\", интервюиран от АФП. Социалистът ще трябва наистина да се съгласи с партиите по икономическите им програми, които на места са коренно противоположни (например при \"Подемос\" и баските националисти), и да получи необходимата подкрепа от стремящите се към независимост каталунци. Всичко това, без да се поставят под въпрос целите за държавен дефицит от 2.7% през 2018 г. и 1.8 на сто през 2019, след като през 2017 г. беше 3.1%. Този несигурен баланс го принуди например да се откаже от обещанието за облагане на печалбите на банките, заменено с данък върху финансовите трансакции, който е в процес на проучване и договаряне. Този данък \"трябваше да бъде одобрен в парламента, а това щеше да е сложно\", подчертава Антонио Баросо. Но според анализатора, не е невъзможно Педро Санчес да успее въпреки всичко да прокара бюджета с гласуване. За да \"демонстрира какъв вид политика ще приложи, ако остане на власт\", няколко месеца преди местните и регионалните избори и изборите за Европейски парламент. Възможността за предсрочни парламентарни избори също не трябва да се изключва. Каталунското предизвикателство В началото на септември Педро Санчес предложи нов статут на Каталуния - предложение, преценено като недостатъчно от регионалния сепаратистки президент Ким Тора, който настоява за референдум за независимост. А лагерът на радетелите за независимост показа по повод \"националния празник\" на Каталуния във вторник, че запазва решителността си - успя да мобилизира един милион демонстранти по улиците на Барселона. Първата акция за тази есен ще е по повод първата годишнина от незаконния референдум на 1 октомври и неуспешния опит за отцепване на 27 октомври, заради който деветима лидери, застъпници за независимостта, са в затвора./БТА", "date": "2018.09.14", "title": "Испанският премиер разбра колко е трудно да управлява още в първите си сто дни"}
{"url": "https://www.dnevnik.bg/sviat/2018/09/14/3310742_hiliadi_aktivisti_v_kitai_otnovo_iskat_da_se_uzakoniat/", "text": "Хиляди китайски активисти се обединяват, за да подновят исканията за узаконяване на еднополовите бракове, използвайки рядката възможност да предложат поправки в проектозакон, които да включват правна защита за гей общността. След десетилетия на комунистическа фалшива скромност по отношение на секса от всякакъв вид китайските лесбийки, гейове, бисексуални и трансджендъри през последните години се борят с бюрокрацията, правната несигурност и закостенелите социални норми, за да защитят мястото си в обществото. Но за разлика от съседен демократичен Тайван, чието решение миналата година да предостави на еднополовите двойки право да сключват брак даде стимул на движението за правата на гейовете в цяла Азия, Китай не отстъпи. Две години след като китайски съд отхвърли искането му за законен брак, Сун Вънлин се опитва да активизира ЛГБТ общността, призовавайки хората да предложат поправки в проекта за граждански кодекс. Кодексът, знаков законодателен акт, който се очаква да бъде приет през 2020 г., беше предложен миналата седмица от китайския парламент за двумесечно обществено обсъждане. Той предвижда промени по въпроси, включващи сексуалния тормоз, развода и семейното планиране, но не придвижва въпроса за правата на ЛГБТ общността, каза пред \"Ройтерс\" Сун. В понеделник на профила си в \"УиЧат\" Сун публикува наръчник как да се предложат поправки за изготвяне на законодателство за еднополовите бракове. Публикацията на Сун стана много популярна и събра последователи в китайския \"Туитър\" - \"Вейбо\", а свързаните хаштагове бяха видени 50 милиона пъти. Подписалите се в подкрепа на кампанията на Сун за законодателство за еднополовите бракове, подета миналата година, скочиха от близо 5000 на повече от 20 000 на ден, каза той. \"Не исках да се примирявам и да гледам този закон спокойно да си чака реда, без никой да прояви загриженост\", отбеляза той и добави: \"Не знаем колко ще трябва да чакаме следващата промяна, за да дадем мнението си за гражданския кодекс\". Шансът, че предложените поправки на десетки разпоредби ще бъдат приети, е \"близък до нулата\", каза Сун, но той е обнадежден, че дискусията може да провокира правно признаване. Процесът по изменението на гражданския кодекс може да помогне да се защитят правата на ЛГБТ общността в области като раждането на деца и заетостта, смята Чжу Бао, адвокат от Пекин. \"Дискусията за разпоредбите, които имат отражение върху законните интереси на общността, ще накара депутатите да приемат съществуването на сексуални малцинства\", каза той. \"Ройтерс\" не успя да открие данни за контакт с постоянната комисия в парламента, която отговаря за законодателството. Отделни законодатели през последните години понякога са предлагали законодателни актове по въпроса за еднополовите бракове по време на ежегодното заседание на китайския парламент през март, но без успех. Въпреки че в много големи градове често могат да се видят събирания на гейове и въпреки нарастващото внимание към въпросите на ЛГБТ общността, на нея нееднократно й се налагаше да се сблъсква с китайските цензори през последните месеци. В Китай няма закони срещу еднополовите връзки. Забраната, а след това връщането на ЛГБТ съдържание от \"Вейбо\" през април, последвано от цензуриране на съдържанието с гей тематика по време на песенния конкурс на Евровизия през май, засили страховете от растяща нетолерантност. /БТА", "date": "2018.09.14", "title": "Хиляди активисти в Китай отново искат да се узаконят гей браковете"}
{"url": "https://www.dnevnik.bg/sviat/2018/09/14/3310905_sasht_nalojiha_sankcii_na_svurzani_sus_severna_koreia/", "text": "САЩ наложиха санкции на две технологични компании - едната в Китай, другата в Русия, за оказване на подкрепа на севернокорейските ядрени и ракетни програми, предаде БТА като цитира световните агенции. Американското финансово министерство заяви, че новите санкции засягат установената в Китай \"Янбян силвърстар нетуърк технолъджи\" и нейната сестринска компания \"Воласис силвър стар\", чието седалище е в Русия. Санкции са наложени и на севернокорейския гражданин Джон Сон-хуа, главен изпълнителен директор на базираната в Китай фирма. Според американското финансово министерство \"Янбян силвърстар нетуърк технолъджи\" е свързана с отдела на севернокорейската управляваща партия, отговарящ за програмите за балистични ракети на Пхенян. Наказателните мерки включват замразяване на активи, притежавани от санкционираните лица в САЩ, и забрана за извършване на финансови операции с тяхно участие", "date": "2018.09.14", "title": "САЩ наложиха санкции на свързани със Северна Корея компании в Китай и Русия"}
{"url": "https://www.dnevnik.bg/sport/2018/09/14/3310907_basketbolistite_se_nadiavat_triumfut_sreshtu_franciia/", "text": "Българският национален отбор по баскетбол се надява  забележителният триумф срещу Франция  да послужи като отправна точка за промяна. В Ботевград воденият от Любомир Минчев състав изненадващо победи \"петлите\" в квалификация за световното първенство след много силна игра. \"Това е най-сладката победа в кариерата ми. Трябваше да остане една минута до края, за да повярвам какво се случва. Момчетата дадоха всичко от себе си – някои вкарваха, някои пазеха, някои помагаха от пейката, но това е отборният дух и затова играем отборен спорт\", каза Александър Везенков. \"Винаги е сладко да играеш пред родна публика и се надявам тази победа да е началото на промяната в българския баскетбол, защото стигнахме дъното. Като няма по-надолу, трябва да вървим нагоре. Надявам се след тази победа всички да се обединят за доброто на българския баскетбол, да няма скандали, да няма грозни сцени и да работим заедно\", добави баскетболистът на \"Олимпиакос\", който посвети успеха на баба си, която е починала наскоро. Везенков добави, че е много трудно да се мисли за класиране за световното, но целта е да се върви напред. Селекционерът Любомир Минчев поиска отборът да остане на земята. \"Радвам се, че в залата имаше толкова много деца, които видяха много положителни примери\", заяви той пред БНТ. \"Ние имахме много какво да губим в този мач, защото от три години изграждаме. Сега затвърдихме това\", добави Минчев. \"Бяхме постоянни и от първата до последната минута вярвахме, че можем да ги победим. Вярвахме в себе си и това ни донесе успех\", заяви Павел Маринов.", "date": "2018.09.14", "title": "Баскетболистите се надяват триумфът срещу Франция да бъде основа за голяма промяна"}
{"url": "https://www.dnevnik.bg/tehnologii/2018/09/14/3310910_feisbuk_e_po-podgotven_da_protivodeistva_na_izborni/", "text": "Фейсбук\" вече е по-добре подготвен срещу опитите за манипулация на избори, увери в своя профил в социалната мрежа нейният собственик Марк Зукърбърг в обстановка на нови заплахи за изборите за Конгрес на САЩ през ноември, предаде \"Франс прес\", цитирана от БТА. От месеци той е критикуван, че не е приел достатъчно сериозно приписваните на близка до Кремъл фирма кампании по дезинформация и манипулация по време на президентските избори в САЩ от 2016 г. През 2016 г. \"бяхме подготвени за традиционни кибератаки, но не очаквахме, че чуждестранни играчи ще извършват съгласувани информационни операции с мрежи от фалшиви акаунти с цел разделение и дезинформация\", призна отново Зукърбърг. Той припомни, че най-голямата социална мрежа в света вече е \"идентифицирала и премахнала фалшиви акаунти преди изборите във Франция, Германия, щата Алабама, Мексико и Бразилия\". Освен приписваните на Русия дезинформационни кампании \"Фейсбук\" е идентифицирал и \"мрежа в Иран, свързана с иранските държавни медии, която се опитва да разпространява пропаганда в САЩ, Великобритания и Близкия изток\", припомни Зукърбърг. \"Премахнали сме общо над един милиард фалшиви акаунти, в повечето случаи няколко минути след създаването им, между октомври и март\", изтъкна Зукърбърг и отбеляза, че Фейсбук блокира \"милиони фалшиви акаунти всеки ден\". Освен това социалната мрежа предоставяля на всичките си партньори по фактологическа проверка на информацията (факт-чекинг) в света технологичен инструмент, който позволява по-добро засичане на подправени или лъжливи снимки и видеоклипове.", "date": "2018.09.14", "title": "\"Фейсбук\" е по-подготвен да противодейства на изборни манипулации, увери Зукърбърг"}
{"url": "https://www.dnevnik.bg/sviat/2018/09/14/3310912_sauditska_aviokompaniia_za_pruv_put_zapochva_da_nabira/", "text": "Саудитската авиокомпания Флайнас (Flynas) започна кампания за набиране на саудитки за втори пилоти и стюардеси, първи такъв случай в ултраконсервативното кралство, предаде Франс прес, цитирани от БТА. Съобщението идва няколко месеца, след като през юни бе отменена забраната за жени да шофират, която съществуваше от десетилетия в страната. Нискотарифната авиокомпания е получила близо 1000 кандидатури от саудитки за длъжността втори пилот по-малко от 24 часа след публикуването на обявите. \"Флайнас иска да даде повече власт на саудитките и да ги насърчи да играят по-важна роля в преобразяването на кралството. Жените са от основно значение за успеха на компанията ни\", се казва в изявление на Флайнас. По-рано тази седмица друга нискотарифна саудитска авиокомпания, Флайадиъл (Flyadeal), също пусна обяви за набиране на жени, но само за стюардеси. В Саудитска Арабия няма закон, който да забранява на саудитките да работят във въздушния транспорт, но повечето стюардеси на местните компании досега бяха чужденки, предимно филипинки. Саудитска Арабия обаче остава една от най-ограничаващите жените страни в света. Саудитките са длъжни да получат разрешение от най-близкия си мъжки роднина - съпруг, баща, брат или дори син - за неща като пътуване или сключване на брак, отбелязва АФП.", "date": "2018.09.14", "title": "Саудитска авиокомпания за пръв път започва да набира жени за втори пилоти"}
{"url": "https://www.dnevnik.bg/evropa/2018/09/14/3310911_evropa_e_zastrashena_ot_malki_musolincheta_predupredi/", "text": "Еврокомисарят за икономическите и финансовите въпроси Пиер Московиси провокира вчера възмущението на лидерите на италианската управляваща коалиция с изказването, че Европа е застрашена от \"Мусолинчета\", предаде ДПА. Московиси каза това на конференция в Париж, на която му бе зададен въпрос как Европейският съюз ще се справи с дебата за миграцията. Еврокомисарят подчерта, за Европа е важно да си припомни уроците на историята. \"Положението днес силно наподобява на 30-те години на миналия век. За щастие не се чува звукът на маршируващи войници, няма го и Хитлер. Има обаче малки Мусолинчета\". \"Поведението на някои еврокомисари е неприемливо и непоносимо. Как се осмеляват да казват, че има много малки Мусолинчета в Италия\", заяви вицепремиерът и лидер на антисистемното Движение \"Пет звезди\" Луиджи ди Майо, цитиран от ДПА./БТА", "date": "2018.09.14", "title": "Европа е застрашена от \"малки Мусолинчета\", предупреди еврокомисар Московиси"}
{"url": "https://www.dnevnik.bg/zdrave/2018/09/14/3310915_ombudsmanut_prizoza_za_burzo_obiaviavane_na_novostite/", "text": "Здравният министър час по-скоро трябва да обяви предложенията за реформи, защото слуховете създават една негативна среда. Това мнение изрази днес по \"Нова телевизия\" омбудсманът Мая Манолова. Тя допълни, че за момента не е ясно какво ще се промени, но изрази тревога, че никой, с когото е обсъдена реформата, не я подкрепя. Омбудсманът посочи още, че преди да се говори за реформа, трябва да се намери начин да се повиши контрола, като се включат пацинтите в него. В предложенията за промени имало много неясноти В същото време по Би Ти Ви бившият подуправител на здравната каса д-р Димитър Петров обяви, че в предложенията за промени има много неясноти. \"От една страна се говори за солидарен модел, от друга, че ще се правят застраховки на база на индивидуален риск\", посочи той. Според Димитър Петров от промяната би имало смисъл, ако НЗОК поеме един пакет услуги, а здравните фондове друг пакет. Той обясни, че предлаганата задължителна здравна застраховка от 12 лева е ниска, тъй като при този модел на финансиране се работи на базата на индивидуален риск, а не както в касата на солидарен принцип. \"Един пенсионер напремер с три хронични заболявания, който 5 пъти е влизал в болница предишната година, застрахователят няма да му направи застраховка за 12 лева – ще му изчислят премия 200 лева минимум\", отбеляза още Димитър Петров. Вижданията на ръководството на Министерство на здравеопазването  за промяна в здравноосигурителния модел се очаква да бъдат представени на 26 септември. Намеренията са новият модел да влезе в сила през 2020 година.", "date": "2018.09.14", "title": "Омбудсманът призоза за бързо обявяване на новостите в здравната система"}
{"url": "https://www.dnevnik.bg/sviat/2018/09/14/3310916_ruhnala_skala_rani_turisti_na_plaj_na_ostrov_zakintos/", "text": "Поне седем души пострадаха от рухването на част от скалите на един от най-популярните сред туристите плажове в Гърция. Инцидентът стана в четвъртък следобед на Навайо на остров Закинтос и макар да няма сериозно пострадали продължава претърсването на скалните отломки. Мястото е известно като Заливът с корабокрушението и сред изпратените в местната болница с наранявания по гърба е 34-годишна туристка от Чехия. Съпругът ѝ и две деца също са ранени. Засега се смята, че скалите не са затрупали никого, но падането им във водата е предизвикало вълни, преобърнали няколко туристически лодки. Плажът Навайо, до който се стига единствено по вода, всъщност се нарича Св. Георги. През октомври 1980 г. бли бурно време и лоша видимост на него е изхвърлен корабът \"Панайотис\", за който се носят легенди, че е пренасял контрабандни цигари, вино и жени.", "date": "2018.09.14", "title": "Рухнала скала рани туристи на плаж на остров Закинтос (видео)"}
{"url": "https://www.dnevnik.bg/sviat/2018/09/14/3310918_edin_chovek_zagina_12_sa_raneni_sled_eksplozii_zaradi/", "text": "Един човек загина, 12 бяха ранени, а стотици са евакуирани след десетки експлозии в три градчета северно от Бостън в щата Масачузетс. Предполага се, че причината е пробив на газопровод, предаде \"Ройтерс\". Десетки домове и други сгради бяха разрушени или опожарени. Разследващите подозират, че причината е твърде високо налягане. Полицията нареди на жителите незабавно да напуснат домовете си. Компанията за природен газ \"Колумбия газ\" заяви, че разследва какво се е случило със системата й в Лорънс, Андовър и Северен Андовър. Същата компания беше съобщила по-рано в сайта си, че извършва ремонтни дейности по свои газопроводи в редица населени места в щата Масачузетс.", "date": "2018.09.14", "title": "Един човек загина, 12 са ранени след експлозии заради пробив на газопровод близо до Бостън"}
{"url": "https://www.dnevnik.bg/skorost/2018/09/14/3310931_rustut_v_prodajbite_na_zarejdani_s_tok_avtomobili_v/", "text": "Ръстът в продажбите на зареждащите се с ток автомобили в България е почти 600% за полугодието, но той се формира от едва 79 продажби, сочат обобщените данни на Асоциацията на автомобилните производители в Европа (АСЕА). 15 от сделките са за плъг-ин хибриди, а останалите са чисти електромобили. Статистиката обаче не е съвсем коректна, тъй като през първото полугодие на миналата година АСЕА не отчете нито един продаден електромобил, което не отговаряше на истината. Иначе от асоциацията посочват нарастване на търсенето на хибридни автомобили с 20.4%, като през първите шест месеца в България са купени 708 подобни модела. За първи път броят на купените нови дизелови и бензинови коли в страната е почти изравнен, след като търсенето на бензиновите скача с над 42% до 10 092 бройки. При дизелите ръстът е скромните 4.6% до 10 202 покупки. Норвегия остава лидер при електромобилите Според данните един от всеки 60 нови автомобила в ЕС, купени през първото полугодие, е бил с алтернативно задвижване, показват данните на АСЕА. Сделките с подобни модели са малко над 567 хиляди, което е ръст от над 35%. Най-голям е броят на продадените чисти електромобили в Норвегия - над 20 хиляди, следвани от Германия - повече от 17 хиляди и Великобритания - почти 7500 хиляди. Общо в Европа са купени 65 713 коли, задвижвани само от ток. Това е увеличение с 40 на сто. На Стария континент се задълбочава тенденцията за предпочитане на бензиновите автомобили пред дизеловите. Вече 58% от колите са бензинови, докато до преди две-три години съотношението беше обратното.", "date": "2018.09.14", "title": "Ръстът в продажбите на зареждани с ток автомобили в България е 600%"}
{"url": "https://www.dnevnik.bg/na_put/2018/09/14/3310822_junesko_vkljuchi_nesebur_v_svoia_sait_za_puteshestviia/", "text": "Нов сайт  на организацията на ООН за наука, образование и култура ЮНЕСКО за пътешествия популяризира дестинации, сред които и  старинния град Несебър , съобщиха от пресцентъра на община Несебър.  С подкрепата на Европейския съюз, платформата включва 34 дестинации, избрани между обекти на световното наследство от 19 държави на съюза. Пускането на платформата, разработена със съдействието на \"Нешънъл Джиографик\", съвпада с честванията по случай  Европейските дни на наследството . Сайтът \"Пътувания до обекти на Световното наследство\" ще бъде достъпен от 15 септември по време на Европейските дни на наследството. Инициативата насърчава хората да \"пътуват различно, да пътуват по-задълбочено\", отвъд основните туристически дестинации, да отсядат за по-дълъг период и да преживяват повече от това, което регионът може да им предложи. Платформата подканва още туристите да пътешестват по четирите маршрута на културно наследство, разработени в рамките на проекта - \" Кралска Европа \", \" Древна Европа \", \" Романтична Европа \" и \" Подземно културно наследство \". Сайтът  visitworldheritage.com  ще играе и основна роля при привличането на китайски посетители към Европа по време на инициативата \"2018 г., година на туризма ЕС - Китай\". Той е достъпен на английски, китайски и френски език.", "date": "2018.09.14", "title": "ЮНЕСКО включи Несебър в своя сайт за пътешествия"}
{"url": "https://www.dnevnik.bg/bulgaria/2018/09/14/3310927_kabinetut_niama_da_izkara_pulen_mandat_smiata_liderut/", "text": "Кабинетът няма да изкара пълен мандат. Предсрочни избори може да се случат и следващата година, ако има някой голям гаф. Това коментира председателят на СДС Румен Христов в ефира на Би Ти Ви. \"Виждаме, че им па́ри под краката на управляващите, промените в кабинета са за намаляване на напрежението, което се формира в обществото, но скамейката на ГЕРБ не е чак толкова дълга\" смята той. Лидерът на СДС коментира и оттеглянето на  номинирания за транспортен министър Александър Манолев . \"Манолев беше зам.-министър на туризма, после беше шеф на Агенцията по метрология и надзор, след това зам.-министър на икономиката. Сега е предложен за министър на транспорта. Да предлагаш един човек на 4-5 поста говори по-скоро за изчерпване на идейните и кадрови ресурси на ГЕРБ\", смята Румен Христов. Той засегна и темата с  неподписания указ от президента  за освобождаването на Младен Маринов като главен секретар на МВР, с което на практика вчера се блокира гласуването на министерските оставки и назначаването на новите министри. \"Няма указан срок, в който президентът трябва да се произнесе, и не бива да се очаква, че документът влиза, той го валидира за 5 минути и заминава. Те са сериозни държавни мъже и ще намерят формулата на разбирателството\", отбеляза Румен Христов. Румен Христов коментира и ситуацията в дясното \"С другите десни партии имаме по-скоро личности, конфликти, а не идеологически. Трябва да се търси обединение, а не сливане\", каза той. \"Показахме, че когато не сме заедно - губим. Предстоят консултации и ще търсим допирни точки. СДС направи добри промени в България. Вярвам, че това може да продължи\", коментира Христов..", "date": "2018.09.14", "title": "Кабинетът няма да изкара пълен мандат, смята лидерът на СДС"}
{"url": "https://www.dnevnik.bg/citat_na_deniia/2018/09/14/3310929_citat_na_denia_evrokomisar_moskovisi_da_si_izmie/", "text": "Пиер Московиси \"трябва да си измие устата, преди да обижда Италия, италианците и тяхното законно правителство\". Това заяви италианският вътрешен министър и лидер на крайнодясната партия \"Лига\" Матео Салвини след  изказване на еврокомисаря за икономическите и финансовите въпроси : \"Положението днес силно наподобява 30-те години на миналия век. За щастие не се чува звукът на маршируващи войници, няма го и Хитлер. Има обаче малки Мусолинчета.\"", "date": "2018.09.14", "title": "Цитат на деня: Еврокомисар Московиси да си измие устата, преди да обижда Италия"}
{"url": "https://www.dnevnik.bg/evropa/2018/09/14/3308274_ungariia_ne_moje_avtomatichno_da_otkazva_bejanski/", "text": "Съдът на Европейския съюз постанови вчера, че Унгария не може автоматично да отказва статут на бежанец или статут на субсидиарна закрила на чужди граждани заради извършени от тях тежки престъпления, предаде ДПА. Според решението на съда всеки случай трябва да бъде разглеждан индивидуално. Решението е свързано с делото на афганистанец, който получава статут на бежанец в Унгария през 2000 г. Впоследствие той е осъден на пет години затвор за извършено престъпление. по време на процеса мъжът моли афганистанското консулство да бъде информирано за изхода по делото. Унгарските власти изтълкували тази молба в смисъл, че афганистанецът вече не е преследван и го лишили от статута му на бежанец. Когато той отново кандидатствал за статут на бежанец и за статут на субсидиарна закрила (по-ниско ниво на закрила за хора, които биха се изложили на опасност, ако се върнат в родината си), властите на Унгария отказали с аргумента, че е извършил престъпление. Афганистанецът обжалвал решението и по делото било отправено допитване до Съда на Европейския съюз. Според правото на ЕС извършването на тежко престъпление е валидно основание да бъде отказана международна закрила. Съдът в Люксембург обаче постанови, че срокът на наложеното с присъдата наказание сам по себе си не е достатъчна причина престъплението да бъде определено като тежко. \"Всяко решение, с което на конкретен човек се отказва статут на бежанец, трябва да бъде предшествано от цялостно разследване на всички обстоятелства по всеки отделен случай\", се казва в решението на Съда на Европейския съюз. В него се посочва, че същото правило важи и при предоставянето на статут на субсидиарна закрила, отбелязва ДПА. /БТА", "date": "2018.09.14", "title": "Унгария не може автоматично да отказва бежански статут заради тежки престъпления, реши Съдът на ЕС"}
{"url": "https://www.dnevnik.bg/evropa/2018/09/14/3310933_evrokomisiiata_predlaga_da_se_suzdade_evropeiski/", "text": "Европейската комисия предлага създаването на център за съгласуване на действията срещу пропагандата в интернет, съобщи еврокомисарят по цифровизацията Мария Габриел, цитирана от БТА. Тя отбеляза, че ЕС разполага с необходимите възможности да се противопостави на предизвикателствата на политическата и терористичната пропаганда, но е необходимо да ги обедини в европейски център. По нейните думи 660 европейски организации отговорят на изискванията да се присъединят, на разположение е бюджет от 50 милиона евро. Средствата ще бъдат използвани също за изследвания и разработки, както и за обособяването на защитена комуникационна мрежа между държавите в ЕС. Обстановката е много по-сложна от изборите през 2014 г., трябва да бъдем по-устойчиви на външна пропаганда и злоупотреба с лични данни, поясни еврокомисарят по правосъдието Вера Йоурова. Искаме да защитим хората да не бъдат подвеждани, както се стана в случая с \"Кеймбридж аналитика\", добави тя. Йоурова отбеляза, че все повече партии рекламират онлайн и е необходима прозрачност на финансирането на тези кампании. \"Препоръчваме на държавите от ЕС да обърнат внимание на всички тези въпроси, както и да ни посочат служители, с които да държим връзка. Това е нов вид война, която се разгръща в цифровата среда, но заплашва физическия свят. Мнозина биха тържествували, ако Европа се провали. Да се лъже не е незаконно, но лъжата трябва да се изобличава\", коментира Йоурова. Еврокомисарят по въпросите на сигурността Джулиън Кинг отбеляза, че всяко от терористичните нападения в Европа в последните 18 месеца е било свързано с интернет - било то чрез последвани призиви и указания за действие, или чрез възхвала на тероризма, довела до радикализация. \"Драстично нараства възможността за нанасянето на поражения. Над половината от съдържанието, разпространявано онлайн от \"Ислямска държава\", бива споделяно в първите четири часа\", посочи той. Кинг заяви, че нямат нищо общо с цензурата  предложенията на еврокомисията  да се въведе задължение за свалянето на терористична пропаганда до един час от появата й в интернет, за глоби на интернет доставчиците на услуги, както и за разширяване на възможностите на държавите от ЕС да действат при подобни случаи. Очакваме тези предложения да бъдат приети до идната пролет и да влязат в сила преди края на следващата година, уточни Кинг. Той призна, че системата на САЩ за проследяване на финансирането на терористи е по-добра от европейската и ЕС би могъл да се поучи. /БТА", "date": "2018.09.14", "title": "Еврокомисията предлага да се създаде европейски център срещу онлайн пропагандата"}
{"url": "https://www.dnevnik.bg/ot_vas/novini_ot_vas/2018/09/14/3310935_bunkeri/", "text": "В Албания има над 700 000 бункера. Албанският комунистически диктатор Енвер Ходжа е бил в постоянен страх от чужда инвазия. По време на четиридесетгодишното му управление между 1945 и 1985 г. той заповядва да се построят удивителните 750 000 бункера.", "date": "2018.09.14", "title": "Бункери"}
{"url": "https://www.dnevnik.bg/bulgaria/2018/09/14/3310944_ima_unikalna_korupciia_pri_izpulnenie_na_stroitelnite/", "text": "Има уникална корупция при изпълнение на строителните обекти от Агенция \"Пътна инфраструктура\". Докато институциите не си свършат работата, имената на министрите нямат значение. Това коментира бившият регионален министър Костадин Паскалев в ефира на Би Ти Ви. \"Когато има  инцидент като този край Своге , преди него институциите е трябвало ясно да кажат своята позиция. След трагедията е ред на прокуратурата. Когато се прави проект, той минава проверки и контрол на много нива. Трябва да се говори по същество, а не да се правят ПР акции\", каза той. Според него прекаленото самочувствие и лошите пътища водят до трагедии. \"Докато мълчат изпълнителите и тези, които са отхвърлени, както и работниците и всички по веригата, ще стигаме до подобни инциденти, защото не се изпълнява проектът по съответната спецификация\", смята още бившият министър. Паскалев коментира и политическата реакция  след министерските оставки . \"Те подадоха оставка, защото премиерът им ги поиска. В парламентарната група има противопоставяне, но ако това се признае, или Борисов, или Цветанов трябва да си тръгне\", смята той. \"Новите министри трябва да притежават морал, идеи и професионализъм. България има много специалисти., но никой не го търси, избират се политически лица\", добави той. По думите му в момента има \"пълен бардак\" на идеите на управляващите. Той даде пример с липсата на конкретика около  новата здравна вноска , както и предвиденото  увеличение в бюджетната сфера . \"БСП не се справят достатъчно добре като опозиция, ако се справяха, това правителство да си е тръгнало. СПА процедурите им няма да ги коментирам. Нинова показва завидна активност, но липсва съдържание\" каза Паскалев.", "date": "2018.09.14", "title": "Има уникална корупция при пътното строителство, заяви бивш регионален министър"}
{"url": "https://www.dnevnik.bg/evropa/2018/09/14/3310947_partiiata_makron_se_izravni_popopuliarnost_s_krainata/", "text": "Партията на френския президент Еманюел Макрон \"Република, напред!\" се изравни по популярност с крайнодесния \"Национален сбор\" (бившия \"Национален фронт\") на Марин льо Пен, предаде EurActiv. Според проучване на консултантската фирма \"Одокса\" двете партии получават съответно 21.5% и 21% от гласовете. Консервативната партия \"Републиканците\" на Лоран Вокие е на трето място с 14%, следвана от крайнолявата \"Непокорна Франция\" на Жан-Люк Меленшон (12.5%). Социалистическата партия на бившия президент Франсоа Оланд получава едва 4.5% - по-малко от Зелените (5%). Проучване на \"Ифоп\" през май показа 27% подкрепа за партията на Макрон и 17% за крайнодесните. По-рано този месец популярността на Макрон  падна до рекордно ниско ниво  след  оставката на популярния министър  на екологичния и солидарен преход Никола Юло и след  разразилия се през лятото скандал с негов бивш телохранител . По-рано тази седмица анализ на агенция \"Ройтерс\"  показа, че  евроскептиците може да овладеят една пета от местата в Европейския парламент на изборите догодина. Според него \"Европа на нациите и свободите\", в която е \"Национален сбор\", може почти да удвои местата си от 35 на 62. Сривът в подкрепата за традиционното ляво и дясно във Франция вероятно ще тласне напред центристкия блок АЛДЕ, особено ако движението на президента Еманюел Макрон се включи в него.", "date": "2018.09.14", "title": "Партията Макрон се изравни попопулярност с крайната десница на Марин льо Пен"}
{"url": "https://www.dnevnik.bg/bulgaria/2018/09/14/3310955_s_obiski_v_sofiia_se_tursiat_rukovoditelite_na/", "text": "Специализираната прокуратура започна извършването на претърсвания и изземвания в офиси на дружества в София, стопанисващи заведенията \"Везувий\" и \"Сръбски ресторант Бест\". Целта е намирането на доказателства и задържане на ръководителите на организирана престъпна група, произвеждала цигари без бандерол. Четирите фабрики за производството на необлагани с акциз тютюневи изделия бяха разкрити на 24 август в Дупница, Горна Оряховица и Тутракан. Тогава бяха задържани 23 души и конфискувани 42 тона тютюн на стойност близо 7 млн. лева, както и 190 000 кутии цигари от различни марки на стойност милион и половина лева. От арестуваните на 24 август двама са в ареста, а четирима са с мярка \"домашен арест\". Публикации в медиите свързват ресторантите \"Везувий\" и \"Сръбски ресторант Бест\" с Евлоги Станоев и сина му Георги Станоев, известни с прякорите си Голямата Бирма и Бирмата.", "date": "2018.09.14", "title": "С обиски в София се търсят ръководителите на престъпна група за производство на цигари"}
{"url": "https://www.dnevnik.bg/sviat/2018/09/14/3310948_uraganut_floruns_otslabna_do_nai-niskata_stepen_predi/", "text": "Ураганът Флорънс, който наближава Източното крайбрежие на САЩ, бе понижен от втора на първа степен (много опасни ветрове, които ще нанесат щети). Това съобщи Националният институт на ураганите на САЩ, цитиран от \"Франс прес\" и \"Ройтерс\", предаде БТА. С ветрове, достигащи 150 км/час, ураганът обаче остава близо до втора степен по петстепенната скала на Сафир-Симпсън и продължава да е заплаха за жителите на рисковите райони. Вчера той бе  понижен до втора категория , след като стотици хиляди се евакуираха  в очакване  на опустошително бедствие. \"Флорънс\" се намира на около 95 км на изток-югоизток от Уилмингтън, щата Северна Каролина. Очаква се ураганът да отслабне допълнително през уикенда и в началото на следващата седмица. По-късно \"Ройтерс\" съобщи, че ураганът вече е причинил проливни дъждове и наводнения в Северна и Южна Каролина, а 88 хил. души са останали без електричество.", "date": "2018.09.14", "title": "Ураганът \"Флорънс\" отслабна до най-ниската степен, преди да стигне крайбрежието на САЩ"}
{"url": "https://www.dnevnik.bg/sport/2018/09/14/3310952_video_poliak_pruv_napravi_edin_ot_nai-slojnite_trikove/", "text": "Полякът Давид Годжиек стана първият човек, направил един от най-сложните трикове с маунтинбайк, съобщава Би Би Си. Той изпълни четворен тейл уип (tail whip). В Германия Годжиек направи няколко неуспешни опита, които завършиха с падания. След много усилия обаче състезателят постигна целта си и заслужи поздравленията на присъстващите.", "date": "2018.09.14", "title": "Видео: Поляк пръв направи един от най-сложните трикове с маунтинбайк"}
{"url": "https://www.dnevnik.bg/sviat/2018/09/14/3310946_kitai_obiavi_che_obrazova_uigurite_i_se_bori_s/", "text": "Китай не потиска мюсюлманите в Синцзян-уйгурския автономен район, но изпраща някои хора на образователни курсове, за да избегне разпространяването на екстремизма, за разлика от Европа, която се е провалила в решаването на проблема, каза пред репортери китайски представител, цитиран от \"Ройтерс\". Съобщения за масови задържания на етнически уйгури и представители на други мюсюлмански етноси в китайската западна провинция  предизвикаха нарастващо международно възмущение , принудило администрацията на Тръмп да обсъди въвеждането на санкции срещу служители и компании, свързани с обвиненията за нарушаване на човешките права. \"Това не е малтретиране\", каза Ли Сяоцзюн, директор на връзките с обществеността на Бюрото по въпросите на човешките права на информационната служба на Държавния съвет, и добави: \"Това, което прави Китай, е да създаде центрове за професионална квалификация, образователни центрове.\" Китайският представител отрече въпросните центрове да са изправителни институции и каза, че властите се борят не с исляма по принцип, а само срещу ислямския екстремизъм. /БТА", "date": "2018.09.14", "title": "Китай обяви, че образова уйгурите и се бори с екстремизма за разлика от Европа"}
{"url": "https://www.dnevnik.bg/politika/2018/09/14/3310991_ataka_i_volia_poiskaha_borisov_da_vzeme_stranata_na/", "text": "Министър-председателят Бойко Борисов да изрази позиция на България против санкциите срещу Унгария в Съвета на ЕС. Проект за такова решение внесоха в парламента групите на \"Атака\" и \"Воля\". С него те искат да задължат Борисов. \"Виктор Орбан има смелостта да се опълчи срещу криворазбрания либерализъм и да защити страната си\", пише в мотивите за решението. Преди два дни европарламентът се произнесе  по резолюция , изискваща от съвета (страните членки) да \"констатира съществуването на ясен риск Унгария да извърши тежко нарушение на ценностите, на които се основава ЕС\" в рамките на чл. 7 от Договора за ЕС.  Процедурата бе одобрена  с 448 гласа \"за\", 197 \"против\" и 48 \"въздържал се\". В доклада за гласуването на евродепутата Джудит Сарджентини се изброява \"безпокойствата\" на европарламента, които се отнасят до \"функционирането на конституционната и изборна система\", \"независимостта на съдебната власт\", \"корупцията и конфликтите на интереси\" и до различни индивидуални свободи, както и правата на бежанците. Най-строгото наказание по чл. 7 е лишаване на Унгария от правото й на глас в ЕС. Сидеров прочете декларация от парламента в която каза, че наказателната процедура на ЕП към Унгария е останала на заден план за депутатите, тъй като те са вгледани \"в някои кухненски проблеми\". \"Пропускаме сериозни раздвижвания в европейското пространство\", каза Сидеров. Според него \"Унгария е пример за държавите от Източна Европа, Орбан направи неща, които показват как може да се защитават гражданите, християнските ценности\". \"Виктор Орбан показа как трябва да се работи, но веднага му беше показана пръчката на наказанието\", каза той. Сидеров благодари на евродепутатите от ГЕРБ, които не подкрепиха наказателната процедура срещу Унгария. Според него Унгария трябва да бъде поощрена, а не наказана.", "date": "2018.09.14", "title": "\"Атака\" и \"Воля\" поискаха Борисов да вземе страната на Орбан в Съвета на ЕС"}
{"url": "https://www.dnevnik.bg/bulgaria/2018/09/14/3310989_iztochvaneto_na_mazuta_ot_mopang_e_neopravdan_oskupo/", "text": "Сумата от 2.5 млн. лв., отпуснати за източването на мазута от резервоарите на американския кораб \"Мопанг\", потънал преди век в залива на Созопол, е десетократно по-висока от необходимата за целта. Това се твърди в писмо до министър–председателя Бойко Борисов, изпратено от \"Моряшки професионален съюз\" и подкрепено от няколко десетки неправителствени организации и професионалисти в бранша. Според членовете на съюза прекалено дългият период за подготовка на операцията по източването на резервоарите на потъналия кораб е направила видима липса на готовност за действия при инциденти на море или нефтени разливи. Контролното изпомпване на мазута от един от шестте резервоара на потъналата преди век \"Мопанг\" започна в понеделник. Така трябваше да бъде изпробвана технологията, избрана за събирането на мазута.  Предполага се, че резервоарите на кораба съдържат около 90 т гориво . Според текста на писмото, подписано от председателя на Моряшкия професионален съюз Иван Велков, в хода на подготовката на операцията по източването на мазута са допуснати на разпореденото в нормативните документи, което е довело до неоправдано високите разходи по операцията. Така например парите за ликвидиране на опасността от нефтен разлив в залива на Созопол са отпуснати от Междуведомствената комисия за възстановяване и подпомагане към Министерския съвет,  без да е известно кога е било проведено заседанието й по случая  и с какви аргументи е определена сумата от 2.5 млн. лв. \"Нашите специалисти считат, че трябва първо да се установи какъв е химическият състав на веществото от разлива, пише в писмото на Моряшкия професионален съюз до премиера. През 20-те години на миналия век, когато \"Мопанг\" е потънал, мазутът е рядко използван и досега би се втвърдил. По-вероятно е това да са тежки смазочни масла от други източници, което би наложило промяна и опростяване на технологията за неговата ликвидация. Сведение за подобна оценка и действие обаче няма\", твърдят от съюза. Според експерти по морска транспортна безопасност, които са негови членове, Изпълнителна агенция \"Морска администрация\" не е създала адекватна на извършваните подводно технически и водолазни работи при обследването на потъналия \"Мопанг\". Това поражда сериозни съмнения в наложителността на някои от извършваните в момента дейности и точността на изготвените платежни документи за тях. \"Смятаме, че операцията трябва да се възложи на Министерството на отбраната респективно на Военноморските сили, които са посочени в Националния авариен план за борба с нефтените разливи (...), пише в писмото на Моряшкия професионален съюз. При тяхно участие във всички случаи финансовите разходи щяха да са в хиляди, но много далече под сумата от 2.5 млн. лв.\". \"При добра организация и ясни разчети разходите по подобна операция едва ли биха надхвърлили 100 хил. лв.\", каза за \"Дневник\" капитан далечно плаване Никифор Герчев, който е член на моряшкия съюз. Според него в този бюджет могат да се вместят разходите за техническо обезпечаване на операцията, за необходимото оборудването, но и за хората, ангажирани с осъществяването й. Герчев е бивш началник на ликвидирания преди години морски Аварийно спасителен отряд, пръв капитан на спасителния му катер \"Перун\" и зам. генерален директор на някогашното държавно дружество \"Воден транспорт\". Според членовете на съюза и подкрепилите ги неправителствени организации от момента на публичното оповестяване за изтичането на нефтопродукти от \"Мопанг\"  е изминал цял месец , което е било \"Корабът е бил обследван подробно от многократни посещения още преди 10 години години, от водолазна група ръководена от Михаил Заимов, пише в писмото. Говори се, че изтичане на гориво е имало и преди. Нима Изпълнителна агенция \"Морска администрация\" сега научават за това?\" Тревогата на членовете на Моряшкия професионален съюз е предизвикана от факта, че бавният ход на операцията за ликвидиране на опасността от нефтен разлив край Созопол, която тече в момента, би трябвало да е предупреждение за за действия в случай на голям инцидент или разлив на нефтопродукти в морето. Това би нанесло непредвидимо големи щети на природата, но и на туристическата индустрия, твърдят от съюза. Неговите членове припомнят също, че съгласно Националния авариен план за борба с нефтени разливи е необходимо да има разработени областни, общински и други планове за борба с нефтени разливи. В момента обаче не е ясно кой от тях е задействан за справяне с теча на мазут от потъналия \"Мопанг\". \"Националният авариен план за борба с нефтени разливи се задейства а такава заповед в сайта на Министерския съвет не може да бъде открита, пише в писмото, изпратено до Борисов. Ако е задействан областният авариен план, би следвало да има заповед на областния управител на Бургаска област, но и в сайта на администрацията му такава заповед няма. От Моряшкия професионален съюз твърдят, че действия, предприети до момента от отговорните институции по случая, не отговарят нито на заложеното в Националния авариен план за борба с нефтени разливи, нито в Правилника за организацията и дейността на Междуведомствената комисия за възстановяване и подпомагане към Министерския съвет. Всичко това касае състоянието на националната ни морска безопасност, свързана с коректно изпълнение на международните ангажименти на България, пише още в писмото до министър-председателя. А това е свързано и с отговорностите, които Българя ще трябва да понесе в случай на евентуални неблагоприятни последици от нарушаването на международноправните норми и задължения.", "date": "2018.09.14", "title": "Източването на мазута от \"Мопанг\" е неоправдано скъпо, твърдят експерти"}
{"url": "https://www.dnevnik.bg/sviat/2018/09/14/3310958_evrosujuzut_se_gotvi_za_nov_pritok_na_migranti_ako/", "text": "Европейският съюз вече планира сценарий на нов приток на мигранти от Сирия, ако кризата в Идлиб се изостри с нападение на режима на президента Башар ал Асад в провинцията,  пише \"Файненшъл таймс\" . Вестникът отбелязва, че предложението, което е на масата в разговори между Европейската комисия и Гърция (откъдето вероятно мигрантите биха влезли в ЕС), е свързано с лагерите, разположени на някои гръцки острови. Във фокуса на тази идея са условията в центровете за мигранти, но тя е част и от плана за действие, ако още сирийци пристигнат на гръцките острови при евентуална офанзива. В сряда  ООН  съобщи, че 30 хил. вече са вътрешно разселени в Идлиб заради подготовката на атаката срещу последната  провинция, контролирана от бунтовници . В Идлиб живеят между 3 и 3.5 млн. души, около половината от които са разселени от други провинции, някога контролирани от опозиционни групи и после отвоювани от режима на Асад. Дипломати от ЕС, цитирани от изданието, обясняват, че е трудно да се прецени какво ще е въздействието на конфликта в Идлиб върху ситуацията в Гърция. Не е известно и дали Турция би отворила границите си за бягащите, нито дали те биха опитали със сигурност да стигнат до Европа, пише FT. До момента на публикуване на статията  властите в Анкара  са давали сигнали, че може и да не допускат мигранти от Идлиб. Препълнените лагери Изданието припомня сделката между ЕС и Турция, според която Анкара ще получи 6 млрд. евро, а в замяна мигранти, пресекли границата и стигнали гръцките острови, ще бъдат връщани. Това овладя в голяма степен мигрантската криза от предишната година. Темата за миграцията и от Близкия изток, и от Африка обаче раздели Европа и след пика на кризата и даде възможност за възхода на популистки партии в редица държави на Стария континент. Положението в Идлиб обаче създава нови неизвестни. Затова еврокомисарят за миграцията Дмитрис Аврамопулос ще се срещне с високопоставени гръцки представители другата седмица, с които и премиерът Алексис Ципрас, и ще се обсъди евентуалната помощ от Брюксел за Атина. В момента 17 хил. мигранти живеят в лагери, които иначе са с капацитет за 6 хил. души, пише \"Файненшъл таймс\", като цитира неправителствени организации. Например лагерът \"Мория\" на остров Лесбос има проблеми с канализацията, а често се появяват съобщения за инциденти и сексуално насилие там, продължават активисти. Според изданието ЕК иска и да помогне на Атина да ускори сегашната програма за разселване на мигранти от островите из континентална Гърция и помага да бъдат преместени 3000 \"уязвими\" мигранти, избрани за целта, например защото са в процедура за кандидатстване на убежище. Властите в Атина, вече започнали разселването, вече са искали средства от ЕС, за да подпомогне процеса.", "date": "2018.09.14", "title": "Евросъюзът се готви за нов приток на мигранти, ако Асад нападне Идлиб"}
{"url": "https://www.dnevnik.bg/citat_na_deniia/2018/09/14/3310960_citat_na_denia_makedoniia_e_neshto_kato_malka_evropa/", "text": "\"Ние сме европейски пример за успех – автентичен модел за функционираща мултиетническа демокрация. Нещо като малка Европа – всеки ден ние изживяваме европейското мото \"Единни в многообразието\". Това заяви македонският премиер Зоран Заев в Европейския парламент, предаде пресслужбата на институцията. \"Като министър-председател заявявам, че ние правим всичко по силите ни, за да достигнем стандартите на ЕС. Запознати сме с препоръките и те са наш приоритет. Също така знаем, че имаме да извървим още дълъг път, но вашият сърдечен прием ни дава силна мотивация да продължим с нашата програмата за реформи\", каза още пред депутатите. \"Нашата борба за европейско бъдеще беше ключов фактор за сключването на историческите споразумения с Гърция и България\", допълни премиерът. ", "date": "2018.09.14", "title": "Цитат на деня: Македония е нещо като малка Европа"}
{"url": "https://www.dnevnik.bg/politika/2018/09/14/3311018_kolanite_v_avtobusite_stavat_zaduljitelni_50_lv_shte_e/", "text": "Автобусите трябва да бъдат оборудвани с обезопасителни колани и видеорегистратор. Глобата за пътник без колан ще е 50 лв. Това реши парламентът окончателно, като прие на второ четене промени в преходните и заключителни разпоредби на Закона за пътищата. Поправката беше внесена от депутатите от ГЕРБ Александър Ненков и Станислав Иванов. Проектозаконът беше написан след  катастрофата край Своге  при която загинаха 17 души и  предизвика оставката на трима министри . За текста гласуваха 79 депутати, 20 се въздържаха. Изискването ще важи за всички превозните средства от категории D1, D1Е, D или DE, след като бъде прието и на второ четене. Предвидени и са и глоби или имуществени санкции от 3000 лв. за лице, което разпореди или допусне извършването на превози на пътници с моторно превозно средство, което не е оборудвано с обезопасителни колани и видерегистратор. 1500 лв. ще е санкцията за превозвач, който не спазва изискванията за съхранение на записите от видеорегистраторите на моторните превозни средства. 50 лв. ще е глобата за пътниците, ако не слагат колан в автобусите, каза след заседанието заместник-председателят на Комисията по транспорт Станислав Иванов (ГЕРБ). \"Коланите ще действат във всички случаи, когато линиите са над 30 км еднопосочно, когато имаме превоз на деца и ученици. Това е задължението. В останалите случаи, които касаят градския транспорт основно, няма да се налага, както и в момента не се налага да се ползват колани\", обясни Иванов. Срокът за оборудване на автобусите, които нямат фабрично поставени колани, ще е 9 месеца. Според Станислав Иванов те са 1000 на брой в страната. \"Във всички останали автобуси е заложено да има колани или имат такива\", смята Иванов. Според него ще трябват два месеца на Изпълнителна агенция \"Автомобилна администрация\" да подготви наредба към закона. Мнозинство от 75% от българите приемат, че коланите действително помагат за безопасността, според проучване на \"Галъп\". Мнозинство от 66% подкрепя коланите да станат ефективно задължителни в междуградските автобуси. Очевидно е, че общественото мнение е узряло за идеята, която няколко пъти беше на практика отложена заради липса на политически действия, коментират от агенцията.", "date": "2018.09.14", "title": "Всички автобуси трябва да имат колани, 50 лв. ще е глобата, ако не се ползват"}
{"url": "https://www.dnevnik.bg/sviat/2018/09/14/3310999_gurciia_moje_da_izgradi_mreja_ot_letishta_za_hidroplani/", "text": "През 2019 г. в Гърция ще започне да функционира първата в страната мрежа от летища за хидроплани, съобщава агенция АНА-МПА. \"Зелена светлина\" за развитието на този транспорт дава законопроектът за лицензиране на този вид летища, който беше внесен в гръцкия парламент след забавяне от 15 г., което струваше загубата на десетки милиони евро инвестиции. Законопроектът на гръцкото министерство на инфраструктурата и транспорта регулира даването на лицензи за изграждане, функциониране и експлоатация на летища върху водни повърхности (водни летища). Очаква се първата транспортна мрежа с хидроплани да започне да функционира в Йонийско море с основна база на остров Керкира (Корфу). В момента в Гърция има две компании с частни капитали, които работят в сектора на транспорта с хидроплани. Плановете на инвеститорите са да развият в страната мрежа от над 100 водни летища. Според очакванията развитието на този транспортен сектор ще допринесе значително за развитието на туризма и ще осигури лесна, бърза и евтина връзка с изолирани в момента региони на страната. /БТА", "date": "2018.09.14", "title": "Гърция може да изгради мрежа от летища за хидроплани"}
{"url": "https://www.dnevnik.bg/sviat/2018/09/14/3311024_taifun_s_vetrove_ot_nad_250_kmch_shte_udari_filipinite/", "text": "Докато почти всички новини, свързани със сезона на ураганите, са за приближаващия източното крайбрежие на САЩ ураган \"Флорънс\", в Азия се е образувал тайфун, който до часове ще удари Филипините. Очаква се супертайфунът \"Мангхут\" да премине през няколко страни, като може да се наложи евакуацията на до 43 млн. души. Природното явление отговаря на всички показатели за ураган от пета степен, уточняват от филипинските власти. Тропическите бури, каквато е \"Мангхут\" са със затворена зона на ниско атмосферно налягане в центъра на вихъра и огромна сила на ветровете. При този тайфун те се очаква да достигат до 270 км/ч. Във Филипините не е преминавала толкова силна буря от 2013 г., когато \"Хайян\" отне живота на над 10 хил. души. Около 4 млн. пък са живеещите в районите, които първи ще бъдат ударени от тайфуна. \"Мангхут\" ще навлезе във Филипините тази нощ , след което ще се насочи към южната част на Китай, Виетнам и Лаос, като се очаква да достигне там в началото на следващата седмица. За разлика от \"Флорънс\", който се характеризира с обилни количества от дъжд, супертайфунът в Азия ще нанесе щети основно чрез силните си ветрове. Заради по-слабо развитие райони, през които ще мине, \"Мангхут\" най-вероятно ще нанесе много повече материални щети от \"Флорънс\", прогнозира \"Си Ен Ен\". До момента са евакуирани около 10 хил. души във Филипините и над 12 хил. в Китай, където се готвят за още по-голяма евакуация, ако това се наложи.", "date": "2018.09.14", "title": "Тайфун с ветрове от над 250 км/ч ще удари Филипините до часове"}
{"url": "https://www.dnevnik.bg/evropa/2018/09/14/3311026_ungariia_shte_reshi_v_ponedelnik_kak_da_ospori/", "text": "Унгарското правителство ще реши в понеделник какви правни мерки да предприеме, за да оспори решението на Европейския парламент срещу страната, обвинена в пренебрегване на демократичните стандарти, заяви премиерът Виктор Орбан, цитиран от \"Ройтерс\". Европейският парламент  гласува в сряда за налагане на санкции  срещу Унгария, обвинена в пренебрегване на правилата на ЕС за демокрацията, човешките права и корупцията. Орбан заяви пред държавното радио, че очаква решението да доведе до \"сериозен правен дебат\". Унгарският премиер е един от най-твърдите опоненти на миграцията към ЕС. Орбан каза, че  предвид европейските избори догодина  дните на сегашния парламент са преброени. Той отправи критики и към германския канцлер Ангела Меркел, която вчера призова страните от ЕС да гарантират, че граничната агенция \"Фронтекс\" има достатъчно правомощия, за да помогне за спиране на нелегалната миграция в съответствие с  плановете на Европейската комисия . \"Значи планът е, че щом Унгария не може да бъде принудена да допусне мигранти на своя територия, трябва да й се отнеме правото да защитава границите си\", заяви Орбан. \"Те искат да изпратят тук наемници от Брюксел и да отнемат това (право) от унгарските синове, които защитават границите\", посочи унгарският лидер, допълвайки, че унгарците не бива да хранят илюзии за Брюксел, който по думите му ще позволи мигранти да влязат в Унгария. /БТА", "date": "2018.09.14", "title": "Унгария ще реши в понеделник как да оспори наказателната процедура на eвропарламента"}
{"url": "https://www.dnevnik.bg/sviat/2018/09/14/3311017_severna_i_jujna_koreia_veche_imat_bjuro_za_vruzka/", "text": "Двете Кореи откриха свое съвместно бюро за връзка в севернокорейския град Кесон като нов знак на сближаване преди посещението на южнокорейския президент Мун Дже-ин в Пхенян следващата седмица, предадоха \"Франс прес\" и ТАСС, цитирани от БТА. \"Днес тук започва нова глава от историята. Това бюро за връзка е нов символ на мира, създаден съвместно от Юга и Севера\", заяви южнокорейският министър на националното обединение Чо Мьон-кьон на церемонията по откриване, на която според агенция \"Йонхап\" са присъствали около 100 души от двете страни. Досега двете страни използваха факс и специални телефонни линии, които често се прекъсваха, когато напрежението достигнеше връхна точка. Сега според южнокорейския министър Пхенян и Сеул ще могат \"да обсъждат въпроси 24 часа, 365 дни в годината\". Пунктът включва отделни офиси за КНДР и Южна Корея и зала за съвместни конференции. Там ще работят по 20 чиновници от всяка страна. Според експерти това е първа стъпка към откриване на посолства на КНДР в Сеул и на Южна Корея в Пхенян. Според \"Ройтерс\" събитието дава повод за оптимизъм няколко дни преди първата визита на Мун в Пхенян и трета среща със севернокорейския лидер Ким Чен-ун от началото на годината. Китайски медии писаха по-рано тази седмица, че Мун се надява ядреното разоръжаване на Корейския полуостров да може да започне още догодина, а в писмо до Сеул Ким изрази надежда, че това може да стане до края на първия мандат на американския президент Доналд Тръмп. Със срещата в Пхенян Мун ще цели да бъде \"главен посредник\" между Ким и Тръмп, пише още агенцията.", "date": "2018.09.14", "title": "Северна и Южна Корея вече имат \"бюро за връзка\""}
{"url": "https://www.dnevnik.bg/kultura/2018/09/14/3307320_otkus_ot_biala_hrizantema_na_meri_lin_braht/", "text": "Трогателна история, която остава с читателя дълго след последната страница! Прекрасен избор за почитателите на \"Ловецът на хвърчила\" и \"Мемоарите на една гейша\"! Корея, 1943 г. Хана е прекарала целия си живот под японска окупация. Като хеньо – жена водолаз, тя се радва на независимост, която е непозната за повечето корейци. Докато един ден в опит да предпази по-малката си сестра от японски войници Хана заема мястото й като тяхна пленница. Те я транспортират до Манджурия, където е принудена да работи в един от бордеите на японската армия. Южна Корея, 2011 г. Еми е прекарала последните 60 години в неуспешни опити да забрави саможертвата на сестра си. Вече е време да се изправи срещу миналото си, за да живее спокойно в настоящето. Тя оцелява след загубата на цялото си семейство, преживява един насилствен брак и единствено децата й придават смисъл на живота. Ще успее ли накрая да превъзмогне болезнените последици от войната, за да получи прошка? Мери Лин Брахт е американска писателка с корейски корени, която живее в Лондон през последните десет години. Израснала е в голяма южнокорейска имигрантска общност в малко градче в Централен Тексас, в близост до военна база. Започва да се обучава за пилот на бойни самолети, но още през първата си година открива, че \"не иска да убива хора, а да ги изучава\", и записва курс по антропология. През 2015 г. завършва \"Креативно писане\". Трудностите, през които са минали майка й и многото други жени като нея след края на войната в Корея, имат голямо въздействие върху авторката и водят до написването на \"Бяла хризантема\". Отзиви Един смел, опустошителен, важен роман, пропит с надежда и красота. Рейчъл Джойс, автор на \"Невероятното странстване на Харолд Фрай\" Майсторски написаният дебютен роман на Брахт е изпълнен с исторически детайли и силни емоции. Това е една незабравима история за смелостта на корейските жени по време на Втората световна война. Пъблишърс Уикли Този завладяващ и сърцераздирателен дебютен роман отдава почит на хилядите корейски жени, принудени да живеят като робини по време на Втората световна война. Буклист Една затрогваща, емоционална история, която ще разтърси читателите... Нейното послание се помни дълго. Ар Ти Бук Ривюс За историята, мястото, символиката и героите Чеджу Чеджу е остров в Южна Корея, известен със своята специфична архитектура, дължаща са на ветровития климат, разнообразие от угаснали вулкани, плажове и рибарски селца. Макар да се намира близо до континенталната част на Корея, островът е един съвсем различен свят, което се подчертава и от нетипичния диалект на местните жители. Жените хеньо Хеньо са жени водолази, които се гмуркат без екипировка в ледените води край острова, за да събират различни морски продукти, които след това продават. Традицията на хеньо се предава от поколение на поколение повече от четиристотин години. Благодарение на нея жените на острова стават тези, които се грижат за прехраната на семейството, а това превръща остров Чеджу в единственото място в Корея, където се откриват взаимоотношения, близки до матриархат. Бялата хризантема Въпреки че името на цветето идва от гръцки език, се смята, че хризантемата е култивирана за пръв път в Китай 2500 години преди растението да стане познато в Европа. Будистки монаси го пренасят в Япония, където цветето толкова се харесало на императора, че той често поставял хризантеми на трона си и сядал върху тях. Дори символът върху императорския печат бил жълта хризантема, за която се вярвало, че символизира власт и сила. Бялата хризантема, от друга страна, е символ на скръб и траур и в азиатските държави се използва по време на погребения. В много култури се смята, че бялата хризантема също символизира истина и чистота и присъствието й в дома приканва гостите да бъдат искрени, да ценят честността и да казват истината. \"Жените за разтуха\" \"Жените за разтуха\" били млади жени и момичета, които японската армия събирала от окупираните територии по време на Втората световна война и превръщала в сексуални робини. Историческите източници не могат да дадат конкретна информация за броя на жените, принудени да живеят в т.нар. \"Станции за разтуха\". Много от тях били отвличани от домовете си или примамвани с обещания за работа и образование. Дълго след края на войната съществуването на \"жени за разтуха\" е било отричано, а на оцелелите е било забранено да разказват за преживяванията си. Едва през 1991 г. първата жена споделя своята история. Чак през 2015 г. японското правителство признава използването на тази порочна практика и основава паричен фонд в тяхна полза, но с условието Статуята на мира пред японското посолство в Сеул, която включва и \"жена за разтуха\", да бъде съборена. Дори и днес съществуването на \"жените за разтуха\" е тема табу в много азиатски държави. Превод Маргарита Дограмаджян Хана знае, че да закриля сестра си, означава да я държи далеч от японските войници. Майката го е втълпила на голямата си дъщеря: Никога не позволявайте да ви видят. И най-вече никога не оставайте насаме с тях! Хана е доловила нещо зловещо в предупредителните майчини думи и на шестнайсет се смята за късметлийка, защото това не се е случвало досега. Но в един летен ден късметът я изоставя. Късен следобед е и другите гмуркачки отдавна са отишли на пазара, когато Хана за пръв път вижда ефрейтор Моримото. Майка й иска да напълни още една мрежа за болна приятелка, която не може да се гмурка. Тя винаги се притичва първа на помощ. Хана се показва на повърхността, за да си поеме въздух, и поглежда към брега. Сестра й е клекнала на пясъка и заслонила очи, гледа към морето. На девет години е достатъчно голяма, за да стои сама на брега, но твърде малка, за да плува по-надълбоко с Хана и майка си. Дребна е за възрастта си и още не е достатъчно заякнала. Хана е намерила голяма раковина и тъкмо се кани да извика на сестра си, за да й се похвали, когато забелязва как към брега се насочва някакъв мъж. Надигайки се над водата, за да го види по-ясно, Хана осъзнава, че мъжът е японски войник. Стомахът й се свива от внезапен страх. Какво търси той тук? Японците никога не се отдалечават толкова от селото. Тя оглежда брега на заливчето, за да види дали няма още войници, но мъжът е сам. И върви право към сестра й. От погледа му я скриват група скали, но няма да е задълго. Ако продължи в същата посока, ще излезе точно пред нея и после ще я отведе – ще я откара с кораб в някоя японска фабрика като другите момичета, които изчезват от селото. А тя не е достатъчно силна да издържи на работата във фабриката или на суровите условия там. Сестра й е толкова малка, толкова обичана, не бива да я отведат. Докато оглежда морето за майка си, Хана осъзнава, че тя е под водата, невидима за японския войник, който се е насочил към вълните, плискащи се на брега. Хана няма време да чака майка си да изплува, пък и тя е твърде далеч, ловува по края на рифа, там, където той се спуска в дълбока падина и морското дъно не се вижда в продължение на километри. Задължение на Хана е да закриля малката си сестра. Обещала е на майка си и възнамерява да спази своето обещание. Хана се гмурва под вълните, плува с всички сили към брега. Надява се единствено да стигне до сестра си преди войника. Ако съумее да му отвлече вниманието, малката може би ще се измъкне и ще се скрие в близкото заливче, а тогава пък Хана ще успее да избяга обратно в океана. Войникът едва ли ще я последва във водата. Течението я блъска, сякаш отчаяно иска да я избута назад в морето, на безопасно място. Изпаднала в паника, тя се подава на повърхността, поема си дълбоко дъх, вижда, че войникът продължава да върви към скалната козирка и приближава все повече. Хана решава да плува над вълните, макар да знае, че така ще я видят, но не може да остане твърде дълго под водата, бои се, че няма да разбере колко се е приближил войникът. На половината път до сестра си вижда, че той спира. Бърка за нещо в джоба си. Тя потапя глава във водата и ускорява темпото. При следващото вдишване забелязва, че мъжът пали цигара. Всеки път, когато си поема въздух, го вижда малко по-близо. Издухва дима от цигарата, всмуква, пак изпуска дима, отново и отново, при всяко повдигане на главата й, до последното поемане на дъх, когато мъжът поглежда към океана и съзира плуващата към него Хана. Войникът е само на десетина метра от брега и тя се надява, че няма да види сестра й. Момиченцето все още е скрито от скалите, но няма да е задълго. Опряла е малките си ръце в каменистия пясък, кани се да стане. Хана не може да й извика да не го прави. Плува още по-бързо. Гмурва се, с всяко загребване избутва водата от пътя си и накрая ръцете ѝ докосват песъчливото дъно. Рязко се изправя и пробягва последните няколко метра плитка вода. Дори войникът да е извикал нещо, докато е тичала към козирката, Хана не може да го чуе. Сърцето й блъска в ушите, заглушава всичко. След този спринт към брега има чувството, че е пропътувала половината земя, но още не може да спре. Лети по пясъка към сестра си, която й се усмихва в неведение. Преди да заговори, Хана се спуска към нея, сграбчва я за раменете и я поваля на земята. Бои се, че сестра й ще се разплаче, и запушва устата й с длан. Щом вижда надвесеното лице на Хана, момиченцето веднага разбира, че не бива да плаче. Хана я стрелва с поглед, който само една малка сестра може да разбере. Притиска я към пясъка, иска да я зарови в него, за да я скрие от очите на войника, но не разполага с време за това. - Къде изчезна? – провиква се войникът. Застанал е на ниската скална козирка, която гледа към брега. Задържи ли се там, може да надникне надолу и ще види и двете. – Май русалката се е превърнала в момиче, а? Ботушите му скърцат по камъните над тях. Крехкото телце на сестра й трепери в прегръдките на Хана. Страхът е заразителен и тя също се разтреперва. Осъзнава, че сестра й няма къде да избяга. От мястото, на което стои, войникът има видимост във всички посоки. Спасението е и двете да избягат в океана, само че сестра й не може да плува дълго. Хана е достатъчно силна да остане с часове в дълбокото, но сестричката й ще се удави, ако войникът реши да ги чака на брега. Тя няма план. Не вижда изход. От тази мисъл изтръпва. Бавно сваля ръка от устата на сестра си и за последен път се вглежда в изплашеното й лице, преди да се изправи. Очите на японеца са остри и Хана усеща как я пронизват, докато се плъзгат по тялото й. - Не било момиче, а млада жена – заключава той и се засмива с нисък, ръмжащ смях. Облечен е в бежова униформа и е обут с високи ботуши, шапката засенчва лицето му. Очите на войника са черни като скалната козирка под краката му. Хана още не може да се съвземе от плуването до брега и всеки път, щом си поеме дъх, мъжът вперва очи в гърдите й. Бялата памучна риза за гмуркане е тънка и тя припряно ги прикрива с косите си. От памучните шорти капе вода и се стича по треперещите й крака. - Какво криеш от мен? – пита той и се опитва да надзърне от козирката. - Нищо – отвръща бързо Хана. Отмества се от сестра си, иска погледът му да следи нея. – Просто... специален улов. Не исках да помислите, че е изоставен. Мой си е. Издърпва една от кофите върху козирката, за да отвлече вниманието на войника от мястото, където лежи сестра й. То продължава да е заето с нея. След кратка пауза мъжът оглежда морето, после и брега в двете посоки. - Защо си още тук? Всички други гмуркачки са на пазара. - Приятелката ми е болна и ловя вместо нея, иначе ще остане гладна. Това отчасти е истина, затова тя го изрича с лекота. Той продължава да се озърта, сякаш търси свидетели. Хана се извръща към буя на майка си, но тя не е там. Все още не е видяла войника, нито е забелязала отсъствието на Хана. Полека-лека я обзема тревога, че майка й е изпаднала в беда. Залива я порой от мисли. Японецът отново се заглежда в ръба на козирката, сякаш усеща присъствието на сестра й отдолу. Хана мисли трескаво. - Мога да ги продам на вас, ако сте гладен. Бихте могли да занесете малко и на приятелите си. Войникът не изглежда убеден, затова тя побутва кофата по-близо до него. Морската вода вътре се разплисква и той отстъпва бързо назад, за да не намокри ботушите си. - Извинете – изрича на един дъх тя и хваща кофата. - Къде е семейството ти? – пита внезапно той. Въпросът му сварва Хана неподготвена. Тя поглежда към водата и вижда как главата на майка й се гмурва под една вълна. Лодката на баща й е далеч в морето. Тя и сестра й са сами с този мъж. Отново се обръща към него и в този момент съзира още двама войници. Насочват се към нея. В главата й проехтяват майчините думи: Никога не оставайте насаме с тях. Каквото и да каже сега, то няма да я спаси. Не притежава нито сила, нито власт, която да противопостави на имперските войници. Знае, че могат да правят с нея каквото си пожелаят, но не е единствената, изложена на риск. Откъсва очи от пенливите вълни, които я подканят да се гмурне пак в тях, да избяга. - Починали са. Думите прозвучават достоверно дори в собствените й уши. Ако е сираче, няма кого да принудят да си мълчи за отвличането й. Тогава семейството й ще бъде в безопасност. - Клета русалка – казва японецът и се усмихва. – В морето човек може да открие истински съкровища. - Какво сте си намерили, ефрейтор Моримото? – провиква се единият от приближаващите войници. Моримото не поглежда към тях, очите му остават приковани в Хана. Двамата мъже застават от двете й страни. Моримото им кимва отсечено и се отдалечава бавно по пясъка. Войниците я сграбчват за ръцете и я повличат след него. Хана не може да вика. Ако сестра й се опита да помогне, ще отведат и нея. Хана няма да наруши обещанието си да я пази. Затова тръгва, без да пророни дума, ала краката й отказват да се движат. Висят безполезно от тялото й и я теглят надолу, това обаче не спира войниците. Хващат я по-здраво, повдигат я от земята и пръстите на краката й оставят тънички дири по пясъка.", "date": "2018.09.14", "title": "Откъс от \"Бяла хризантема\" на Мери Лин Брахт"}
{"url": "https://www.dnevnik.bg/tehnologii/2018/09/14/3311048_speis_eks_skljuchi_purviia_si_dogovor_za_chasten_polet/", "text": "Спейс Екс\" (SpaceX) сключи първия си договор за екскурзия в космоса. В профила на високотехнологичната компания на Илън Мъск в \"Туитър\" се появи съобщение, от което се разбира, че ще изпрати човек в орбита на Луната. В понеделник, 17 септември, \"Спейс Екс\" ще обяви името на човека, с когото е сключила първия подобен договор. Частният полет ще се осъществи с разработената ракета от компанията Big Falcon Rocket, с която имат за цел да изведат още хора в открития Космос, дори до Марс. Ракетата има 31 двигателя и може да носи със себе си до 150 тона товар. Преди време самият Мъск беше обявил, че иска да осъществи първия частен полет в Космоса до края на 2018 г., но все още не се знае дали Big Falcon Rocket е вече готова. В понеделник трябва да се разбере освен името на първия човек, който ще отиде на екскурзия в Космоса, и кога ще се осъществи пътуването.", "date": "2018.09.14", "title": "\"Спейс Екс\" сключи първия си договор за частен полет в космоса и изпраща човек до Луната"}
{"url": "https://www.dnevnik.bg/evropa/2018/09/14/3311049_sloveniia_ima_purvoto_si_pravitelstvo_na_malcinstvoto/", "text": "Словенският парламент одобри лявоцентристката коалиция на премиера Мариан Шарец за първото в страната правителство на малцинството, предаде \"Ройтерс\". Четирсет и пет депутати в 90-местния парламент подкрепиха новия кабинет, 34-ма бяха против, а 11 гласуваха с \"въздържал се\". Шарец, бивш кмет, комик и актьор, бе номиниран за премиер миналия месец, след като дясноцентристката Словенска демократическа партия не успя да сформира коалиция, въпреки че  спечели най-много гласове на изборите през юни . \"Доказахме, че можем да говорим... сега е време да започнем да работим... и да постигаме резултати\", заяви 40-годишният Шарец пред парламента преди гласуването. Новото правителство по думите му ще бъде \"гарант за една стабилна икономическа обстановка, благоприятна за инвестиции\". Той добави, че подобряването на националната здравна система и намаляването на бюрокрацията ще бъдат приоритети. Неговата \"Листа на Мариан Шарец\" е в коалиция с четири други лявоцентристки партии – социалдемократите, Партията на модерния център, Партията на Аленка Братушек и Демократичната партия на пенсионерите (DeSUS). Те разполагат с 43 от 90 места в парламента. Опозиционната Лява партия, която има девет места, обеща да подкрепя правителството на малцинството по ключови политики. Досегашният премиер Миро Церар е новият външен министър и заменя на поста Карл Ерявец, който ще е министър на отбраната. Според анализаторите на правителството може да му е трудно да изкара целия си четиригодишен мандат.", "date": "2018.09.14", "title": "Словения има първото си правителство на малцинството повече от 3 месеца след изборите"}
{"url": "https://www.dnevnik.bg/zdrave/2018/09/14/3311055_zdravnoto_ministerstvo_nameri_nov_shef_na_agenciiata/", "text": "Д-р Михаил Христов е новият директор на Изпълнителната агенция по трансплантация, съобщиха от здравното министерство. Д-р Христов е магистър по медицина, ортопед. През годините е бил директор на Градска многопрофилна болница – Варна, началник отдел в НЗОК, ръководил е и Регионалния център по здравеопазване – София, отбелязват от министерството. Бил е още главен инспектор в изпълнителна агенция \"Медицински одит\" и държавен инспектор в Изпълнителната агенция по трансплантация. През 2017 г. е оглавявал Изпълнителна агенция \"Медицински одит\", като през същата година е бил и председател на Надзорния съвет на НЗОК. Последно е заемал поста управител на МБАЛ \"Уни хоспитал\". Христов заема поста на два пъти  оттеглилата се д-р Марияна Симеонова . Преди дни тя реши да напусне поста, обясни, че ще търси професионално развитие като лекар. От думите й на пресконференция след оставката й обаче се разбра, че част от причините да се откаже от поста са и  проблеми с комуникацията сред администрациите и институциите  в сферата, бюрократични спънки и тромави процедури. Симеонова  за пръв път пожела да се оттегли през юни  покрай проблемите с невъзможността за белодробни трансплантации на българи в чужбина. Тогава за неин заместник беше определен Георги Деянов, но той така и не пое поста, тъй като пациенти настояха за оставането на Симеонова и здравното министерство реши да не я освобождава.  Деянов вече оглавява Фонда за лечение на деца . Затова и казусът кой ще поеме агенцията по трансплантация не беше лек за министерството. Пред д-р Христов стоят сериозни проблеми, които той ще трябва да реши, някои спешно. Освен отбелязаните от Симеонова проблеми с комуникация и тежки административни процедури, затрудняващи пациентите, непосредствен въпрос е липсата на договор с клиника в чужбина, която да може да трансплантира бял дроб на българи. Обещанията са, че в най-скоро време клиника в Есен, Германия, ще приключи процедурата и такива операции ще могат да се правят там. Но тези обещания са още от юни, твърдеше се, че всички документи ще са готови до месец. А дори и днес още няма такава възможност.", "date": "2018.09.14", "title": "Здравното министерство намери нов шеф на Агенцията по трансплантации"}
{"url": "https://www.dnevnik.bg/bulgaria/2018/09/14/3311043_bulgarski_i_rumunski_jurnalist_biaha_zadurjani_mvr/", "text": "Двама журналисти - български и румънски, са били задържани от полицията в Перник във връзка с извършвано от тях разследване за корупция с европрограма. Това обяви късно в четвъртък вечерта на страницата си във \"Фейсбук\" сайтът \"Биволъ\". Асоциацията на европейските журналисти в България (АЕЖ) също съобщи, че е получила много сигнали за случая. \"Димитър Стоянов и Атила Биро (Attila Biro) от RISE Project Romania бяха задържани от радомирски полицаи по време на журналистически репортаж. Атила днес (четвъртък, 13 септември - бел.ред.) е говорил на международна конференция в София за измамите и злоупотреби с обществени средства: \"Заедно срещу завладяването на държавата\" и за #ДжиПиГейт\", пише \"Биволъ\" в статус в социалната мрежа, в който разказва още, че журналистите са били отведени в местната полиция, защото са се опитвали да заснемат как в дупка в полето край село Егълница, община Ковачевци, се изгарят документи, свързани с разследването им. Версията на МВР  В петък сутрин пресцентърът на МВР не можеше да даде отговори на въпросите на \"Дневник\" и каза, че проверява информацията. По-късно шефът на главна дирекция \"Борба с организираната престъпност\" (ГДБОП) Ивайло Спиридонов обясни пред медии, че на 11 септември в МВР е получен сигнал от журналистите за извършване на действия, които целят укриване на корупция - унищожаване на материали за обществени поръчки.", "date": "2018.09.14", "title": "Български и румънски журналист бяха задържани, МВР твърди, че е било само за справка (обновена)"}
{"url": "https://www.dnevnik.bg/bulgaria/2018/09/14/3311057_shefut_na_agenciiata_po_gorite_gubi_posta_si_zaradi/", "text": "Директорът на Агенцията по горите Георги Гогов ще подаде оставка. Това съобщи министърът на земеделието Румен Порожанов, цитиран от \"Нова телевизия\". Медиата посочва, че това се случило след нейно разследване за злоупотреби при поставянето на оградата по границата с Румъния, за да не се допусне разпространението на африканска чума по свинете. Земеделският министър уточнил, че нямат данни за конфликт на интереси, но въпреки това е взето решение за рокадата. Телевизията посочва, че представители на дърводобивния бранш твърдят, че при изграждането на оградата срещу дивите свине са участвали подставени лица и са сключени неизгодни сделки, а фирма, близка до директора на Агенцията по горите Григор Гогов, доставяла част от материалите за съоръжението. По-късно, в съобщение от министерството, бе посочено, че въпреки, че не е открит конфликт на интереси, сигналите за това са изпратени и до Комисията за противодействие на корупцията и отнемане на незаконно придобитото имущество. Заболяването вече бе регистрирано на територията на България, като бяха избити свине в домашни ферми, бяха въведени и мерки против разпространението на болестта.", "date": "2018.09.14", "title": "Шефът на Агенцията по горите губи поста заради оградата срещу чумата по свинете"}
{"url": "https://www.dnevnik.bg/sport/2018/09/14/3311061_manchestur_siti_stana_vtoriiat_angliiski_klub_s/", "text": "Манчестър сити\" стана вторият английски клуб с приходи над 500 млн. паунда. Шампионът на Англия отчита 500.5 млн. паунда за 2017-2018 г. Данните показват ръст с 44% за последните пет години. Досега единственият клуб от Висшата лига, преминал границата от 500 млн. паунда приходи за година, беше \"Манчестър юнайтед\". \"Червените дяволи\" отчетоха 581 милиона за 2016-2017 г. В Европа подобно постижение са постигали още \"Реал\" (Мадрид), \"Барселона\" и \"Байерн\". Информацията идва във времето, в което се навършват десет години от управлението на шейх Мансур бин Зайед ал Нахян. Собственикът на клуба е вложил 1.45 млрд. паунда за десетилетие. За сравнение, Роман Абрамович е инвестирал в \"Челси\" 1.17 млрд. паунда от идването си на \"Стамфорд бридж\" през 2003 г. \"Манчестър сити\" постигна куп рекорди по пътя към шампионската си титла миналия сезон. \"Гражданите\" първи стигнаха границата от 100 точки. Сега клубът си е поставил за цел защита на титлата. \"Спортното предизвикателство продължава. Постоянство в първенството и развитие в Шампионската лига ще бъде нашият фокус през 2018-2019 и в следващите сезони\", каза изпълнителният директор Феран Сориано.", "date": "2018.09.14", "title": "\"Манчестър сити\" стана вторият английски клуб с приходи над 500 млн. паунда"}
{"url": "https://www.dnevnik.bg/analizi/2018/09/14/3311076_voinata_na_rusiia_v_idlib_zadava_se_nova_kasapnica/", "text": "Специалният пратеник на ООН за сирийската криза Стeфан де Мистура бе поканен да присъства на срещата на тримата лидери на Русия, Турция и Иран, която се състоя в Техеран миналата седмица. Той обаче не успя да разговаря с представители на тримата гаранти на Процеса от Астана с оглед сформиране на Конституционна комисия преди срещата му в Женева с \"малката група\", съставена от представители на САЩ, Великобритания, Франция, Германия, Саудитска Арабия, Йордания и Египет. При това положение не е ясно дали женевската среща, планирана за днес, ще се проведе в синхрон със срещата на висши служители на министерствата на външните работи на Русия, Турция, Франция и Германия в Анкара, на която ще се обсъди възможността за четиристранна среща на върха. От подобна инициатива се очаква да допринесе за преодоляване на разминаващите се приоритети на Москва, която акцентира върху завръщането на бежанците в Сирия и възстановяването на страната, и на акцента на Париж и Берлин върху политическия процес за преодоляване на конфликта. Самата среща на тримата лидери в Техеран не бе последвана от съвместно комюнике, което свидетелства за дълбоките противоречия между Русия и Иран, от една страна, и Турция, от друга. Анкара инвестира огромни средства в Идлиб за сформирането на голяма военна сила от останките на Свободната сирийска армия, както и за изграждането на 12 военни пункта на турската армия, оборудвани с тежко оръжие, включително танкове и бронетехника. В същото време руската и сирийската армия извършиха въздушни атаки срещу района на Идлиб с използването на бомби-варели. Този удар бе осъществен въпреки предупрежденията на ООН, че в Идлиб с нейните 3 млн. жители може да се стигне до хуманитарна катастрофа на века. Става дума за територия от около 10 хиляди квадратни километра - приблизително колкото е площта на Ливан. Тук са около 55 хиляди бойци от Националния фронт за освобождение (създаден от Турция в края на юли т.г.), около 12 хиляди бойци от Организацията за освобождение на Сирия (голяма част от които са членове на \"Джебха ал Нусра\"), 1200 бойци от Защитниците на религията и 1500 бойци от Ислямската туркестанска армия (китайските привърженици на \"Ал Кайда\"). Самият Идлиб е в зоната за деескалация на конфликта, договорена от Русия, Турция и Иран през май 2017 г. Според това споразумение Анкара трябваше да разположи в нея споменатите 12 наблюдателни пункта срещу 10 руски и 7 ирански. След неуспеха на срещата в Техеран е все по-ясно, че бъдещето на Идлиб ще бъде решено от това кой от следващите три плана ще бъде приложен: Турският план Той предвижда десет стъпки: 1. Прекратяване на огъня и на руските и сирийските въздушни нападения. 2. Приемане на временна програма. 3. Разоръжаване на бойците на Организацията за освобождение на Сирия и тяхното напускане на района на Идлиб. 4. Безпрепятственото им преместване в защитен район, като един от вариантите е областта Мареа в близост до Алепо, където се предполага, че ще се конфронтират с кюрдските Отряди за народна защита (на свой ред те влизат в състава на Сирийските демократични сили, подкрепяни от САЩ). Тук трябва да се направи уговорката, че според Турция Вашингтон не изпълни ангажимента си по силата на т.нар. пътна карта за град Манбидж в същия този кюрдски регион, предвиждащ изтеглянето на Отрядите за народна защита. Сега в Анкара говорят, че не е изключено в Идлиб тези отряди да се сражават на страната на Башар ал Асад. 5. Разоръжаването на Организацията за освобождение на Сирия трябва да бъде контролирано от силите на умерената опозиция, като оръжието ѝ бъде предадено на бойците на Фронта за национално освобождение. 6. На чуждестранните бойци в рамките на Организацията за освобождение на Сирия трябва да бъде разрешено да се завърнат в родината си. 7. Онези отряди, които откажат доброволно да предадат оръжието си, ще бъдат унищожени в рамките на борбата срещу тероризма (тук трябва да се има предвид, че неотдавна Анкара обяви Организацията за освобождение на Сирия за терористична, макар да не е тайна, че допреди няколко дни тя си сътрудничеше с турските сили и дори охраняваше турските военни експедиции на контролираната от нея територия). 8. Турция ще обучи бойци, които ще гарантират сигурността на Идлиб, като ще бъдат инкорпорирани в местните полицейски сили (по подобие на операциите \"Щит на Ефрат\" и \"Маслинова клонка\"). 9. Гарантиране сигурността на руската военна база в Хмеймим в окръг Латакия и преди всичко ликвидиране заплахата от атаки с дронове срещу нея. 10. Транспортиране на бежанците от Идлиб и настаняването им в кюрдските територии на Африн под контрола на силите на \"Маслинова клонка\". Планът на Мистура Вторият план принадлежи на международния пратеник Стефан ди Мистура и бе раздаден на представители на сирийски граждански организации. Той предвижда следното: 1. Прекратяване на огъня и на руските и сирийските въздушни атаки. 2. Реализиране на временни мерки, предвиждащи: а)определяне краен срок за отделяне на гражданското население от въоръжените бойци; б) изолиране на Организацията за освобождение на Сирия от останалите въоръжени структури; в) изтегляне на въоръжените сили от гражданските райони; г) сформиране на местни съвети. При това според плана на Де Мистура Русия и Турция трябва да бъдат гаранти за неговото изпълнение. Руският план Целта му е установяване контрол върху Идлиб преди края на годината. Той включва кампания по обстрел на редица райони, разположени северно от Хама, западно от Алепо и източно от Латакия, както и предприемане на мащабна военна офанзива, която да се съчетава със сключване споразумения по примиряването на отделни райони по модела, приложен в района на Гута край Дамаск и в сирийския Юг. Той трябва да се реализира на три етапа: на първия етап ще бъдат атакувани районите на север от Хама, Хан Шейхун, Маарра ал Нуман, западно Алепо, Джебел ат Туркман, Джиср аш Шагур и Сахл ал Габ; на втория етап ще бъде овладяно основната магистрала М5, свързваща Хама с Алепо, както и основната магистрала М4, свързваща Латакия и Алепо; на третия етап ще бъде установен контрол на север от М4, включващ град Идлиб и териториите в направление на турската граница. Вашингтон и рисковете от сблъсък с Русия След неуспеха на техеранската среща на върха Русия и Турция (плюс Иран) се споразумяха да проведат срещи на ръководители на разузнаването и на армията за намиране на компромисно решение между отделните планове. Очаква се решаваща среща между Путин и Ердоган на 28 септември (в петък \"Ройтерс\" съобщи, че тя може да се състои още в понеделник, 17 септември, в Сочи) в случай, че пропадне предложената четиристранна среща на върха в Анкара преди това. Според редица източници, Москва в момента засилва натиска върху Турция за отстъпки в Идлиб, възползвайки се от сложното положение, в което се намира Ердоган. Същевременно се очаква, че Путин е склонен и към удовлетворяване на някои турски искания: - запазване на 12-те турски наблюдателни пункта в района на Идлиб, - настаняването на бежанци от западната част на Сирия в района на Африн, с което да бъде ликвидирана опасността от възникване на кюрдски автономен район, - трайно разполагане на турските сили в районите, контролирани в рамките на операциите \"Щит на Ефрат\" и \"Маслинена клонка\" в Северна Сирия до окончателното решаване на териториалните проблеми на страната. Москва също така е склонна към сътрудничество с Анкара за осуетяване на плановете на САЩ по отношение на Източна Сирия. Във всички случаи обаче Ердоган се намира в сложна ситуация при засилващ се натиск от страна на Путин за възстановяване на контрола на Дамаск върху Идлиб. На свой ред подобна победа би засилила позициите на Москва спрямо Вашингтон и Брюксел. Затова е логично възниква въпросът какво възнамерява да предприеме американският президент Доналд Тръмп, за да неутрализира тези руски амбиции. Дали разполагането на ракетна част на Пентагона на териториите под кюрдски контрол и довъоръжаването на Отрядите за народна защита на Партията на демократичния съюз е окончателният отговор на Белия дом, като се има предвид, че Ердоган обяви тази партия и нейните въоръжени отряди за терористични организации?", "date": "2018.09.14", "title": "Войната на Русия в Идлиб: задава се нова касапница"}
{"url": "https://www.dnevnik.bg/bulgaria/2018/09/14/3311109_shofyorut_obvinen_za_ubiistvo_na_velosipedist_vuv/", "text": "Варненският окръжен съд днес остави в ареста 25-годишния Петър Здравков, обвинен, че е блъснал с колата си и  убил велосипедиста Мартин Чикалов , съобщава Варненският окръжен съд. За престъплението, в което е обвинен, се предвижда наказание \"лишаване от свобода\" от 3 години до 15 години. Припомняме, че според обвинението тежкият инцидент е станал на 10 септември тази година около 19.50 часа на бул. \"Приморски\", близо до кръстовището с ул. \"Македония\" във Варна. Водачът на автомобил БМВ Здравков удря велосипедист и напуска местопроизшествието. Вследствие на инцидента 39-годишният Чикалов е починал.", "date": "2018.09.14", "title": "Шофьорът, обвинен за убийство на велосипедист във Варна, остава в ареста"}
{"url": "https://www.dnevnik.bg/detski_dnevnik/2018/09/14/3311116_s_novi_uchilishta_i_dostroiavane_na_stari_shte_moje_da/", "text": "Държавата не се е отказала да въведе едносменен режим във всички училища. Това обаче няма да стане през 2021 г., какъвто срок беше поставен през 2016 г. Това каза образователният министър Красимир Вълчев по време на парламентарния контрол. По думите му основните мерки да се въведе едносменен режим за учениците са три - строеж на нови училища, дострояване на съществуващи и намаляване на приема в сега действащите. Според него е възможна и четвърта мярка, свързана с оптимизация и преструктуриране на училищната мрежа. Вълчев обясни, че 74 общини в страната имат училища на двусменен режим. Въвеждането на едносменен можело да стане в срок, който да не еднакъв за всички общини. \"Не е проблемът само с осигуряването на средства, а с осигуряването на терен. Ако кажем, че общият срок е 2027 г., много е вероятно до 2025-2026 да не се предприемат достатъчно като обем действия\", каза още той.", "date": "2018.09.14", "title": "С нови училища и дострояване на стари ще може да се въведе едносменен режим, смята Вълчев"}
{"url": "https://www.dnevnik.bg/sviat/2018/09/14/3311114_brazilskiiat_real_poevtinia_do_rekordni_niva/", "text": "Курсът на бразилския реал се понижи до 4.197 реала за един щатски долар в края на днешната сесия. Това е най-голямото обезценяване на реала от въвеждането му през 1994 г., предаде агенция \"Франс прес\". Причината за спада на курса на реала е несигурността около президентските избори следващия месец в най-голямата икономика на Латинска Америка. От началото на годината бразилският реал се е обезценил с 21.06% спрямо щатския долар. Предишният рекорден спад бе на 21 януари 2016 г., когато доларът достигна 4.166 реала. Борсата на Сао Пауло също завърши със спад от 0.58%. Президентските избори на 7 октомври, които от месеци са представяни като най-неясните в историята на Бразилия, преминаха през ново сътресение миналата седмица, когато крайнодесният кандидат Жаир Болсонаро бе намушкан с нож. Болсонаро води в допитванията за спечелване на първия тур. Той е приет в болница в тежко състояние и вероятно ще пропусне предизборната кампания до датата на първия тур, а може би и след това. Анализаторите залагат и на нарастване на подкрепата за левия кандидат Фернандо Адад, посочен във вторник като нов кандидат-президент на Партията на трудещите се на мястото на бившия държавен глава Луис Инасио Лула да Силва, който излежава присъда за корупция и е със съдебна забрана да се кандидатира на изборна длъжност./ БТА", "date": "2018.09.14", "title": "Бразилският реал поевтиня до рекордни нива"}
{"url": "https://www.dnevnik.bg/biznes/2018/09/14/3311107_firma_na_suprugata_na_shefa_na_durjavniia_rezerv/", "text": "Обществена поръчка на Министерството на земеделието за денонощна охрана на десет язовира е спечелена от фирмата \"Мултифорс А.С.\" ЕООД. Това се вижда от регистъра на обществените поръчки. Управител на фирмата е Магдалена Пеева - съпруга на Станимир Пеев, който е председател на Държавния резерв и военновременни запаси. В началото на август  се разбра , че Агенцията по заетостта е сключила договор със същата фирма отново за охрана в обектите на агенцията. Сега поръчката е за охрана на язовирите \"Порой\", \"Тракиец\", \"Кула\", \"Огоста\", \"Рабиша\", \"Горни Дъбник\", \"Сопот\", \"Ахелой\", Жребчево\", \"Малко Шарково\", \"Порой\" и \"Тракиец\". Договорите са сключени на 28 август. Общата им стойност без ДДС е малко над 8.1 млн. лв. и е за срок от 3 г. ", "date": "2018.09.14", "title": "Фирма на съпругата на шефа на Държавния резерв спечели нова поръчка"}
{"url": "https://www.dnevnik.bg/evropa/2018/09/14/3311127_evropa_da_se_sbliji_s_kitai_predvid_politikata_na/", "text": "Европейският съюз трябва да се сближи с Китай, имайки предвид смущенията в световния икономически и политически ред, предизвикани от Америка под ръководството на Доналд Тръмп. Това заяви днес в Пекин новият посланик на ЕС в Китай, цитиран от \"Франс прес\". \"В триъгълника, формиран от САЩ, Китай и (европейската) общност - трите най-големи икономики на планетата, трябва спешно да се подсили основата на този триъгълник, която според мен представляват Европа и Китай\", отбеляза пред журналисти Никола Шапюи. Френският дипломат, поел тази седмица поста в Пекин, бе приет по този повод от китайския президент Си Цзинпин, посочва АФП и припомня развиващата се в момента  търговска война между Китай и САЩ . \"ЕС и Китай могат да направят много неща, за да облекчат смущенията, които виждаме днес в световната търговия и икономика\", изтъкна представителят на Брюксел, който добре познава Китай - прекарал е в страната пет мандата по време на кариерата си във френската дипломация. \"Доколкото Китай е сред движещите сили на световния растеж, всяко смущение в този двигател ще навреди не само на Китай, но и на останалия свят\", предупреди той. \"Сътрудничеството с Китай е абсолютен императив за нас\", добави Шапюи. Брюксел има желание да разработи съвместно с Китай реформа на Световната търговска организация и да работи със страната за сключване на споразумения за инвестиции и защитени географски наименования, посочи той. Администрацията на Тръмп наложи през юли на Пекин наказателни мита, а после заплаши да ги вдигне. САЩ се обърнаха и срещу ЕС -  нанесоха удар по европейския износ  на алуминий и стомана. В края на юли обаче,  когато на посещение в САЩ бе  председателят на Европейската комисия Жан-Клод Юнкер, Вашингтон оттегли заплахата си за санкции срещу европейските автомобили. ЕС има претенции и към Китай заради създавани от Пекин пречки за внос на стоки от общността. През последните години в редица страни членки бяха критикувани от гледище на националните интереси и  инвестициите на китайски предприятия в ЕС . \"Не искаме китайските инвестиции да намалеят, искаме да се увеличат\", заяви по този повод Шапюи. \"Обаче искаме - също като Китай, тези инвестиции да са трайни, да облагодетелстват народите в страните ни и да не вредят на националната сигурност\", каза той. /БТА", "date": "2018.09.14", "title": "Европа да се сближи с Китай предвид политиката на САЩ, настоя новият посланик на ЕС в Пекин"}
{"url": "https://www.dnevnik.bg/detski_dnevnik/2018/09/14/3308971_s_decata_v_pochivnite_dni_15_i_16_septemvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота  - фестивал за традиционна и модерна японска култура в България Aniventure Comic Con ще се проведе от 10 до 20 ч. в \"Интер експо център\", София. Фестивалът ще зарадва посетителите с много нововъведения и изненади от световна величина, сред които среща с актьори от хитови сериали на HBO. - Разнообразна и богата програма очаква този уикенд децата на  \"КвАРТал фестивал\" , който ще се проведе по улиците на карето ул. \"Раковска\", бул. \"Мария Луиза\", бул. \"Дондуков\" и бул. \"Сливница\", съобщиха организаторите от творчески колектив \"квАРТал\". Работилници по роботика и програмиране, танци, песни, игри и театрални инициативи са подготвени и за малките, и за големите деца. Пълната програма на заниманията за деца можете да разгледате  тук . На Лятната сцена в Борисовата градина от 10 до 22 часа ще се проведе  фестивалът \"Ратха Ятра\" , в който оживяват древни традиции, автентични изкуства и много забавления за цялото семейство. Входът е свободен. За деца и възрастни ще има курсове по различни стилове йога, уъркшоп по индийски танци, работилничка по къна, клоунади и уъркшопи по жонглиране, куклен театър. Специалната шатра \"Творилница\" ще приюти всички малки и големи творци, които ще могат да обогатят уменията си по рисуване на мандали, апликиране и създаване на цветя от хартия. Тази година в допълнение към писането на хинди благодарение на Детския образователен център към Националния исторически музей децата ще могат да се докоснат и до старобългарската азбука глаголица и да се научат да изписват древните букви с гъше перо и мастило. А от 15:30 часа, е официалното откриване на фестивала и празнично шествие с колесница. От 18 часа сцената ще се оживи с музикална и културна програма, представена от едни от най-добрите изпълнители на традиционни и модерни изкуства, с привкус на Индия - киртан, йога, индийски танци, модерен балет, мантра рок, графити и огнено шоу. През целия ден на разположение на посетителите са различните щандове с ведическа кухня, фестивални сувенири, рисуване с къна, фотокът, книги и индийски базар. - Повече от 40 представления за деца и за възрастни ще могат да видят зрителите на Международния фестивал на уличния и кукления театър, който ще продължи до 23 септември. В рамките на фестивала ще се проведат и два уъркшопа за млади актьори и студенти. Всички улични представления в програмата са безплатни, а езиковата бариера е сведена до минимум, тъй като актьорите почти не използват текст или са се постарали да научат текста си на български. Пълната програма на фестивала можете да видите  тук .  - Финалът на музикалното турне Coca-Cola The Voice Happy Energy Tour ще е от 19 часа на площад \"Батенберг\" с изпълнения на DARA, Михаела Филева, Михаела Маринова, Pavell & Venci Venc’, 4Magic,Мария Илиева, Йоана, Ивайло Филипов, Virgo и TRF, Криско и TITA. -  Европейските дни на наследството  ще бъдат отбелязани в цялата страна. В София програмата включва 39 сгради, които ще бъдат отворени за свободно посещение. Днес екипът на Българското национално радио е подготвил специална програма за децата. Пълна информация за програмата е на  сайта на Френския институт  и на  сайта за културни новини  на Столичната община. Входът е свободен.  - От 10 до 22 часа в градината на Карин дом ще се проведе четвъртото издание на семейния фестивал \"Усмихни се\". Благотворителното събитие се организира в подкрепа на терапията на децата със специални нужди от центъра. Подготвени са работилници за палачинки и паста, билкознание и фитнес за майки с колички и още много забавления.  - От 10 часа в мини академия \"Пам и Бу\" ще се проведе класът \"Играй и учи\", веднага след него програмата ще продължи с клас по музика от 11 ч., от 12 ч. времето е отредено за изкуство, а от 17 ч. ще се проведе последният за деня клас по детска йога. Резервация за участие може да се направи на тел. 0894 289 351. Актуална програма на останалите занимания може да следите на  сайта на \"Пам и Бу\"  .  - Богата програма е предвидена за празника на града, съобщиха от местната община. Неделя -  Европейските дни на наследството  ще бъдат отбелязани в цялата страна. В София програмата включва 39 сгради, които ще бъдат отворени за свободно посещение. Днес посетителите на Софийската духовна семинария ще могат да се включат в организирани турове с гид. Пълна информация за програмата е на  сайта на Френския институт  и на  сайта за културни новини  на Столичната община. Входът е свободен. - Разнообразна и богата програма очаква този уикенд децата на  \"КвАРТал фестивал\" , който ще се проведе по улиците на карето ул. \"Раковска\", бул. \"Мария Луиза\", бул. \"Дондуков\" и бул. \"Сливница\", съобщиха организаторите от творчески колектив \"квАРТал\". Работилници по роботика и програмиране, танци, песни, игри и театрални инициативи са подготвени и за малките, и за големите деца. Пълната програма на заниманията за деца можете да разгледате  тук .  - От 10 до 19 часа под наслов \"Почисти и прочети\" на бул. \"Витоша\" №37, пред Книжен център \"Гринуич\", ще се състои националната  инициатива \"Стара хартия за нова книга\" . Всяко дете, което доведе възрастен придружител с поне 5 кг стара хартия за рециклиране, ще получи нова детска книга по избор и подаръци. А тези, които предадат допълнителни 5 кг хартия, ще бъдат наградени с втора книжка на екотематика – новото специално издание на \"Екопак\" \"Грийн тийн\". Ще има песни, танци и дори куклена театрална постановка, а организаторите отправят специално предизвикателство към децата: \"Стани фотограф на \"Стара хартия за нова книга\". Те трябва да уловят най-добрия миг от празничния ден и да изпратят снимката си с помощта на възрастен до 25 септември 2018 г. на  фейсбук страницата на кампанията . Авторите на трите най-добри фотографии ще получат награди. Пълните условия на конкурса можете да откриете  тук .  - фестивал за традиционна и модерна японска култура в България Aniventure Comic Con ще се проведе от 10 до 20 ч. в \"Интер експо център\", София. Фестивалът ще зарадва посетителите с много нововъведения и изненади от световна величина, сред които среща с актьори от хитови сериали на HBO. - Повече от 40 представления за деца и за възрастни ще могат да видят зрителите на Международния фестивал на уличния и кукления театър, който ще продължи до 23 септември. В рамките на фестивала ще се проведат и два уъркшопа за млади актьори и студенти. Всички улични представления в програмата са безплатни, а езиковата бариера е сведена до минимум, тъй като актьорите почти не използват текст или са се постарали да научат текста си на български. Пълната програма на фестивала можете да видите  тук . - Богата програма е предвидена за празника на града, съобщиха от местната община.  - От 10 до 22 часа в градината на Карин дом ще се проведе четвъртото издание на семейния фестивал \"Усмихни се\". Благотворителното събитие се организира в подкрепа на терапията на децата със специални нужди от центъра. Подготвени са работилници за палачинки и паста, билкознание и фитнес за майки с колички и още много забавления.", "date": "2018.09.14", "title": "С децата в почивните дни (15 и 16 септември)"}
{"url": "https://www.dnevnik.bg/sviat/2018/09/14/3311137_sudut_v_strasburg_osudi_velikobritaniia_za_masovoto/", "text": "Европейският съд за правата на човека (ЕСПЧ), сезиран от журналисти и неправителствени организации, осъди Великобритания за масовото следене на комуникации, разкрито от бившия служител на американското разузнаване Едуард Сноудън, съобщи агенция \"Франс прес\". Според съда масовото прехващане на съобщения и мерките, взети с цел получаване на данни от доставчици на интернет, са нарушили чл. 10 от Европейската конвенция за правата на човека, имайки предвид \"недостатъчните гаранции, осигурявани за поверителна журналистическа информация\".  Прехващането е нарушило и чл. 8 от европейската конвенция, регламентираща правото на зачитане на личния и семейния живот, допълва съдът. ЕСПЧ обаче преценява, че системата за споделяне на данни с чуждестранни държави не нарушава ничии права. Британската държава има три месеца да обжалва. Според документите, чието съдържание бе разгласено от Сноудън през 2013 г., британските разузнавателни служби и по-специално Правителствения център за комуникации (GCHQ) играят важна роля в следенето на комуникациите в световен мащаб./ БТА", "date": "2018.09.14", "title": "Съдът в Страсбург осъди Великобритания за масовото следене, разкрито от Сноудън"}
{"url": "https://www.dnevnik.bg/sport/2018/09/14/3311131_tomas_bah_nesumneno_edin_den_bulgariia_moje_da_prieme/", "text": "България несъмнено може един ден да приеме олимпийско събитие, заяви президентът на МОК Томас Бах по време на посещението си в страната. Думите му дойдоха след церемонията, на която беше удостоен с почетното звание доктор хонорис кауза на Национална спортна академия \"Васил Левски\". \"Мисля, че страната постига олимпийски рекорд, като организира три световни първенства в три олимпийски спорта (волейбол, художествена гимнастика и гребане) за седмица. Мога да усетя страстта и отдадеността на българите към спорта и към спортистите си. Затова се чувствам у дома\", каза Бах пред журналисти. Последва въпрос каква е възможността страната да приеме зимни олимпийски игри. \"С организацията на трите световни първенства и на много други значими събития - най-вече в зимните спортове, има много какво да предложи на олимпийския свят. Аз лично нямам съмнение, че един ден България може да приеме олимпийско събитие. След това посещение ще продължим да говорим за това с правителството, с министъра на спорта и олимпийския комитет. След това ще видим как ще се развият нещата. Надявам се в положителен план\", добави Бах. Преди това той имаше среща с министър-председателя Бойко Борисов. Там премиерът изтъкнал, че България има сериозна и последователна политика към развитието на спорта и се гордее със силните си спортисти в редица дисциплини, обявиха от пресслужбата на министерския съвет. \"Преди 1990 г. всички държави в региона се рекламираха най-много чрез спорта, но след това настана разруха. Бяха приватизирани малкото спортни зали, които имаше в България. Нямаше такива нито в столицата, нито в града на Стефка Костадинова – Пловдив. Вложихме 350 милиона лева и започнахме да изграждаме една по една спортни зали из цялата страна. Днес имаме \"Арена Армеец\", \"Колодрума\" в Пловдив - най-големият (колодрум) в Европа, както и много други\", заяви Борисов. Според него трите големи домакинства в момента са признание за направеното като материална база в страната. \"Благодаря ви, че инвестирате в спорта и в бъдещето на младите. Ние наблюдаваме тези процеси. Имаме чудесно сътрудничество, което ще продължим. Европа и светът забелязват прогреса на България в последните години. Това се доказа най-вече с успешното ви европредседателство\", казал Бах на Борисов, цитиран от пресслужбата.  По-късно пред журналисти президентът на МОК посочи: \"В спорта винаги има предизвикателства, но прогресът винаги идва с търсенето на решения и с погледа към бъдещето.\" Според него спортът трябва да запази връзката си с младите и да продължи - повече от всякога, да обединява хората. \"Спортът е котва на стабилността, която може да донесе мир на света\", каза още Бах. ", "date": "2018.09.14", "title": "Томас Бах: Несъмнено един ден България може да приеме олимпийско събитие"}
{"url": "https://www.dnevnik.bg/bulgaria/2018/09/14/3310990_citat_na_denia_vsichko_hubavo_koeto_se_sluchi_v/", "text": ". Това коментира председателят на СДС Румен Христов в ефира на Би Ти Ви. Той добави, че СДС е партия, която прави история. \"Дясното трябва да търси единение. Предстои момент на преговори. Нямаме идеологически различия, а по-скоро личностни с другите десни формации\", добави Христов.", "date": "2018.09.14", "title": "Цитат на деня: Всичко хубаво, което се случи в България, е благодарение на СДС"}
{"url": "https://www.dnevnik.bg/biznes/2018/09/14/3311169_za_pruv_put_ot_2014g_ruskata_centralna_banka_vdigna/", "text": "Руската централна банка повиши основния лихвен процент с 25 базисни пункта до 7.5%, което е първото подобно действие от декември 2014 г. насам. Ходът бе очакван от мнозина анализатори след продължителна нестабилност на валутните и дълговите пазари, поредицата от санкции от САЩ и ЕС и напрежението в групата на т.нар. възникващи пазари, най-пресният пример за което е ситуацията в Турция. Преди близо три години рублата рухна спрямо долара и еврото след кризата, предизвикана от анексирането на Крим и намесата в Украйна през март 2014 г. и Банката на Русия бе принудена да се намеси решително. Тогава в рамките на една седмица лихвата бе повишена от 9.5% на 17%. До заседанието от юли включително от централната банка три пъти се въздържаха да променят лихвеното равнище и обясняваха, че има неяснота около въздействието на външни фактори, както и за това как ще повлияе на инфлационните очаквания на населението повишаването на ДДС от началото на 2019 г. Но след това Вашингтон въведе първата фаза от нови санкции - този път по повод случая \"Скрипал\" - и през ноември предстоят втори и доста по-тежки ограничения. В двете камари на Конгреса се подготвят законопроекти за санкциониране на Москва и за намесата ѝ в американските избори. Последва вълна от бягство на инвеститори от руските финансови инструменти, а тези, които задържаха руски дълг, поискаха доходност над 9% - най-високото ниво от юни 2016 г. насам. След това и централната банка се отказа от покупки на валута за финансовото министерство до края на септември, а самото министерство няколко пъти не успя да реализира аукциони за пласиране на държавен дълг. В петък централната банка обяви, че няма да купува валута до края на 2018 г. и този режим може да бъде продължен и през 2019 г. Нямаме и планове за принудително обръщане на валутни влогове в рубли, допълниха от банката. Днес бе повишена и прогнозата за инфлацията - над 4% в края на декември (юлската прогноза бе за за 3.5-4%, а тази седмица министърът на икономиката Максим Орешкин говореше за 3.4%) и 5.5% в края на 2019 г. Преди броени дни - на 4 септември, управителят Елвира Набиулина заяви, че едва ли ще има понижение на лихвата, а по-скоро решението ще е в полза на запазването ѝ на сегашното ниво. Когато тя спомена, че би могло да започне обсъждане и на повишаването на лихвата, премиерът Дмитрий Медведев и ключов представител на Кремъл отвърнаха, че това е крайно нежелателно и по-скоро трябва да се върви към \"стимулиращо регулиране на кредитирането\". В четвъртък и Международният валутен фонд заяви, че вижда възможности за понижаване на лихвите в Русия. Анкета на \"Ройтерс\" сред анализатори показа на 13 септември, че повечето от тях очакват запазване на лихвата на ниво 7.25%. Според прогноза на \"Морган Стенли\" вероятността за повишаването ѝ е 30%. Част от обяснението за донякъде изненадващият ход на Банката на Русия е случващото се на развитите пазари. Все повече от тези икономики повишават лихвите, което предизвиква завръщане на инвеститори, търсещи доходност и сигурност. В този контекст развиващи се икономики са принудени да защитят валутите си и Русия е поредната след Аржентина и Турция, предприела подобни действия. От края на януари индексът MSCI, проследяващ състоянието в 24 развиващи се фондови пазара, се е понижил с 20%, което означава оттегляне от тези райони на близо 950 млрд. долара.", "date": "2018.09.14", "title": "За пръв път от 2014г. руската централна банка вдигна лихвата"}
{"url": "https://www.dnevnik.bg/politika/2018/09/14/3311178_rezidentut_niamalo_da_predstavliava_bulgariia_v_oon/", "text": "Предвид изминалото европредседателство е добре премиерът да представлява страната ни в ООН според вицепремиера и външен министър Екатерина Захариева. \"В никакви случаи не говорим за спекулации, които се чуват. Така или иначе миналата година е бил президентът, тази година е редно да отиде премиерът, и то в година на председателството\", допълни още вицепремиерът. Захариева увери, че президентът е уведомен, че премиерът Бойко Борисов ще ходи в ООН, и имало писма между двата кабинета \"Премиерът Бойко Борисов ще води делегацията тази година. Съгласно правилата на ООН искам да подчертая, че е възможно държавата да се представлява от държавен или правителствен ръководител или от министър на външните работи. Това са лицата, които могат да представляват държавата в ООН. По принцип могат да се ротират\", добави Захариева. Това е решение на правителството, което не е обсъждано с президентската институция, твърдят обаче от президентството. Решението кой да представлява страната на годишното общо събрание на ООН, което ще се проведе на 18-20 септември, беше взето на заседанието на правителството в сряда. За последно Борисов води българската делегация на форума през 2010 г. Оттогава само държавните глави са били начело на делегацията - първо Георги Първанов, после Росен Плевнелиев и Румен Радев. Радев е обвиняван често от председателя на парламентарната група на ГЕРБ Цветан Цветанов, че не е евроатлантически настроен, а позициите му били твърде близки с тези на Русия.", "date": "2018.09.14", "title": "Президентът нямало да представлява България в ООН заради председателството"}
{"url": "https://www.dnevnik.bg/sport/2018/09/14/3311180_snimka_na_denia_trenirovkata_na_ansambula_predi/", "text": "Ансамбълът по художествена гимнастика проведе подиум тренировката си преди участието си на световното първенство в София.", "date": "2018.09.14", "title": "Снимка на деня: Тренировката на ансамбъла преди излизането на голямата сцена"}
{"url": "https://www.dnevnik.bg/sviat/2018/09/14/3311151_francuzi_nabiha_muj_vruhletial_s_avtomobil_v_bar_s_vik/", "text": "Шофьор рани леко двама души при опит да връхлети с автомобила си върху клиенти на бар във френския град Ним, предаде агенция \"Франс прес\". Прокурорът на Ним Ерик Морел, който пристигна на мястото, каза, че шофьорът се е опитал да избяга, но е бил хванат и бит от тълпата. Впоследствие е бил откаран в болница. Около 01:00 ч. местно време 32-годишният мъж подкарал бялото си \"Пежо\" по посока на близо 50-те клиенти на бара, които стояли пред заведението. Двама души били ранени леко, преди автомобилът да се блъсне в охранителна бариера, поставена заради започващия днес в Ним празник на бикоборството. Няколко свидетели твърдят, че мъжът е крещял: \"Аллах акбар\" (Бог е велик), докато се е опитвал да се вреже в хората. Започнало е разследване за опит за убийство. / БТА", "date": "2018.09.14", "title": "Французи набиха мъж, връхлетял с автомобил в бар с вик \"Аллах акбар\""}
{"url": "https://www.dnevnik.bg/photos/2018/09/14/3311190_snimka_na_denia_raznocvetnata_aifelova_kula/", "text": "В Париж, Франция, се състоя специално светлинно шоу на Айфеловата кула по повод 160 години от установяването на дипломатически отношения между Франция и Япония", "date": "2018.09.14", "title": "Снимка на деня: Разноцветната Айфелова кула"}
{"url": "https://www.dnevnik.bg/bulgaria/2018/09/14/3311216_kratki_novini_incident_spria_metroto_ot_i_za_ljulin/", "text": "На Кръстовден жители на смолянската община направиха жива верига с искане за спешен ремонт на пътя Загражден-Белица, който не е ремонтиран от 50 години, а през зимата е напълно непроходим. От агенция \"Пътна инфраструктура\" информираха, че предстои отварянето на ценовите оферти в търга за избор на изпълнител, който да ремонтира близо 7-километровата отсечка. Българи в чужбина организират протест Протест под надслов \"Оставка, съд и смяна на системата\" цели да обедини българи от страната и чужбина. Организаторите подчертават, че не настояват за предсрочни парламентарни избори, а искат Народното събрание да излъчи състав на кабинет от парламентарно представените партии, който да бъде предложен от българското общество, съобщи БТА. Емил Русанов - издател на вестник \"Будилник\" в Лондон и създател на страницата \"Против геноцида на Борисов и всички досегашни управляващи мафии\" заяви, че към момента в страницата членуват 34 хиляди души. Пожарната отбелязва професионалния си празник От 1905 г. 14 септември се отбелязва като ден на пожарната. На честванията присъства цялото ръководство на МВР. Вътрешният министър в оставка Валентин Радев благодари на огнеборците за всеотдайността им и поднесе венци в памет на загиналите при изпълнение на служебния им дълг. Следобед в Нови Искър трябва да бъде открит паметник на пожарникаря инж. Богдан Личев, който почина от инфаркт на 33 години. Това ще се случи след като столичната комисия за култура подкрепи единодушно искането на гражданското дружество, събрало пари за скулптурата. Дело за хулиганство е отнело близо 10 години на разследващи и съд  Дело за хулиганство е продължило 9 години, 10 месеца и 25 дни. Рекордът за бавно правосъдие е установен от проверка на Инспектората към ВСС. Производството е образувано срещу двама мъже, които са извършили хулиганска проява в заведение за бързо хранене в центъра на София. Те са блъскали вратата и се заканвали на клиенти. Освен това са отправили обидни думи и псувни към полицаите, пристигнали на място след сигнал за възникнал скандал. Разследването е образувано през април 2008 г., а с решение на втората съдебна инстанция от април 2018 г. е била потвърдена оправдателната присъда на единия от двамата подсъдими. Другият подсъдим е постигнал споразумение с прокуратурата, което съдът е одобрил през март 2012 г. и спрямо него производството по делото е прекратено.", "date": "2018.09.14", "title": "Кратки новини: Пожарната отбелязва професионалния си празник"}
{"url": "https://www.dnevnik.bg/sport/2018/09/14/3311205_ispanskata_antidopingova_agenciia_onevini_denis/", "text": "Футболистът на \"Валенсия\" Денис Черишев не е извършил допинг нарушение. 27-годишният руснак беше оневинен от Испанската антидопингова агенция (AEPSAD), която  го разследваше за употреба на хормон на растежа. Организацията се самосезира след изказване на неговия баща Дмитрий Черишев, който обяви пред руски медии, че синът му е прибегнал до инжекция при лечение от контузия. Футболистът отрече да е използвал забранени вещества. \"Разследването приключи, а решението беше съобщено на играча, на Руската антидопингова агенция и на Световната антидопингова агенция (WADA)\", заявиха от AEPSAD пред \"Ройтерс\". Черишев беше една от големите звезди на мондиала в Русия. Той отбеляза четири гола и имаше основна заслуга отборът му да постигне най-доброто си класиране на световно първенство след разпадането на СССР. По време на шампионата беше публикувано интервю с Дмитрий Черишев, в което той беше цитиран да казва, че синът му е ползвал хормона на растежа в стремежа да се възстанови от травма. Руският футболен съюз (РФС) обясни тогава, че лечението на Денис Черишев е било с разрешена инжекция, а журналистът погрешно е интерпретирал думите на бащата на футболиста.", "date": "2018.09.14", "title": "Испанската антидопингова агенция оневини Денис Черишев"}
{"url": "https://www.dnevnik.bg/biznes/2018/09/14/3311196_goranov_kum_sindikatite_promianata_na_ploskiia_danuk/", "text": "През плоския 10-процентен данък представители на бизнеса заделят като личен доход част от средствата на компаниите си и разполагат с тях било за плащания под масата, било за луксозно потребление. Тези недостатъци на сегашния данъчен модел в България поотделно изтъкнаха финансовият министър Владислав Горанов и бившият премиер, а днес ръководител на Центъра за анализи и управление на рискове Иван Костов. Двамата взеха участие в конференцията \"10 г. плосък данък в България\", организирана от КНСБ. \"Лесно през 10-те процента имаш легален чист ресурс за яхти и ролс-ройси\", каза Горанов. \"За работодателите е лесно да изтеглят пари от фирмата като лични доходи и да ги плащат нелегално под масата на хората като спестяват осигуровки\", заяви в изказването си Костов. На форума се дискутираше предложението на КНСБ като първа стъпка за модифициране на плоския данък да се въведе необлагаем минимум, което, според изчисления на синдиката, ще означава с около 1 млрд. лв. по-малко в бюджета. Горанов опонира, че всяко намаление на приходите трябва да бъде компенсирано, което пък ще означава по-голямо облагане на хората от средната класа до поне 15 на сто, тоест с 50% повече от сегашните нива. Иван Костов пък предложи да бъде върната прогресивната скала от 2001 г., когато той беше премиер. \"Ако държавата не събира достатъчно пари, не изпълнява функцията си да осигурява сигурност на гражданите и добро образование и здравеопазване\", каза Костов. По думите му заради недофинансирането от бюджета сега фирмите плащат сами за сигурността си, родителите - за частни уроци на децата си, а всички граждани - за здравни услуги. Освен това, по думите му, лицата с високи доходи поради ниския размер на личните си данъци не са заинтересовани да контролират как държавата харчи събраното. \"Един вид не ги е грижа, сами могат да си осигурят нейните функции\", каза той. Костов предложи да се добавят и облекчения за инвестиции в развитието на компаниите, за да се стимулира развитието на бизнеса и на работните места. Той предупреди, че се задава нов балон, както през 2008 г., когато \"месари се втурнаха в жилищно строителство\" в търсене на бързи печалби, вместо да развиват технологично собствените си компании. Проф. Боян Дуранкев от УНСС предложи семейно подоходно облагане и данъчна ваканция за завършилите висшисти. Според проф. Гарабед Минасян аргументът, че плоският данък е лесен за администриране, е вреден, защото прави приходната администрация ленива. Ако се помисли за въвеждане на различни стимули като елементи на семейно подоходно облагане, то този дебат трябва да е в рамките на друго ниво на данъка, отговори финансовият министър Горанов изрази мнение, че засега държавните институции и системи не функционират достатъчно съвършено, за да се увеличава ролята на държавата в преразпределението на доходите. Той риторично попита дали проблемът със социалното неравенство трябва да се решава чрез данъчната система. И повтори, че според него сега не е моментът за промени, а запазването на данъчната система е залегнало в управленската програма.", "date": "2018.09.14", "title": "Горанов към синдикатите: Промяната на плоския данък ще е в тежест за средната класа"}
{"url": "https://www.dnevnik.bg/bulgaria/2018/09/14/3311175_horata_do_industrialni_fermi_da_si_zakoliat_prasetata/", "text": "Предстои да се разработят мерки, с които притежателите на свине в дворовете на къщите си, да ги заколят, за да не се допусне разпространение на чумата по свинете. Мерките ще са готови идната сряда. Това съобщи пресцентърът на Министерството на земеделието след поредното заседание на Централния епизоотичен съвет на заседание в Министерския съвет. Става дума за свинете в задния двор на къщите, които се намират в 20-километровата зона около индустриалните ферми и са регистрирани. При откритото огнище на чума в  провадийско село се оказа , че повечето свине не са регистрирани. Не може обаче да се стимулират незаконни животни, е обявил по време на заседанието земеделският министър Румен Порожанов. Това означава, че при установяване на случай на зараза, животните ще бъдат унищожени без стопаните да получат компенсация. Хората трябва да си заколят прасетата. Ако гледаме закона, за нерегистрираните животни той е строг и ще се наложат санкции без компенсация, е обяснил директорът на Българската агенция по безопасност на храните д-р Дамян Илиев. По време на заседанието Порожанов е обявил взетите до момента мерки. Африканската чума по свинете в село Тутраканци, Варненско, е потвърдена от референтната лаборатория в Мадрид. Заболяването не е опасно за хората, но води до огромни икономически загуби, посочва в доклада си министърът. По данни на министерството в българските индустриални свинеферми се отглеждат над 400 хил. животни на три оборота годишно, или общо около 1.2 млн. прасета. Разпространението на африканската чума по свинете в съседна Румъния вече обхваща 1000 огнища и на евтаназия подлежат 300 хил. животни. От вчера заболяването е констатирано и в Белгия близо до френската граница. За заболяването властите съобщиха вчера, като това е първият случай на заболяването в страната от 1985 г. Белгийските власти са въвели извънредни мерки за защита на фермите и кланиците. \"Обезпокоени сме от заболяването, има риск от огромни икономически загуби. Трябва да засилим мерките за биосигурност\", е заявил по време на заседанието Румен Караманов от асоциацията на свиневъдите. Браншът подкрепя да се правят масирани проверки навсякъде – и в домашните ферми, и в индустриалните, като за нарушителите да се налагат санкции, се посочва в съобщението до медиите. Оценката на земеделското министерство е, че в най-застрашения район от чумата - Северна България, загубите на стопанството при разпространение на болестта може да достигнат половин милиард лева.", "date": "2018.09.14", "title": "Хората до индустриални ферми да си заколят прасетата, посъветва шефът на Агенцията по храните"}
{"url": "https://www.dnevnik.bg/evropa/2018/09/14/3311210_do_april_2019_g_stranite_v_es_triabva_da_kajat_dali/", "text": "Европейската комисия предлага до април догодина държавите в ЕС да съобщят дали искат да останат \"завинаги\" в лятното или в зимното часово време. Ако Съветът на ЕС и Европейският парламент подкрепят предложението, през октомври догодина часовниците в общността ще бъдат сверени за последен път. Това заяви еврокомисарят по транспорта Виолета Булц при представянето на предложението на Европейската комисия  за прекратяване на смяната на часовото време два пъти годишно , предаде БТА. \"Или ще останем с лятното часово време или тези държави, които решат да преминат към зимно време, ще преминат към него през октомври (2019 г.), каза Булц, цитирана от \"Ройтерс\". По-рано тази седмица Еврокомисията заяви, че законодателното предложение трябва да гарантира, че евентуалните промени ще се координират между съседните държави, така че да се запази правилното функциониране на вътрешния пазар и да се избегне евентуална фрагментация, която може да възникне, ако някои държави членки прекратят смяната на часовото време, а други продължат да я прилагат. Булц призна, че е възможно Белгия и Холандия например да бъдат занапред в различна часова зона. Тя се съгласи, че се открива възможност занапред часовите зони в Европа да бъдат разделени не само отвесно, но и водоравно. Еврокомисарят уточни, че засега в северозападната част на Европа преобладават мненията за преминаване към астрономическото време, докато в югоизточната част на континента се предпочита лятното часово време. Независимо какво време изберат, държавите от ЕС се предвижда да не променят повече часа след есента догодина. Вярно е, че изследванията дават основания както за промяната на часа, така и за отпадането на промените, призна Булц. Тя добави, че е възможно въпросът да бъде обсъден от държавните и правителствените ръководители в ЕС. По нейните думи днес в ЕС има три часови зони, но ако се приеме предложението на еврокомисията, би имало повече \"предвидимост\". Булц не можа да отговори на въпрос дали има изчисления какви средства и усилия ще изисква  отмяната на превъртането на часовника , включително за машините, настроени още в завода да сменят часа автоматично на съответната дата. Еврокомисарят отбеляза, че Китай, Турция и Русия вече са прекратили превъртането на часовника. По нейните думи въвеждането на лятното часово време преди век е било свързано с необходимостта от пестене на енергоресурси, които вместо за бита да бъдат използвани за военни действия. След двете световни войни пестене на енергия се е наложило отново покрай петролната криза от 70-те години на миналия век. Според еврокомисията всички тези причини днес са отпаднали, затова не е необходимо повече превъртането на часовника. Кравите не разбират защо трябва да се хранят с час по-късно или по-рано при смяната на часовника, допълни Булц. Зам.-председателят на Европейската комисия Марош Шефчович обясни, че Брюксел бърза с предложението си, защото има и друга работа. По неговите думи комисията се старае да отговори  на \"тревогите на хората\" . Шефчович уточни, че днес пестенето на енергия заради смените на часа е пренебрежимо, и отбеляза, че повече се пести с умните съвременни електронни системи. По неговите думи смяната на часа е \"остаряла и безсмислена\". Еврокомисията отчита, че днес в около 60 държави по света се извършва смяна на часовото време. В ЕС има три стандартни часови зони - западноевропейско време (Ирландия, Великобритания, Португалия), централноевропейско време (17 държави) и източноевропейско време (България, Гърция, Естония, Кипър, Латвия, Литва, Румъния и Финландия). Над ад 80 процента от европейците, участвали в  онлайн допитване  на Еврокомисията, искат да бъде премахната практиката да се превъртат стрелките на часовниците през пролетта и есента. От хората, искащи да спре смяната на часовото време, повечето предпочитат да се запази за постоянно лятното часово време.", "date": "2018.09.14", "title": "До април 2019 г. страните в ЕС трябва да кажат дали искат лятното или зимното часово време"}
{"url": "https://www.dnevnik.bg/ot_vas/novini_ot_vas/2018/09/14/3310921_vlasinsko_ezero/", "text": "Власинско езеро или езерото с плаващите острови e изключително приятно място за отдих през почивните дни. Езерото е създадено през 1947г на мястото на торфено блато, което с помощта на бент е станало езеро. Власинско езеро е разположено на 1210 м. височина, в Западните покрайнини на Сърбия. Забележителност на езерото са плаващите островчета, най-голям, от които е Моби Дик. При покачване нивото на водата от бреговете на езерото се откъсват големи парчетаж торф, които плуват свободно и без посока, носени от порива на вятъра.", "date": "2018.09.14", "title": "Власинско езеро"}
{"url": "https://www.dnevnik.bg/sviat/2018/09/14/3311146_turskata_durjava_zamraziava_investiciite_obiavi_erdogan/", "text": "Турция замразява новите правителствени инвестиции, съобщи президентът Реджеп Тайип Ердоган в реч пред представители на управляващата партия. \"Засега не обсъждаме никакви нови инвестиции. Може да има извънредни или наложителни инвестиции, което е друг въпрос. Но с изключение на това ще започнем ревизия на инвестициите\", цитира думите му \"Ройтерс\". Според Ердоган започнатите инвестиции, от които са реализирани над 70%, ще бъдат довършени. \"Но всички министерства ще прегледат инвестиционните си наличности и ще действат според даването на приоритет [на определени проекти].\" Реакцията на президента, който вече изпълнява и функциите на ръководител на правителството, идва часове след като централната банка рязко повиши основния лихвен процент до 24% - най-високото ниво от повече от десетилетие. През август инфлацията достигна почти 18%. Лирата се търгува в петък около 6.1 за долар, след като преди месец бе слязла на рекордните 7.24 лири за долар. Ердоган отново декларира несъгласието си с политиката на високи лихви и предупреди, че толерантността му към подобна ситуация си има граници. Той обаче изтъкна, че действията на централната банка от четвъртък са демонстрирали, че тя е независима от властите - нещо, в което се съмняват мнозина инвеститори. Ердоган не пропусна да изтъкне: \"Казват \"независимост\" - ето ви независимост! Сега ще видим резултата от независимостта. Точно в момента съм във фаза на търпение. Но това търпение си има граници. Защото не мога да се съглася с експлоатацията.\" В характерен стил президентът каза, че е бил предотвратен опит за \"икономическо убийство на националната валута\". Той разкритикува търговци, които се възползвали от ситуацията, за да надуват цените. \"Появиха се и мнозина, които се презапасяват. Министерствата на вътрешните работи и на финансите ще дадат необходим отговор на тези хора с провеждането на проверки. Няма да им дадем шанс, защото те само затрудняват търговците ни.\" Късно в четвъртък министърът на финансите Берат Албайрак заяви, че на 20 септември ще представи тригодишната средносрочна икономическа програма, в която ще има мерки за съкращаване на бюджетните разходи и подобряване на разходната част.", "date": "2018.09.14", "title": "Турската държава замразява инвестициите, обяви Ердоган"}
{"url": "https://www.dnevnik.bg/evropa/2018/09/14/3311276_evrokomisiiata_se_otkazva_tvurde_burzo_ot_migrantskite/", "text": "Австрийският вътрешен министър Херберт Кикъл каза днес, че европейският комисар за миграцията Димитрис Аврамопулос преждевременно е развял бяло знаме и се е отказал от идеята за създаване на центрове за мигранти в Северна Африка, предаде \"Асошиейтед прес\", цитирана от БТА. Аврамопулос заяви в публикувано вчера интервю за австрийския в. \"Пресе\", че идеята за забавяне на потока от мигранти към Европа чрез създаване на такива центрове е \"невъзможна на практика\". Според него нито една страна в Средиземноморието не е приела създаването на подобни центрове. Кикъл определи този коментар като \"лош сигнал\" и заяви, че посланието би трябвало да бъде: \"Нека опитаме да се заемем с тази трудна задача.\" \"Идеята е горе-долу на два месеца... а еврокомисарят вече вдига бяло знаме\", каза министърът, преди да се срещне със свои колеги от ЕС и Аврамопулос. През юни  Италия предложи  в Африка да действат центрове за прием и идентифициране на мигранти като начин да се реши проблемът с разделенията сред европейските правителства по въпроса за притока на бежанци. Месец по-късно  Либия отхвърля плана .", "date": "2018.09.14", "title": "Еврокомисията се отказва твърде бързо от мигрантските центрове в Африка, заяви Австрия"}
{"url": "https://www.dnevnik.bg/bulgaria/2018/09/14/3311192_sujuzut_na_sudiite_kum_sudebniia_suvet_lipsata_na/", "text": "Във връзка с взетото от Висшия съдебен съвет /ВСС/ решение да изрази позиция \"въздържал се\" по предложението на Европейската мрежа на съдебните съвети /ЕМСС/ за временно прекъсване членството на Националния съдебен съвет на Полша /НССВП/, Съюзът на съдиите в България /ССБ/ изпрати декларация до ВСС. В четвъртък /13 септември/ ВСС реши да се въздържи от заемане на позиция по предложението на ЕМСС за временно изключване на Полския съдебен съвет. Четирима членове на ВСС гласуваха \"за\" и се мотивираха, един гласува против. Тази позиция \"въздържал се\", тоест да не бъде подкрепено временното прекъсване на членството на Полския съдебен съвет в Европейската мрежа, ще бъде изразена на предстоящото на 17 септември заседание на общото събрание на ЕМСС в Букурещ. В декларацията до ВСС по повод на вчерашното решение Съюзът на съдиите изразява безпокойство от очевидното нежелание на мнозинството от членовете на ВСС ясно и открито да заявят мнение по нарушаването на основни принципи и ценности као независимост, несменяемост на съдии и правова държава в Република Полша. Съюзът на съдиите изразява също и безпокойство и недоумение от това, че ВСС се е допитвал до изпълнителната власт /Министерствата на външните работи и на правосъдието/ каква позиция да заеме на заседанието на ЕМСС в Букурещ. ССБ припомня в декларацията препятствията пред независимостта на съдиите в Полша, сред които предсрочното прекратяване на мандата на членовете на предходния състав на НССВП и пълен контрол на изпълнителната и законодателната власт върху новия състав НССВП, тъй като на практика всички негови членове вече се избират не от всички полски съдии в пряк вот, а от полския парламент. Припомня и предсрочното прекратяване на мандата на председателя на полския Върховен съд и пенсиониране на голям брой върховни съдии. Ако тези проблеми са Ви безразлични, можем ли да бъдем сигурни, че ще имате друго отношение тогава, когато се напада независимостта на българската съдебна власт, пита ССБ висшия кадрови орган. Акцент в декларацията на ССБ е и безпокойството, че представляващият ВСС Боян Магдалинчев се е допитвал до изпълнителната власт до изпълнителната власт /Министерствата на външните работи и на правосъдието/ по въпроса каква позиция е най-добре да заеме ВСС. \"Решението как ще гласуват представителите на българския ВСС относно предложението на Изпълнителния борд на ЕМСС за временно прекъсване членството на НССВП е единствено от Вашата суверенна компетентност и съобразно Конституцията и Закона за съдебната власт, и съгласно Устава на ЕМСС. Какво да бъде това решение е професионален въпрос, защото засяга основен принцип за съдиите - тяхната независимост, без която те се превръщат в обикновени държавни чиновници\", заявява Съюзът на съдиите. Съюзът на съдиите в България изразява своята солидарност към полските съдии и подкрепа на тези от тях, които вече са обект на дисциплинарни мерки заради изразяваните от тях позиции в защита на общоприетите в правовите държави принципи.", "date": "2018.09.14", "title": "Съюзът на съдиите към съдебния съвет: Липсата на позиция за Полша е тревожна"}
{"url": "https://www.dnevnik.bg/sport/2018/09/14/3311295_borisov_vuzlojil_da_se_podgotvi_kandidatura_na_sofiia/", "text": "Министър-председателят Бойко Борисов е поставил задача на министъра на младежта и спорта Красен Кралев да се подготви кандидатура на София за домакинство на зимни младежки олимпийски игри през 2024 г., съобщава пресслужбата на министерството на спорта. Решението е резултат от  разговорите с президента на МОК Томас Бах , който е на посещение в София. \"Това, което правите, е невероятно. В момента в България се провеждат три световни първенства в олимпийски спортове, което мисля, че е олимпийски рекорд. За една година в Германия организирахме 11 световни шампионата по олимпийски спортове, но нямам спомен три от тях да са били по едно и също време. Това ми дава повод да ви окуража да минете на следващо ниво и да кандидатствате за домакин на зимни олимпийски игри\", заявил Бах. Борисов обаче отвърнал, че ще се чувства по-уверен в успешното ни домакинство, ако преди това България приеме зимни младежки олимпийски игри. Тогава възложил и на Кралев задачата да се подготви кандидатура за 2024 г. заедно с председателя на БОК Стефка Костадинова и експерти от МОК. Първите консултации с МОК за българската кандидатура ще са по време на летните олимпийски младежки игри в Буенос Айрес през октомври. Пред Бах Кралев заявил: \"Премиерът Борисов е спортна натура и помага изключително много на българския спорт. От 2009 г. у нас се изградиха множество съоръжения, което ни позволява да домакинстваме на първенства от най-висок ранг. Горди сме, че отзивите, които получаваме за организацията на световните първенства до момента, са отлични.\" Министърът на спорта връчи на президента на МОК най-високото държавно отличие в областта на спорта \"Венец на победителя\". Германецът стана първият чужденец, който получава почетния знак, учреден през 2015 г. Бах беше удостоен и с почетното звание доктор хонорис кауза на Национална спортна академия \"Васил Левски\". След церемонията  той заяви пред журналистите, че няма съмнения, че  един ден България може да приеме олимпийско събитие .", "date": "2018.09.14", "title": "Борисов възложил да се подготви кандидатура на София за зимни младежки олимпийски игри"}
{"url": "https://www.dnevnik.bg/bulgaria/2018/09/14/3311274_prokuraturata_proveriava_dali_restoranti_sa_polzvani/", "text": "Разследващите проверяват дали ресторанти са ползвани за пране на пари от престъпна група за производство на цигари без бандерол. Това заяви зам. главният прокурор и доскорошен шеф на спецобвинението Иван Гешев по повод  провежданата от сутринта спецакция в София. \"Имаме информация, че в ресторантите може да има вещи и книжа в интерес на разследването. Проверяваме дали финансовият ресурс от незаконните фабрики за цигари е \"изпиран\" през ресторантите\", каза той, цитиран от агенция \"Фокус\". Гешев не изключи възможността ресторантите да са част от легалния бизнес на проверяваните от прокуратурата хора. \"Теоретично е нормално, когато човек генерира определен финансов ресурс от незаконна дейност, той да бъде \"изпран\" и вложен в нещо\", коментира той. Допълни, че са имали информация за около 20 адреса. В хода на проверката са \"излезли\" и други адреси в Сливница и област Перник, а както ще намерят разследващите там щяло да се разбере към края на деня, обясни още Гешев. Към момента няма задържани лица. \"Съгласно Наказателно-процесуалния кодекс (НПК) собствениците и хората, които ползват имота трябва да присъстват до приключване на претърсването\", обясни Гешев. От съобщението на прокуратурата по-рано днес се разбра,  че прокуратурата извършва претърсвания и изземвания в офиси на дружества в София, стопанисващи заведенията \"Везувий\" и \"Сръбски ресторант Бест\". Целта е намирането на доказателства и задържане на ръководителите на организирана престъпна група, произвеждала цигари без бандерол. \"След приключването на претърсванията наблюдаващите прокурори ще извършат анализ за кои от тях са събрани доказателства и за кои не\", обясни Гешев. Допусна към края на деня да има повдигнати обвинения и полицейски задържания до 24 часа на предполагаеми ръководители на престъпна група. \"До този момент към наказателна отговорност са привлечени лица, които са работници и шофьори. Това са хора от по-ниските нива в производството на цигари\", коментира Гешев. На 25 август стана известно , че пловдивската полиция е разбила 4 супермодерни фабрики за нелегални цигари. В Тутракан, Горна Оряховица и в Дупница са открити фабрики, в които са се произвеждали цигарите. Повдигнати бяха обвинения на 23-ма души, а 4-ма бяха обявени за издирване. До разкритията се стига, след като Икономическа полиция наблюдавала двама пловдивчани, живеещи охолно, без да имат официални доходи. Във фабриките са се произвеждали по 100 хиляди кутии цигари на ден от различни марки. Иззети бяха 42 тона акцизен тютюн на стойност 7 млн. лева. \"Според мен незаконните фабрики за цигари в Дупница, Горна Оряховица и Тутракан генерират поне 10 млн. лева на месец\", коментира още Гешев. Допълни, че разследващите събират доказателства от кога са работили и колко цигари са фабриките. \"Към момента няма данни лица по случая да са напуснали страната\", увери зам.-главният прокурор. Уточни, че собствениците на сръбския ресторант \"Бест\" не са присъствали на акцията. \"Няма да цитирам имена, докато няма привлечени към наказателна отговорност\", обяви той. \"Доказателствата ни са, че определени лица са организирали производството, занимавали са се с пласмента и са получавали финансов ресурс от фабриките за цигари\", заяви Гешев. Попитан има ли връзка спецкацията в София с тази срещу Миню Стайков в Карнобат, той поясни: \"Официална връзка няма. Това е на ниво доказателства, на ниво оперативни данни няма да коментирам. На ниво доказателства връзка няма.\" \"Колегите от МВР­ Пловдив са придобили информация за лица, свързани с пране на пари. Тръгнали са по тази линия и са стигнали до фабрики в цялата страна. Сигнализирали са Окръжна прокуратура­ Пловдив. Към онзи момент не са били налице доказателства за организирана престъпна група\", обясни Гешев. \"Разговаряхме колегиално, анализирахме ситуацията и направихме съответната организация за ангажиране на наказателна отговорност на реалните собственици на фабриките\", каза още той.", "date": "2018.09.14", "title": "Прокуратурата проверява дали ресторанти са ползвани за пране на пари"}
{"url": "https://www.dnevnik.bg/bulgaria/2018/09/14/3311309_incident_spria_metroto_ot_i_za_ljulin_i_obelia/", "text": "Временно е спряно движението на влаковете на метростанция \"Опълченска\" заради инцидент на станцията, съобщиха от пресцентъра на Столичната община, без да дават повече подробности. Според БНР жена е паднала на линията, вероятно по невнимание и е загинала. Директорът на \"Метрополитен\" инж. Стоян Братоев обаче уточни за агенция \"Фокус\", че не се знае какво е състоянието на пострадалата, а причината за инцидента е прилошаване. Полиция и следователи проверяват различните версии за инцидента, като ще бъдат прегледани и записите от видеокамерите на перона. По едната линия метрото се движи от станция \"Сердика\" до станции \"Летище София\" и до \"Бизнес парка\", а по другата от станция \"Витоша\" до станция \"Сливница\", се казва в съобщението. Така метрото не може да се ползва за пътуване към кварталите \"Люлин\" и \"Обеля\", както и за слизане от тях към центъра. Пуснати са извънредни автобуси  Читатели на \"Дневник\" обаче съобщиха, че е затворена също станцията при Софийския университет, както и достъпът до линия 1 на \"Сердика\".", "date": "2018.09.14", "title": "Инцидент спря метрото от и за \"Люлин\" и \"Обеля\""}
{"url": "https://www.dnevnik.bg/politika/2018/09/14/3311315_upravliavashtite_pak_se_subirat_na_suvet_v_ponedelnik/", "text": "За трета поредна седмица в понеделник ще заседава коалиционния съвет на управляващите при премиера Бойко Борисов. На сбирката ще бъде обсъждана нова номинация за министър на транспорта, след като предложеният за поста  Александър Манолев се отказа  след публикация на \"Капитал\", в която се казва, че в миналото си той има инциденти на пътя, граничещи с хулиганство, както и интересни съдружници от сенчестия бизнес. Постът транспортен министър се оваканти, след като досегашният титуляр Ивайло Московски заедно с колегите му от регионалното и вътрешното министерство - Николай Нанков и Валентин Радев, подадоха оставки заради взелата 17 жертви катастрофа в Своге. Съветът е насрочен за сутринта и на него ще се съберат лидерите на ГЕРБ - Бойко Борисов, и \"Обединени патриоти\" - Волен Сидеров (\"Атака\"), Красимир Каракачанов (ВМРО) и Валери Симеонов (НФСБ). Освен тях в съвета участват и финансовият министър Владислав Горанов, и лидерът на ГЕРБ в парламента Цветан Цветанов. Депутати от парламентарните групи на ГЕРБ и \"Обединени патриоти\" твърдят, че нямат информация за обсъждани имена или кандидатите се пазят до последно за да не бъдат \"изпържени\". Ако няма кандидати, удовлетворяващи и четиримата партийни лидери, е възможно да има нов съвет. Версията за оставката на Манолев сред депутати от ГЕРБ и БСП е, че той е бил човек на Цветанов и за това толкова бързо бе пожертван от премиера Борисов. Според БСП управляващите кадри в сектора на пътищата винаги са били хора на Делян Пеевски и Борисов едновременно и те виждат сблъсък на два бизнес кръга в преждевременното оттегляне на Манолев. Намеренията в ГЕРБ са смените в кабинета да бъдат внесени и гласувани от парламента следващата седмица. За да стане това, освен друг кандидат за министерството на транспорта президентът Румен Радев трябва да издаде указ за освобождаването от поста на главния секретар на МВР Младен Маринов, който трябва да стане министър на вътрешните работи. От президентството твърдят, че това ще стане, след като президентът се завърне от Латвия, което е днес. И в БСП, и в ГЕРБ се опасяват, че президентът може да забави указа в демонстрация на сила, следа като правителството реши, че не той, а премиерът Бойко Борисов ще представлява страната в Общото събрание на ООН, което ще се състои на 18-20 септември.", "date": "2018.09.14", "title": "Управляващите пак се събират на съвет в понеделник за нов министър на транспорта"}
{"url": "https://www.dnevnik.bg/evropa/2018/09/14/3311271_chumata_po_svinete_dostigna_zapadna_evropa/", "text": "Африканската чума пристигна в Западна Европа, след като бяха открити случаи на заразени глигани в Белгия, близо до границата с Франция и Люксембург, съобщиха официални източници, цитирани от ДПА. Министерство на прехраната и земеделието на Германия, чиято граница е само на 60 километра от мястото, където бяха открити мъртвите глигани, потвърди за случаите. В петък и Белгия официално потвърди, че за пръв път от 1985 г. в страната има случай на заразата, която може да причини огромни щети на фермерите. Според Агенцията за безопасност на храните става дума за района Етал, близо до френската граница. Париж реагира незабавно, като земеделското министерство засили наблюдението в четири департамента по границата с Белгия и въведе допълнителни мерки за защита на свинефермите и кланиците. \"Този нов случай е разрастване обхвата на заболяването към Западна Европа за пръв път по време на настоящата пандемия. Това може да се окаже ново предизвикателство към епидемиологичната обстановка с африканската чума по света като цяло. Може би то е потвърждение, че заразата е достигнала размерите на пандемия\", коментира пред \"Ройтерс\" Пол Сандбърг, изпълнителен директор на Информационния център за здравословното състояние на свинете в САЩ. ЕС е вторият по големина производител на свинско месо в света след Китай и най-големият износител. Повечето от свиневъдните ферми са в Германия, Дания, Франция и Испания.  не е опасна за хората, но фермерите се опасяват от разрастването й, което може да доведе до ограничения в износа и свързаните с тях финансови загуби. Няма ваксина или лечение за болестта. Министърът на прехраната и земеделието на Германия Юлия Кльокнер побърза да успокои фермерите. \"Ние сме добре подготвени\", каза тя, като добави, че Берлин е в постоянна връзка с белгийските власти и Европейската комисия. Германия одобри по-рано тази година редица мерки за борба с разпространението на болестта, включително и премахването на сезонната забрана за лов на глигани. През юни Дания одобри построяването на 70-километрова ограда по протежението на границата с Германия като част от усилията на страната да не позволи проникването на заразата, припомня БТА. За наблюдателите повече тревога предизвиква случващото се в Китай - най-големият производител на свинско в света. От август насам има съобщения за няколко случая, предизвикали строги ограничения, включително забрана за транспортиране на животни и за използване на животински остатъци за храна на прасета в засегнатите провинции.", "date": "2018.09.14", "title": "Чумата по свинете достигна Западна Европа"}
{"url": "https://www.dnevnik.bg/sviat/2018/09/14/3311423_shveicariia_e_presiakla_ruska_operaciia_sreshtu_vajna/", "text": "Щвейцарското разузнаване потвърди в петък, че е работило съвместно с колегите от Великобритания и Холандия, за да пресече руска шпионска операция, която според медиите е била насочена срещу швейцарска лаборатория. В  института \"Шпиц\" край Берн  се правят тестове за идентифициране на химичейски бойни вещества, включително такива от Сирия и от групата \"Новичок\". Швейцарският  \"Тагесанцайгер\"  (Tages-Anzeiger) и холандският  \"Ханделсблад\"  (NRC Handelsblad) съобщиха, позовавайки се на анонимни източници, че тристранната операция е приключила с изгонването през март на двамата заподозрени руски шпиони от Холандия. Това не са предполагаемите агенти на военното разузнаване, посочени от Лондон като извършители на покушението срещу Сергей Скрипал и дъщеря му Юлия н 4 март в английския град Солсбъри. Швейцарската разузавателна агенция NDB заяви, че \"швейцарските власти знаеха за случая с руските шпиони, идентифицирани в Хага и изгонени от там\". NDB е взела активно участие заедно с британските и холандските партньори и \"така допринесе за предотвратяване на незаконна дейност срещу ключова швейцарска инфраструктура\". В съобщението не се дават повече подробности за обекта и какво е било естеството на операцията. Холандското военно разузнаване MIVD засега не коментира публикациите. Холандското правителство обяви на 26 март, че ще експулсира двама руски \"агенти от разузнаването\", които са работели в посолството в Хага, но не даде подробности. Няма коментар и от правителствената лаборатория на \"Шпиц\" с изключение на това, че преди е била обект на кибер атаки. През юли от института съобщиха, че хакери са разпространили заразени файлове, имитиращи документи от научен форум, организиран от \"Шпиц\", но и че не знаят да е имало директни атаки срещу самата лаборатория. Британските власти не са обявявали официално в коя лаборатория - извън правителствената в Портън Даун - са тествали пробите, за да потвърдят, че са \"Новичок\". В днешната публикация се казва, че руската операция не е била само кибер атака, но и че властите са открили \"оборудване за шпионаж\" при действията срещу двамата заподозрени агенти.", "date": "2018.09.14", "title": "Швейцария е пресякла руска операция срещу важна лаборатория за анализ на химически проби"}
{"url": "https://www.dnevnik.bg/bulgaria/2018/09/14/3311385_izpulnitelniiat_direktor_na_morska_administraciia_sled/", "text": "Никога до сега в България не е изпълнявана операция, аналогична на тази по източването на горивото от кораба \"Мопанг\", потънал преди 100 години на 30 м. дълбочина, при това в близост до брега. Това е причината, поради която Изпълнителна агенция \"Морска администрация\" се е оказала неподготвена за бърза реакция. Това каза за \"Дневник\" директорът на агенцията Живко Петров. \"Да, случаят ни хвана неподготвени и несъмнено, когато всичко приключи, ще сме научили много нови уроци, които ще отразим и в докладите си до министерството на транспорта и останалите висшестоящи институции, каза още той. Но ситуации като тази ни учат, че за тях че е важно да бъде избран модел за действие и да се работи за осъществяването му, включително и чрез промяна в законодателството\". Мнението на Петров беше потърсено във връзка с  критично писмо по случая , което от \"Моряшкия професионален съюз\" са изпратили до премиера Бойко Борисов и чийто текст беше публично оповестен днес. В писмото се отправят критики към подготовката, организацията и цената на  операцията по източването на горивото от \"Мопанг\", която започна в понеделник . Според членовете на съюза, сумата от 2.5 млн. лв., отпуснати за източването на мазута от резервоарите на потъналия кораб е десетократно по-висока от необходимата за целта. Забавянето с близо месец, след първоначалния сигнал за изтичане е извадило наяве в аварийни ситуации на море и грешката с ликвидираната преди години \"Аварийно спасителна служба\". Според съюза на професионалните моряци Изпълнителна агенция \"Морска администрация\" не е създала адекватна система за независим контрол и отчетност на извършваните подводно технически и водолазни работи при обследването на потъналия \"Мопанг\". А това е породило сериозни съмнения в наложителността на някои от извършваните в момента дейности и точността на изготвените платежни документи за тях. Пак според \"Моряшкия професионален съюз\" с източването на горивото от потъналия \"Мопанг\" е трябвало да бъде натоварено министерството на отбраната, а не частни компании. \"Представители на Военноморските сили присъстваха на всяка една от срещите при подготовката на операцията за източването на мазута, отговори задочно Живко Петров. Но те самите не проявиха желание да участват в нея, тъй като не разполагат с необходимата техника\". Според изпълнителния директор на \"Морска администрация\" Министерството на околната среда и водите и \"Басейнова дирекция\" и са заявили, че могат единствено да наблюдават това, което ще се случи по време на операцията в Созополския залив, но не и да участват в нея. \"Трите дружество, натоварени с дейностите по спасителните работи бяха избрани чрез проучване и възлагане по реда на закона, каза още Живко Петров. Всяко от тях разполага с капацитета, техническите възможности и екипировката, необходими за изпълнението на различна част от дейностите по източването на горивото от \"Мопанг\". Що се отнася до цената от 100 хил. лв., която от \"Моряшкия професионален съюз\" цитират като пределна за осъществяването на операцията, тя е буквално изсмукана от пръстите. Изключително любопитно ще е да видим как източването може да стане не със 100 хил. - нека да са 200 хил. лева\", каза още Петров. Според него България трябва най-напред да избере \"Ще възстановяваме някогашната морска \"Аварийно спасителна служба\" или ще вървим по пътя на европейските модели с рамкови договори на база на спечелени обществени поръчки\", попита Живко Петров. Разчетите на \"Морска администрация\" показват, че само, за да бъдат запазени двата спасителни катера \"Перун\" и \"Мизар\", с които разполагаше някогашната \"Аварийно спасителна служба\", са необходими около 1 млн лв. годишно, с които да бъдат покрити разходите за горивото и заплатите на плавателния им състав. Освен това, ако екипите им нямат възможност да тренират всяка седмица, те няма как да са в готовност за действие в кризисна ситуация. \"Морска администрация е структурирана, да работи по Закона за администрацията, каза Петров. В неговите разпоредби не може да бъде вместена дейността на една евентуално новосъздадена аварийно – спасителна служба. Не случайно \"Гражданска защита\", която решава подобни ситуации на сушата е в структурата на МВР\". Според Живко Петров идеята, върху която в момента работи \"Морска администрация\" е да бъде създадена комплексна организация, която да позволи използването на всички възможни ресурси в случаи като този с теча на гориво от потъналия \"Мопанг\". Този модел той сравнява с военната мобилизационна подготовка, позната преди години. \"Това означава предварително установяване на връзка с всички субекти – армия, държавни и частни дружества, които разполагат в техника, технологии и ресурс, подходящи за използване в кризисна ситуация, обясни Петров. Така те ще могат да бъдат бързо мобилизирани и ползвани при нужда\". С цел да се доближи до този модел на работа в кризисни ситуации Министерството на транспорта вече оборудвало един от хеликоптерите на Военноморските сили с дефибрилатор и друга необходима техника за спасяване на хора при кризисна ситуация в морето. Според изпълнителния директор на \"Морска администрация\" има и от морски аварии като този на Брегова охрана в Съединените щати или Министерство на извънредните ситуации в Русия, но те са непосилно скъпи за България \"Нека първо премерим ръста си и след това да говорим сериозно, каза Петров. Аварийните ситуации на море могат да бъдат прекалено сложни и съчетаващи поредица от събития, които да изискват готовност за много и разнородни дейности. Поддържането на подобна готовност означава ние да разполагаме непрекъснато с два специализирани кораба, но и да имаме отделен закон, по който тази готовност да бъде организирана\".", "date": "2018.09.14", "title": "Директорът на \"Морска администрация\": След случая \"Мопанг\" ще се справяме по-добре с аварии"}
{"url": "https://www.dnevnik.bg/politika/2018/09/14/3311443_korneliia_ninova_sankciiata_sreshtu_ungariia_e_greshka/", "text": "Да се наложи така санкция на Унгария е грешка, това е още една стъпка към разединението на Европа, особено след напускането на Великобритания. Трябва да се търсят начини на обединение. Това коментира лидерът на БСП Корнелия Нинова в интервю за Би Ти Ви. В сряда европейският парламент  гласува за налагане на санкции  срещу Унгария, обвинена в пренебрегване на правилата на ЕС за демокрацията, човешките права и корупцията. Премиерът Виктор Орбан заяви, че очаква решението да доведе до \"сериозен правен дебат\". В европейския парламент от партията на Нинова гласуваха \"против\" наложените срещу Унгария и Виктор Орбан санкции, но от Партията на европейските социалисти, чийто председател е бившият лидер на БСП Сергей Станишев, гласуваха \"за\" санкциите. \"Ще изразя лично мнение – грешка е да се налага такава санкция на Унгария, защото се формират разделителни линии\", коментира Нинова. Тя изрази опасение, че мнението й отново ще доведе до коментари и упреци вътре в партията и извън нея – от ПЕС. \"Сигурно заради това, което казвам, пак ще изям шамарите от свои и от чужди, но освен за националния интерес, трябва да мислим и с друга перспектива за Европа\", каза Нинова.", "date": "2018.09.14", "title": "Корнелия Нинова: Санкцията срещу Унгария е грешка"}
{"url": "https://www.dnevnik.bg/sport/2018/09/14/3311446_s_kusen_obrat_ludogorec_se_spasi_ot_iznenadvasht/", "text": "Шампионът \"Лудогорец\" направи късен обрат и се спаси от изненадващ домакински провал. Воденият от Пауло Аутуори състав стигна до 2:1 срещу последния \"Верея\". Отборът от Стара Загора прекъсна головата суша и вкара първия си гол за сезона чрез Антон Огнянов, за да поведе в края на първото полувреме. \"Лудогорец\" положи усилия, но успя да изравни едва в 78-ата минута чрез Антон Недялков. Четири по-късно Марселиньо донесе победата. \"Лудогорец\" излезе втори със 17 точки, като е на две зад \"Левски\" и на една пред ЦСКА, които са с мач по-малко. \"Верея\" остава последен само с точка. В следващия си мач в четвъртък \"Лудогорец\" приема \"Байер\" (Леверкузен) в Лига Европа. През първото полувреме шампионите не показаха познатото си лице. Те имаха възможности пред Джоди Лукоки, Клаудиу Кешеру и Густаво Кампаняро, но не се възползваха. Вместо това в 40-ата минута Огнянов изпълни отлично пряк свободен удар и даде преднина на отбора си. Това беше първият гол за \"Верея\" след 13 \"сухи\" мача (общо 1237 минути). След почивката домакините се насочиха в нападение. Опитите им обаче дълго не даваха резултат. В 78-ата минута след продължително нападение Недялков стреля от разстояние и прати топката в долния десен ъгъл. Четири по-късно Марселиньо вкара победния гол. Той получи пред наказателното поле, излъга защитник и с хубав удар беше точен за 2:1.", "date": "2018.09.14", "title": "С късен обрат \"Лудогорец\" се спаси от изненадващ провал срещу \"Верея\""}
{"url": "https://www.dnevnik.bg/sport/2018/09/14/3311451_voleibolnite_nacionali_specheliha_uvereno/", "text": "Националният отбор по волейбол спечели втората си победа на световното първенство. Българите стигнаха уверено до 3:0 (25:16, 25:18, 25:21) срещу Пуерто Рико. Победата се явяваше в графата \"задължителни\", особено след  загубата с 1:3 срещу Иран в четвъртък . Българските волейболисти изпълниха задачата бързо да се върнат в правия път. Те играха уверено и стабилно, като показаха превъзходството си срещу аутсайдера в групата. В другия мач от групата за деня Финландия се наложи с 3:1 срещу Куба. България е на третото място с шест точки, колкото имат и водачите Полша и Иран, но те са играли по един мач по-малко. В неделя капитанът Виктор Йосифов и съотборниците му излизат срещу Куба отново във Варна в 20.40 часа. В залата беше и президентът на Международната федерация по волейбол (FIVB) Ари Граса. Той е на кратко посещение в България, след което ще пътува за решителните двубои в Италия. Селекционерът Пламен Константинов започна мача със Светослав Гоцев вместо Николай Николов при блокировачите. Във втория гейм в игра се появиха центърът Теодор Тодоров и посрещачът Розалин Пенчев. Националите направиха 12 блокади, докато съперникът нито веднъж не успя да спре атаката на българите. Николай Пенчев стана най-резултатен с 14 точки, а Николай Учиков добави 11.За съперника Пабло Гусман стана най-резултатен с 11. Двубоят с Пуерто Рико започна равностойно до първото прекъсване. След това българите се устремиха и натрупаха преднина. Те държаха инициативата и спечелиха с голяма разлика. До края съставът не изпусна водещата си роля и заслужено стигна до чистата победа, която донесе три точки.", "date": "2018.09.14", "title": "Волейболните национали спечелиха уверено задължителната победа срещу Пуерто Рико"}
{"url": "https://www.dnevnik.bg/photos/2018/09/14/3311167_fotogaleriia_svetovnite_snimki_na_denia_-_14_septemvri/", "text": "Момент от двудневно светлинно шоу на Айфеловата кула на светлинните дизайнери Мотоко Иши и Акери-Лиса по случай японския културен сезон и 160-те години дипломатически отношения между Франция и Япония.", "date": "2018.09.14", "title": "Фотогалерия: Световните снимки на деня - 14 септември 2018 г."}
{"url": "https://www.dnevnik.bg/sport/2018/09/14/3311462_katrin_taseva_se_klasira_shesta_v_mnogoboia_dina/", "text": "Българката Катрин Тасева се класира шеста в многобоя на световното първенство по художествена гимнастика. Невяна Владинова остана по-далеч от челото и зае 15-ото място. \"Грациите допуснаха грешки на някои от съчетанията, най-вече заради натрупаната умора и напрежение от дългото състезание пред родна публика\", коментираха от българската федерация. Рускинята Дина Аверина защити абсолютната си световна титла в многобоя. Тя събра сбор от 81.450 точки. Аверина допусна две грешки на лента, но другите ѝ оценки бяха много високи и ѝ осигуриха златния медал в \"Арена Армеец\". Сребърния медал взе Линой Ашрам от Израел със 79.700 точки. Другата рускиня Александра Солдатова се нареди трета със 79.175 точки. Тасева събра сбор от 73.950 точки, а Владинова - 69.350, като допусна грешки на бухалки и лента. На световното в Пезаро преди година Владинова беше седма в многобоя, а Тасева - десета. Медалистките бяха наградени от президента на Международния олимпийски комитет Томас Бах, който е на посещение в България. Наградата на \"Лонджин\" за най-елегантна гимнастичка получи Александра Солдатова. В събота световното продължава с многобоя при ансамблите от 13.00 часа. България играе във втората група, която започва в 16.30 часа.", "date": "2018.09.14", "title": "Катрин Тасева се класира шеста в многобоя, Дина Аверина защити световната си титла"}
{"url": "https://www.dnevnik.bg/razvlechenie/2018/09/14/3311152_panair_na_kuklite_zavladiava_sofiia_za_deset_dni/", "text": "Карло Колоди, \"Пинокио\" Тази фраза, изречена от Пинокио, показва в действителност колко мъдрост и символика носят думите на куклите. Макар изречени от актьори или написани предварително от някой автор, те оживяват чрез тялото на куклата и завинаги остават изречени от тях. Международният фестивал за уличен и куклен театър \"Панаир на куклите\" започва днес в сградата на Столичния куклен театър на ул. \"Генерал Гурко\" №14, съобщиха от БНР. В 18.00 ч. във фоайето на театъра ще бъде открита сценографска изложба, посветена на 90 годишнината от рождението на архитект Иван Цонев. Той е един най-популярните куклено-театрални сценографи в България и чужбина и през 1962 г. заедно с професорите Атанас Илков и Николина Георгиева поставя началото на висшето образование за куклен театър в България. От 19.00 ч. на сцената ще бъде представен спектакълът \"Страната на Оз\" от Лиман Франк Баум, драматизация и режисура – Елица Петкова, сценография – Ивайло Николов и Ива Гикова, с който ще се сложи началото на фестивала. 10-ото издание на \"Панаир на куклите\" ще продължи от 14 до 23 септември и освен като улични представления в Южния парк, Градската градина и площад \"Св. Неделя\" ще има и постановки в двете сгради на Столичния куклен театър, Националният дворец на културата, Театър 199 и Театър \"Българска армия\". На фестивала ще бъдат представени повече от 40 представления, като 11 от тях са чуждестранни - от Холандия, Франция, Испания, Полша, Англия, Унгария, Израел, Гърция, Япония, Русия и Хърватия, каза пред БНР директорът на театъра Кирякос Аргиропулос. България ще бъде представена от куклените театри на Бургас, Пловдив, Благоевград и Сливен, както и Театър 199. Те ще покажат едни от най-новите си спектакли, като някои от тях са номинирани или носители на наградите ИКАР на Съюза на артистите в България и носители на престижни международни награди. В програмата присъства голямо жанрово разнообразие, което е съставено от постановки за деца и възрастни, уличен театър, улично шоу, клоунада, акробатика, пантомима, улични музиканти и други различни събития, които могат да се видят в  пълната програма на фестивала . В рамките на панаира ще се състои и премиерният за България спектакъл \"История за чайка и банда котараци\", от Луис Сепулведа и режисьор Катя Петрова, който е по съвременния проект \"Размяна на творчески ресурси\", съвместна продукция на Театър \"Пук\" - Япония, и Столичния куклен театър. Представлението ще се играе на български и на японски със субтитри на английски език.", "date": "2018.09.14", "title": "\"Панаир на куклите\" завладява София за десет дни"}
