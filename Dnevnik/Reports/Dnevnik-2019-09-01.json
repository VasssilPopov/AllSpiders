{"url": "https://www.dnevnik.bg/sviat/2019/09/01/3957311_durjavata_na_predpriemachite_polovinata_narod_e_pod_29/", "text": "Предприемачката Зауре Розмат помни първия път, в който е наела човек от поколението на т.нар. \"бейби бумъри\" - родените между 40-те и края на 60-те години. Първият път е бил и последен. \"В очите ѝ всички в офиса бяха хлапета. Когато наемеш по-възрастен човек, той се отнася с теб като с млад – все едно нищо не разбираш\". 28-годишната Розмат не е единствената, която се чувства пренебрегната заради възрастта си, макар да притежава успешна медийна компания. Започнала е бизнеса си през 2016 г. Нейното списание Steppe се пише от и за младите казахстанци – образовани граждани, които възстановяват постсъветската страна. В един медиен пейзаж, доминиран от традиционни телевизии и таблоиди, това списанието е първото, дало глас на младежите, разказва Би Би Си. Розмат иска  позитивните истории  да разбият традиционното подчинение на по-възрастните, което, според нея, препречва пътя на младите предприемачи. \"Уважението към възрастните е част от културата ни. Но това означава, че повечето пъти те не приемат чуждо мнение. Между поколенията има напрежение. Гледат младите и си мислят \"Тези пък на какво ще ни научат?\" Но нашите текстове привличат вниманието им, уважението им. За тях собственият бизнес никога не е бил възможен Както много други бивши съветски държави, казахстанските поколения са израснали в много различни условия. Бейбибумърите са родени и живели по време на социализма, поколението Х (техните деца) в турбулентния разпад на СССР, а  милениълите  и  поколението Z  (родените от края на 90-те до наши дни) познават само независим Казахстан. Фокусът върху  семейните ценности  означава, че мнението на възрастните тежи най-много. Младите хора често се чувстват длъжни да осъществяват плановете на семейството за това как да подредят живота си. Но родителите им са раснали при образователна система и пазар на труда, които вече не съществуват. Руслан Абраев е милениъл, изпълнил желанията на родителите си – да работи в един от най-добрите университети. \"За родителите ми стабилността беше много важна\". Майка му и баща му са над 70 г. и се прекарали живота си в твърдите структури на  съветски Казахстан , само за да видят как икономиката се струва, точно когато би трябвало да се пенсионират. За тях (и за много други) притежанието на собствен бизнес никога не е било на дневен ред. \"Те просто нямат опит с предприемачеството\", казва Абраев. Десет години по-късно обаче, той напуска университета, за да създаде своята компания Educloud, която нарича \"Юбър\" за образование и кариерно развитие. Приложението може да се използва за търсене на онлайн и офлайн курсове и има система, подобна на тази на \"Тиндър\", за запознаване с нови работодатели. И той не е единственият -през 2018 г. три на всеки десет млади казахстанци са работили за себе си, а броят на дребния и среден бизнес се повишава с 12% всяка година от 2002 г. до 2013 г. 51% от населението на страната е на възраст под 29 и милениълите се бунтуват срещу утвърдените ценности. Въпреки това на парламентарните избори през 2016 г., само 7 души са били на възраст под 40. Над една пета са били над 60 г.", "date": "2019.09.01", "title": "Държавата на предприемачите: половината народ е под 29 г., една трета със собствен бизнес"}
{"url": "https://www.dnevnik.bg/sviat/2019/09/01/3957336_baba_pochina_-_lujata_s_koiato_zapochna_vtorata/", "text": "                         През август 1939 Райнхард Хайдрих, който малко по-късно става началник на Главното управление по сигурността на Райха, заявява: \"Фюрерът има нужда от причина за започване на войната\". Планът е бил съвсем простичък: германците да инсценират серия от нападения по границата, които да припишат на поляците. И така да се сдобият с оправдание за нападението над Полша, започнало в ранните часове на 1 септември 1939 година. Най-важната част от плана е било нахлуването в една германска радиостанция, намираща се на границата с Полша. И по-точно в германския град Глайвиц (на полски: Гливице; днес градът е част от Полша). Кой е Алфред Науйокс? \"Нападението е било ръководено от 28-годишния офицер от СС Алфред Науйокс. На 31 август 1939, около 16 часа, Науйокс получава обаждане по телефона в хотел \"Горна Шлезия\". От слушалката се чуват думите: \"Баба почина\". Младият офицер знае: началото на операцията е дадено. Под неговото ръководство в радиостанцията нахлуват шестима мъже. Акцията е представена от нацистите като дело на полски активисти: \"Внимание, внимание! Говори полската радиостанция \"Глайвиц\". Предавателят е в полски ръце. Часът на свободата настъпи.\" Обръщението продължава цели четири минути. Накрая един от нападателите казва: \"Да живее Полша!\". Нацистите са искали тези думи да достигнат до целия свят. \"Това е една потресаваща лъжа\", казва по този повод пред Дойче Веле историкът Флориан Алтенхьонер. Той е автор на книгата \"Мъжът, който започна Втората световна война. Алфред Науйокс: фалшификатор, убиец, терорист\". Провокацията обаче се проваля по технически причини: пропагандното послание на заговорниците е чуто само в района на Глайвиц и не стига до Берлин. Но още същата нощ новината тръгва по други германски радиостанции, които я тиражират. На 1 септември преди обяд Адолф Хитлер обявява пред Райхстага, че Вермахтът е отвърнал с огън. Целта е била нападението над Полша в сутрешните часове на 1 септември да бъде представено като неизбежна защита от страна на Германия, която е длъжна да се отбранява. А инсценираното нападение срещу радиостанцията в Глайвиц на 31 август 1939 година фактически поставя началото на Втората световна война. След нападението в Глайвиц, Науйокс се издига в йерархията на националсоциалистическия режим. През септември 1939 той оглавява Техническия отдел на Главното управление по сигурността на Райха, под чиято шапка е и зловещата тайна полиция Гестапо. Отделът му се занимава активно с фалшифицирането на чуждестранни банкноти, както и с производството на взривни вещества и декодирането на вражески сигнали. Той ръководи операция по отвличането на двама британски тайни агенти от Холандия. Две години по-късно кариерата му в Техническия отдел приключва. Той е обвинен в корупция и е изпратен като войник на Източния фронт. Скоро след това обаче е назначен на доста по-приятна позиция: във военната администрация в Белгия поема ръководството на служба, бореща се срещу черния пазар. През 1944 заминава за Дания, където организира редица атентати срещу политически противници. Още същата година той се връща в Брюксел. На 19 октомври 1944 година британски войници задържат Науйокс в Белгия и го взимат в плен. Година по-късно той е призован като свидетел на процеса в Нюрнберг. По време на разпитите той признава част от деянията си, вкл. за инсценираното нападение в радиостанцията в Глайвиц. Алфред Науйокс обаче отрича да е замесен в деяния, за които може да бъде изпратен на бесилото. Той хвърля цялата вина върху покойния още от 1942 година Райнхард Хайдрих, който бил планирал всичко и издавал съответните заповеди. Животът на Науйокс след затвора Алфред Науйокс е предаден на Дания, където да отговаря за извършени там престъпления. През 1949 година е осъден на 15 години затвор, като на втора съдебна инстанция присъдата бива намалена на 5 години. Но още следващата година - през юни 1950 - той е пуснат на свобода, след като датското правителство решава да помилва няколко осъдени германски военнопрестъпници. След като излиза на свобода той се връща в родния си град Кил, а по-късно се установява да живее в Хамбург, където започва бизнес и се жени за четвърти път. \"Науйокс е един от малкото нацисти, които публично разказват личната си история. За него са излезли многобройни публикации в медиите\", казва за Дойче Веле историкът Флориан Алтенхьонер. През 1960 в Лондон е издадена неговата биография, в чието написване той участва лично. Заглавието ѝ гласи: \"Аз съм човекът, който започна Втората световна война\". Книгата обаче така и не е издадена на немски език. През 1961 се появява филмът на режисьора Герхард Клайн \"Случаят Глайвиц\", който обаче във Федералната република се прожектира само в студийните кина. В един колеж в Хамбург дори е било организирано мероприятие с \"приятелското участие на Науйокс\". Директорът обаче го предотвратява в последния момент. Малко по-късно прокуратурата повдига обвинение срещу Науйокс - това е петият опит да му бъде потърсена отговорност за деянията му в служба на нацисткия режим. Напразно: през 1966 година Алфред Науйокс умира от инфаркт в Хамбург на 54-годишна възраст.", "date": "2019.09.01", "title": "\"Баба почина\" - лъжата, с която започна Втората световна война"}
{"url": "https://www.dnevnik.bg/sviat/2019/09/01/3956742_tam_kudeto_zapochna_vtorata_svetovna_voina_predi_80/", "text": "Велун, първият град, бомбардиран през Втората световна война, иска да се превърне в символ на помирението и да напомня за страданията на мирните граждани по време на войната. Днес президентите на Полша и Германия ще го посетят, за да отбележат заедно 80-ата годишнина от избухването на Втората световна война. Това ще е първото в историята възпоменателно събитие за Втората световна война, за което в града ще бъдат и двамата лидери. \"Наистина се радвам, че президентите решиха да дойдат във Велун да изразят почитта си към цивилните жертви във  Втората световна война \", казва пред ДПА кметът Павел Окраса. Полските възпоменателни прояви за Втората световна война обикновено се състоят във Вестерплате, където полски гарнизон е атакуван от германските войски рано на 1 септември 1939 г. Години наред полуостров Вестерплате беше смятан за мястото, където започва войната, но в последните години историците изтъкват, че нападението над Велун е било извършено няколко минути по-рано. \"Няма значение къде е бил даден първият изстрел. Има два различни символа на  Втората световна война . Вестерплате е символ на невероятната храброст на полския войник, а Велун - символ на цивилните жертви\", казва Окраса. \"Цивилните са тези, които страдат най-много през Втората световна война - не само поляци, но и евреи и много други народи. Искаме да покажем това измерение на войната: каква разруха е причинила тя на семействата, градовете, архитектурата\", допълва той. При нападението преди 80 години градът не е имал укрепления, военна промишленост или противовъздушна отбрана. Около 75 процента от градския център е бил разрушен. Първите бомби били хвърлени над градската болница, чийто покрив бил обозначен с огромен червен кръст. Смята се, че при бомбардировката са загинали около 1200 души. \"Днес бихме нарекли това терористичен акт\", казва Окраса. Една от преживелите бомбардировката е Зофя Бурхачинска, която днес е на 91 години. Тя избягала от града боса и по нощница, след като бомба поразила сградата, в която живеела. Бурхачинска се върнала в града през 1945 г., но за нея той вече бил неузнаваем. \"Баща ми трябваше да ми покаже пътя до училището - това беше съвсем друг град. Там, където преди имаше къщи, сега имаше само отломки\", разказва тя. През следващите десетилетия Велун успява да възкръсне от пепелта и се надява да се превърне в символ на помирението и напомняне какъв ужас за цивилното население са войните. \"Искаме да представим тези идеи на света\", казва Окраса. Кметът се надява също Велун да стане и друг символ - на полско-германското съгласие, заедно с други три следвоенни жеста: писмо от 1965 г. от полски до германски епископи, в което те \"прощават и искат прошка\"; почитта към жертвите при въстанието във Варшавското гето, засвидетелствана през 1970 г. от канцлера Вили Бранд, и жеста на помирение между канцлера  Хелмут Кол  и премиера Тадеуш Мазовецки през 1989 г. Градът дава своя принос в поддържането на добри отношения с германските си съседи. Кметът описва отношенията на Велун с партньорските градове Остербург в провинция Саксония-Анхалт и Аделебсен в Долна Саксония като \"прекрасни\". \"Мога съвсем честно и убедено да кажа, че можем да служим за пример за добри полско-германски отношения на местно равнище\", казва Окраса. Кметът се гордее с постигнатото от града след смяната на режима през 1989 г. \"Тук имаме силен икономически център, много активни предприемачи, които по свой начин връщат дължимото на предишните поколения\", отбелязва той. Колкото до  военните репарации,  кметът оставя този въпрос на полската дипломация. \"Ние градим добри отношения с партньорските си градове в Германия и искаме те да останат такива. Не бихме желали репарациите да станат причина за влошаването им\", подчертава Павел Окраса./ БТА", "date": "2019.09.01", "title": "Там, където започна Втората световна война преди 80 години"}
{"url": "https://www.dnevnik.bg/hrana_i_napitki/2019/09/01/3939438_queens_on_the_rock_kralici_na_skalata/", "text": "                         Почистете старателно скаридите и премахнете половината от черупката. За \"бялата скала\" разбийте добре белтъка на сняг и го подправете с двата вида сол. Пригответе соса, като смесите всички съставки много добре. Направете пюрето от соеви зърна. Оформете \"бялата скала\" в тава за печене и сложете скаридите в нея. Печете 7 минути на 180 ̊C. Извадете я от тавата, когато е готова, и я поставете върху чиния за сервиране. Прибавете пюрето от соеви зърна в основата на скалата със скаридите. Украсете отгоре с обелени зърна едамаме, ядливи цветчета и смлени сушени соеви зърна. Полейте скаридите със соса юзу кошу. 2 бр. кралски скариди 6/8 зърна едамаме, ядливи цветчета и сушени соеви зърна за ганиране 1 белтък 7 с. л. сол 5 с. л. морска сол 30 г кора от юзу 20 г юзу су 10 г юзу кошу 100 мл олио от гроздови семки 50 мл зехтин екстра върджин 4 г кора от лайм (настъргана) 10 мл сок от лайм 6 г сол \"Малдон\" 150 г едамаме зърна (обелени) 2 с. л. сметана 1 с. л. масло 1 щипка бял пипер 1 щипка морска сол", "date": "2019.09.01", "title": "Кралици на скалата - скариди със сос юзу кошу"}
{"url": "https://www.dnevnik.bg/sport/2019/09/01/3957598_lomachenko_obedini_tri_ot_svetovnite_titli_v_leka/", "text": "Украинецът  Васил Ломаченко  записа 14-а победа на професионалния ринг, след като надви британеца Люк Кембъл в дългоочакван сблъсък в лека категория. Украинският боксьор запази титлите на Световната боксова асоциация (WBA) и Световната боксова организация (WBO), като добави към тях и вакантната на Световния боксов съвет (WBC).  По този начин Ломаченко обединява три от поясите в категорията, а негово притежание не е единствено поясът на IBF, който се дъжи от ганаеца Ричард Коми. Ломаченко победи по точки, като предимството му над Кембъл беше категорично - 119:108, 119:108, 118:108. Мачът се игра в зала \"О2 арена\" в Лондон. Олимпийският шампион от Лондон Кембъл беше уверен, че ще нанесе втора загуба на Ломаченко, но това не се случи. \"Мачът ми беше труден, защото съперникът ми има голям опит в аматьорския бокс. Той оказа сериозен отпор през всички 12 рунда. Искам бой за обединяване на четирите пояса\", каза след срещата украинският боксьор.      Откакто има четири пояса няма боксьор, който да е държал всички едновременно в леката категория. Преди Ломаченко само веднъж боксьор в категорията до 61.2 кг е държал и три пояса - Пернел Уитакър между 1990 и 1992 г.", "date": "2019.09.01", "title": "Ломаченко обедини три от световните титли в лека категория"}
{"url": "https://www.dnevnik.bg/sviat/2019/09/01/3957599_petima_sa_ubiti_i_nad_dvaseset_raneni_pri_prestrelka_v/", "text": "Пет души са убити и поне 21 са били ранени по време на стрелба в американския щат Тексас. Заподозреният нападател, чиято самоличност все още не разкрита, е бил убит при престрелка с полицията, предаде БНР. Според властите до инцидента се е стигнало след пътна проверка към 15 часа местно време всъбота, по време на която заподозряният открива стрелба по униформени служители. По данни на полицията след това заподозреният си присвоява кола на пощите и открива безразборен огън по нищо неподозиращи пешеходци и автомобили по местна магистрала. Място е било около градчето Одеса, което е на близо 480 километра западно от Далас. Заподозреният е описван като бял мъж на около 30 години. Той е бил убит при престрелка с властите. Трима служители на реда са сред ранените, които са поне 21. Към момента не е известен мотивът за нападението и дали има и други замесени в инцидента.", "date": "2019.09.01", "title": "Петима души са убити и над двадесет ранени при престрелка в Тексас"}
{"url": "https://www.dnevnik.bg/bigpicture/2019/09/01/3955607_nai-dobrite_snimki_na_dnevnik_prez_avgust/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Надежда Чипева, Цветелина Белутова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2019.09.01", "title": "Най-добрите снимки на \"Дневник\" през август"}
{"url": "https://www.dnevnik.bg/bulgaria/2019/09/01/3957603_ot_utre_zapochva_izplashtaneto_na_pomoshtite_na/", "text": "От понеделник започва изплащането на еднократната помощ от 300 лв. на стопанство в 21 области в страната, която се дава след умъртвяването на прасета заради африканската чума. То ще става по утвърден график, съгласуван с кметовете на населените места, съобщиха от Българската агенция по безопасност на храните. Право на обезщетение имат стопаните с до 5 броя прасета за угояване, предприели мерки за почистване и дезинфекция на обектите след доброволно умъртвяване на прасетата в личните си стопанства. Получателите се задължават в продължение на 1 г. да не гледат прасета. В прессъобщението на агенцията по храните умъртвяването на животните е определено като \"доброволно избиване на месо\". Става въпрос за областите Варна, Велико Търново, Видин, Враца, Добрич, Кюстендил, Ловеч, Монтана, Пазарджик, Перник, Плевен, Пловдив, Разград, Русе, Силистра, Смолян, София-град, София-област, Търговище, Шумен и Хасково. В някои от общините в тези области изплащането ще продължи в дните и след 2 септември. В областите Благоевград, Бургас, Габрово, Сливен, Стара Загора и Ямбол изплащането на средствата ще започне след 2 септември. Плащания няма да се извършват единствено в област Кърджали, тъй като там няма подадени заявления за обезщетения. Миналата седмица правителството одобри допълнителни средства в размер до 28 млн. лв. за обезщетения на свинекомплексите, засегнати от заболяването африканска чума по свинете. С около 1 млн. лв. от общата сума ще бъдат покрити и разходите за дезинфекция на личните стопанства в 20-километровите зони около промишлените комплекси и в зоните с висок епизоотичен риск. Част от парите ще отидат за стимули за откриване на умрели диви животни, за унищожаване на суровини, фуражи и други мерки.", "date": "2019.09.01", "title": "Започва изплащането на обезщетенията за умъртвените заради чума прасета"}
{"url": "https://www.dnevnik.bg/kultura/2019/09/01/3950807_otkus_ot_perfektnata_dvoika_na_elin_hildebrand/", "text": "В рубриката \"Четиво\" \"Дневник\" публикува откъс от \"Перфектната двойка\", с автор Елин Хилдебранд, предоставен от Издателство \"Сиела\" \"Перфектната двойка\" от Елин Хилдебранд – или защо няма невинни в рая Американската писателка Елин Хилдебранд съблазнява с нов летен романс, който прераства в криминална интрига на страниците на \"Перфектната двойка\"! В летните горещини не ви остава нищо друго, освен да се настаните удобно и да се впуснете в тази добре написана история, изплетена от лъжи, интриги и изневери. Кралицата на летните романи – американката Елин Хилдебранд – ни повежда на интригуващо пътешествие до туристическия остров Нантъкет, където срещаме Селест и Бенджи, по-известни като перфектната двойка. Привидно Селест и Бенджи изглеждат родени един за друг. Бенджи е наследник на безмерно богатата местна фамилия Уинбъри и макар ослепителната Селест да има скромен произход, щастието им изглежда безоблачно и двамата са готови да направят следващата стъпка. За Бенджи сватба на Нантъкет е най-естественото продължение на връзката им – в този рай на Земята през летния сезон се случват най-пищните и разточителни церемонии. И докато всички близки и роднини, дошли от цял свят, са притаили дъх в очакване на бляскавото събитие, броени часове преди грандиозната сватба мъртвото тяло на главната шаферка Мерит Монако е открито да се носи върху вълните. В луксозното крайбрежно имение \"Съмърланд\", където по план трябва да се проведе сватбата, настава същински хаос. Неочакваното стечение на обстоятелствата повдига завесата, зад която изведнъж блясва скритата истина – наглед съвършената сватба е само параван за истинско змийско гнездо от лъжи, интриги и изневери. Смъртта на Мерит Монако предизвиква спешно разследване, а началникът на полицията и помощниците му започват да разпитват всички присъстващи. Всеки крие своите мрачни тайни – особено перфектната двойка \"Перфектната двойка\" е идеалната книга за лятното безвремие – любов и криминална интрига в смайващо четивна и лека комбинация, която върви прекрасно с освежаващи коктейли на плажа. Американката Елин Хилдебранд (1950) е родом от Колиджвил, Пенсилвания. Завършва университета \"Джонс Хопкинс\" в Балтимор, Мериленд. След дипломирането си работи като учителка в Ню Йорк. През 1993 г. се мести в Нантъкет, където живее и до днес. Първият ѝ роман \"The Beach Club\" излиза през 2000 г. \"Перфектната двойка\" е двадесет и първата ѝ книга. Превод Надя Баева Автор на корицата Фиделия Косева След като са вече в рейндж роувъра и се движат по Пол­пис Роуд, Таг се тревожи, че Мерит ще постави ръка на коля­ното му. После се тревожи, че няма да го направи. Получава ерекция само от мириса на парфюма ѝ и като я слуша как рови из чантичката си в тъмното. Той не може да влезе въ­тре в това си състояние, трябва да се разтовари с приказки. Поема дълбоко дъх. Притеснява се, че може да има някой негов познат на вечерята. Как ще му обясни коя е Мерит? \"Най-добрата приятелка на бъдещата ми снаха.\" Звучи тъпо. И е тъпо. Какво ще си кажат хората? Ще си помислят, че... ами, ще си помислят очевидното. Но после Таг си припомня една от любимите си фрази – \"Каквото усещаш, това е реалността\". Ситуацията може да бъде тълкувана по повече от един начин. Таг ще си внуши, че това е излизане за невинно забавление, и то ще стане та­кова. Поотпуска се малко. – За пръв път ли си в Нантъкет? – пита я. – Не – отвръща тя. – Идвала съм с приятели през годи­ните, докато бях в колежа, и после като възрастна, така да се каже. – Кой беше колежът ти? – \"Тринити\". В лъскавия Хартфорд. Той има приятели, чиито деца са учили в \"Тринити\", но не смее да пита Мерит дали познава някого от тях; вече и бездруго е притеснен от това колко млада е тя. Или колко стар е той. – Имаш ли братя и сестри? – пита Таг. – Брат. Женен, с деца и ипотека. – Къде си отраснала? – На Лонг Айлънд – отвръща тя. – Комак. Таг кимва. С Гриър успешно са избягвали Лонг Айлънд, макар негов клиент да има къща в Ойстър Бей и той да го посещава от време на време, а веднъж, когато момчетата бяха още малки, прекараха един дъждовен уикенд в Монта­ук. За Комак никога не е чувал. – Винаги съм си мечтал за дъщеря – казва той. – Но Гриър не искаше. Предоволна е с момчетата. – Гриър е прелестна – отбелязва Мерит. – Да, нали? Но така или иначе си имаме снаха, Аби. А скоро и Селест. – Селест е съкровище – казва Мерит. – Срещнах я в тру­ден момент от живота си. Тя ме спаси. Това признание като че подканва към въпрос, но вече е късно. Пристигнали са. Къщата се оказва величествена – цялата свети отвътре и е с изглед към крайбрежието, но от по-драматичен ъгъл в сравнение с къщата на Таг. На алеята има две непознати коли. Таг паркира и се усмихва на Мерит. Ще е невинно и за­бавно. – Да влизаме ли? – подканва. Вечерта тръгва с лекота. Има десетима клиенти плюс французина от престижните лозя \"Дюжак\", плюс един от помощник-готвачите от \"Наутилус\", плюс двама кухненски работници и двама сервитьори. Таг не познава жива душа. Другите осем вечерящи са една компания. Казват на Таг, че са за пръв път в Нантъкет. Живеят в Тексас. – Къде в Тексас? – пита Мерит. Таг се е напрегнал да чуе, че са от Остин, а после, че са първи приятели или бизнес партньори на родителите на Аби, семейство Фрийман. – Сан Антонио – отговарят те. – Спомнете си Аламо. Бързо става ясно, че Мерит не знае нищо за вино, нито дори и най-основните неща. Няма представа, че сортовете каберне совиньон са от Бордо, а пино ноар и шардоне са от Бургундия. Не знае какво е тероар. Никога не е чувала за пино фран, нито за долината на Лоара. Как може да е инфлу­енсър на култура, когато не владее основната терминология на виното? Какво пие, като излиза? – Коктейли – отвръща тя. – Джин, бърбън, водка, теки­ла. \"Маргарита\" с прясно изстискан сок ми е любимото. – Вероятно забелязва гримасата му, защото добавя: – Имаше едно заведение в центъра, \"Пърл енд Аш\", където пригот­вяха много любим мой коктейл \"Тийнейджърът Исус\". А и името е върхът. Таг не може да си представи да пие нещо, наречено \"Тийнейджърът Исус\". – Ами като ядеш стриди или хайвер? Няма как да не пиеш шампанско. – Просеко – отговаря тя. – Но само ако някой ми го на­трапи. От него получавам главоболие.", "date": "2019.09.01", "title": "Откъс от \"Перфектната двойка\" на Елин Хилдебранд"}
{"url": "https://www.dnevnik.bg/sviat/2019/09/01/3957608_rusiia_razkritikuva_sasht_za_nanesen_vuzdushen_udar_v/", "text": "Въздушният удар на САЩ, нанесен вчера по сирийската провинция Идлиб, е причинил много жертви и разрушения, обяви министерството на отбраната в Москва. Ведомството подчертава, че ударът, нанесен в район между Маарет Мисрин и Кафер Хая, е в разрез с договореностите и застрашава примирието, съобщава БТА. Всичко е станало в зоната за деескалация, като не са били уведомени предварително руската и турската страна, изтъква министерството. То заявява, че сирийската правителствена армия продължава да спазва обявеното едностранно от нея примирие в Идлиб. Вчера Централното командване на въоръжените сили на САЩ (Сентком) съобщи, че е атакуван от въздуха команден пункт на \"Ал Каида\" в Идлиб. Тази първа такава атака на САЩ в Сирия от юли насам е срещу сили, \"отговорни за заплахи срещу граждани на САЩ, наши партньори и невинни цивилни\", се казва в съобщението. Базираният в Лондон Сирийски център за наблюдение на човешките права бе съобщил преди това, че при ракетна атака срещу събрание на въоръжени лица в Идлиб са убити най-малко 40 от тях.", "date": "2019.09.01", "title": "Русия разкритикува САЩ за нанесен въздушен удар в сирийската провинция Идлиб"}
{"url": "https://www.dnevnik.bg/sport/2019/09/01/3957612_balukov_ako_parkirame_avtobusa_niama_da_sprem_angliia/", "text": "България ще се опита да спре Англия в предстоящата европейска квалификация между двата тима. Това обеща треньорът на българския тим Красимир Балъков при събирането на отбора. Специалистът вярва, че му е по-лесно да направи състава си, отколкото на треньора на Англия Гарет Саутгейт. \"Ще се съобразим с динамиката и качествените бързи футболисти на Англия, но ако паркираме автобуса, няма да успеем да им се противопоставим. Чехите се опитаха да паркират автобуса отзад и получиха пет гола. Достатъчно примери имаме от българското първенство за ритане на топка напред и нависоко. Това не е моята концепция и това няма да е нашата философия\", каза селекционерът.  След две поредни загуби от Чехия и Косово сега Балъков иска играчите му да покажат друго лице. \"Ще се опитаме да бъдем добре организирани, изпитваме респект към Англия, но трябва да покажем самочувствие и да дадем най-доброто. Няма нужда от по-голям респект, отколкото трябва. Със страх не се играе футбол.\" \"Поуките от първите две загуби са много. За съжаление имаме много малко време за работа. Желанието е едно, възможностите са съвсем друго. Лицето на националния отбор се сменя изцяло. Сега ще трябва по най-бързия начин наново да го изградим. Иска ми се да имаме повече време, но няма как да стане. Ще работим повече с видеоанализи и по-малко на терен\", добави селекционерът. \"Много по-лесно ми е да направя състава, отколкото на Саутгейт. Той има изключително богат избор на футболисти за разлика от мен. Затова ходим по стадионите, наблюдаваме, правим изводи и гледаме избранниците ни да паснат максимално на нашата стратегия.\" Какъв е съставът на България за срещата на \"Уембли\" четете  тук .", "date": "2019.09.01", "title": "Балъков: Ако паркираме автобуса, няма да спрем Англия"}
{"url": "https://www.dnevnik.bg/photos/2019/09/01/3957476_fotogaleriia_rovini/", "text": "Ровини (Ровиньо на италиански) е звездната атракция по бреговете на Истрия, Хърватия. Това е много чаровно малко градче с население от 14 300 души, което през лятото се препълва от туристи.", "date": "2019.09.01", "title": "Фотогалерия: Ровини"}
{"url": "https://www.dnevnik.bg/politika/2019/09/01/3957614_partii_vse_oshte_duljat_53_mln_lv_ot_nadvzetite/", "text": "Част от политическите партии, сред които БСП и партиите от коалицията \"Обединени патриоти\" - ВМРО, НФСБ и \"Атака\", все още не са върнали надвзетите субсидии. Общият размер на дължимата сума е 5.3 млн. лв. Това се разбира от  справка , публикувана на сайта на Министерството на финансите. Партиите трябваше да върнат около 14.5 млн. лв. надвзети субсидии за периода от 26 май 2016 г. до 30 април т.г., след като \"Шоуто на Слави\" представи информация от Министерството на финансите, според която през 2018 г. политическите формации са получавали не по 11 лева, а по 13.23 лева на получен на изборите глас. Тълкованието е, че сумите за субсидията се формират на база на всички действителни гласове на парламентарните избори, а не само на тези за съответната партия или коалиция, които имат право на такава. Според справката ГЕРБ са върнали 5.6 млн. лв., а ДПС - 1.6 млн. БСП дължи 3.5 млн. лв., като за сметка на субсидията й са удържани над 760 хил. лв. По-малко над 80 хил. лв. са удържани от субсидията на трите партии от \"Обединените патриоти\", които дължат по около 450 хил. лв. всяка. Законът предвижда възможност ако партиите не могат да върнат надвзетите пари, да им бъдат удържани от следващи траншове на субсидията. Такъв не е случат с СДС, ДСБ, ДБГ, АБВ, \"Движение 21\" и други, които също не са върнали дължимите суми. ", "date": "2019.09.01", "title": "Партии все още дължат 5.3 млн. лв. от надвзетите субсидии"}
{"url": "https://www.dnevnik.bg/biznes/2019/09/01/3957616_pechalbata_na_bankite_nadhvurli_1_mlrd_leva_za_purvite/", "text": "Печалбата на банките надхвърли 1 млрд. лв. за първите седем месеца на годината. Резултатът е с 10% по-висок спрямо същия период на 2018 г., когато секторът отчете рекорден в историята си финансов резултат, съобщава  \"Капитал\".  Само за юли 25-те институции на пазара са генерирали нови 127.6 млн. лв. печалба благодарение на ръста в кредитирането и по-ниските разходи за обезценки покрай освобождаването от лоши кредити. Въпреки ниските лихви по депозитите влоговете в банковия сектор продължава да се увеличават и в края на юли те достигат до 93.4 млрд. лв. Новите спестявания на домакинствата са в размер на 319 млн. лв., а на фирмите - 865 млн. лв. Още по темата четете  тук.", "date": "2019.09.01", "title": "Печалбата на банките надхвърли 1 млрд. лева за първите седем месеца на годината"}
{"url": "https://www.dnevnik.bg/ot_vas/chitatelski_dnevnik/2019/09/01/3957566_otchujdavat_imota_ni_bez_da_ni_uvedomiat_i_bez_da_go_e/", "text": "                         На 1 септември граждани, които сме собственици на имоти по бул. \"Ломско шосе\", организираме протест срещу намеренията за отчуждаването на имотите ни. При това не на пазарни цени. Събираме се в 11,00 часа на бул. \"Ломско шосе\" на ъгъла с ул. \"Обелски път\" на разрушената бензиностанция на \"Петрол\". На 30.07.2019 г. наш съсед ни уведоми, че във връзка с реализиране на обект \"Разширяване и реконструкция на бул. \"Ломско шосе\" в участъка от ул. \"Лазарица\" до Околовръстен път, гр. София, като е пуснато обявление в интернет на основание чл. 25, ал. 1 от Закона за общата собственост и уведомява собствениците на поземлени имоти със суми за обезщетение на засегнатите имоти. На 31.07.2019 г. със съпруга ми Васил Цветанов отидохме в Дирекция \"Инвестиционно отчуждаване\" на бул. \"Ломско шосе\" №2А към Столична община. Поискахме информация относно това обявление, в което попада и нашият имот на бул. \"Ломско шосе\" №234Б. Отговорът беше, че има открита такава процедура, като Столичната община е сключила договор с фирма, която да направи оценка на имотите и е направена такава от независим оценител, който е изготвил експертна оценка и се е подписал за същата. Бяхме изненадани и учудени как е направена оценка на нашия имот, като Поискахме да ни покажат документи въз основа на какво е дадена цитираната сума за обезщетение в публикуваното обявление. Служителите от същата дирекция твърдяха, че е изготвена оценка въз основа на направен опис (оглед) на имота ни, като ни е посетил оценител. Ние пак им обяснихме, че никой не ни е търсил и не е идвал. Казаха ни за повече информация да си пуснем заявление. Пуснахме. На 2.08.2019 г. отидохме да ни покажат документите по оценката. В присъствието на юрист на дирекцията ни беше предоставена папката с документите на нашия имот да я разгледаме. В същата фигурираше само сумата, която е публикувана в обявлението. Но как са е стигнало до тази сума не ни стана ясно. Попитахме пак - как може, без да е видян имотът, да има изготвена оценка (само дори както е в случая една сума), но не получихме отговор. Можахме само да разберем, като прелиствахме папката, че лицензирана фирма \"М Консулт Комерс\" ООД е сключила рамков договор със СО №СОА19-ДГ-56-509/09.05.2019 г. за изготвяне на оценката в лицето на независим оценител инж. Николай Николов. За втори път ни се отчуждава имот под претекст - план за разширение на улица и тротоар. Първият имот се намираше в гр. София, ж.к. \"Надежда\" 1, ул. \"Възрожденска\" №65. Каква е гаранцията, че и с този имот постановката няма да е същата, като се има предвид как върви до момента процедурата. Какви са ни правата като българи и как ни се гарантира правото на собственост по Конституцията на Република България и кой има правото да се подиграва с нас, като ни отнема същите?", "date": "2019.09.01", "title": "Отчуждават имота ни, без да ни уведомят и без да го е видял оценител"}
{"url": "https://www.dnevnik.bg/evropa/2019/09/01/3956689_za_pruv_put_antisistemna_partiia_moje_dnes_da_pobedi_v/", "text": "Германия е затаила дъх пред изборите за управление на две федерални провинции днес - Саксония и Бранденбург, защото на тях антиимигрантската и евроскептична партия \"Алтернатива за Германия\" (AfD) се очаква да се представи силно и дори да събере най-много гласове в една от тях. На 27 октомври същия вот ще се проведе в Тюрингия - трета провинция на територията на бившата ГДР, и резултатите може да се окажат сериозно предизвикателство срещу федералното правителство и канцлера Ангела Меркел. Ако се сбъднат прогнозите за победа в Бранденбург - провинцията около столицата Берлин, това ще е сътресение в политическия живот на страната, макар че в трите провинции живеят едва 10% от населението на Германия. В медиите открито се коментира, че 30 години след падането на Стената двете Германии отново се раздалечават и германците от източната част така и не са приели демокрацията и отговорностите, които вървят с нея. Симпатиите им за AfD са предимно протестен вот, тъй като значителна част от имигрантите се установиха в по-богатата Западна Германия. Социологическо проучване два дни преди днешния вот показа, че все пак леко расте подкрепата за християндемократите на Меркел и за социалдемократите от федералната коалиция. В Саксония - икономически най-успешната провинция в Източна Германия, ХДС събира 32% по данни на ZDF Politbarometer срещу 24.5% за за AfD, бившите комунисти от \"Лявата партия\" (14%), \"Зелените\" (11%) и чак на пето място - традиционните созиалдемократи от ГСДП с 8.5%. Либералдемократите могат само да се надяват да прескочат прага от 5%.      Националистите са с доста по-силни позиции в Бранденбург, част от т.нар. ръждив пояс на Германия. Същото проучване посочва изравнени позиции с ГСДП (по 21-22%), намаляваща до 16.5% подкрепа за ХДС, следвани близо (14.5%) от Зелените и 14% за \"Лявата партия\". Тук пробизнес либералите са на прага да влязат в местния парламент в Потсдам, където може да попаднат и Свободните избиратели (4%). Всички партии се дистанцират от бъдещо коалиране с AfD, но възходът ѝ е емблематичен за настроенията в тази част на страната, а ефектът се подсилва и от факта, че заедно с бившите комунисти от ГДР двете партии събират 35-40% от гласовете. Но AfD не е само източногерманско явление - това е основната опозиционна партия във федералния Бундестаг в Берлин и има свои представители във всяка германска провинция. Въпросът е, че на национално ниво AfD има 13% подкрепа, докато на изток тя е два пъти повече. Ако тази вечер се окаже, че възникналата едва преди 6 години националистическа партия е най-голямата в някоя от двете провинции, това ще се случи за пръв път в историята на Германия от Втората световна война насам. Освен това подобен резултат би дал тласък на AfD за вота в края на октомври в Тюрингия, където е Бьорн Хьоке, един от най-екстремните ѝ лидери. Внимателно ще се следи и представянето на \"Лявата партия\", защото може да се окаже, че мнозина нейни симпатизанти са се прелели към AfD и евроскептичната партия е станала техният символ за антисистемна организация. Отвъд темата за мигрантите хората тук се вълнуват от по-ниските си спрямо Западна Германия заплати, състоянието на инфраструтурата, образованието, отглеждането на деца, жилищното настаняване и социалната политика - все проблеми, за които обвиняват \"системата\".      А AfD много умело си присвоиха много силни лозунги. Партията говори за Wende 2.0 (Wende - промяна, повратна точка) и директно призовава Vollende die Wende (Да довършим промяната), т.е. за мобилизиране на избирателите с нова цел на прехода, започнал след падането на Стената. \"В крайна сметка, те казват на хората, че трябва да се надигнат и да излязат по улиците като през 1989г, за да съборят системата\", обяснява журналистката Лиане Беднарц. AfD съживи лозунга \"Ние сме народът\", с който източногерманците се струпаха пред Берлинската стена през ноември 1989г. и дори си позволява да открадне образа на прочутия канцлер на ГСДП Вили Брандт с цитата му \"Имайте дързост да сте по-демократични\". Резултатите на \"Зелените\" също ще са интересни, тъй като на федерално ниво евроизборите показаха, че те са много популярни и изземват избиратели на ГСДП. Социологически тестове сред младите германци, които са на прага скоро да получат избирателни права на 18-годишна възраст, също показват, че това е безспорно най-харесваната от тях партия. Но сред възрастните на Изток - особено в Бранденбург и Саксония - екокаузата не е особено харесвана, тъй като тук лигнитните мини традиционно са били основен източник на прехрана и за драстичното намаляване на работниците в тях са обвинявани \"Зелените\". Напук на проимигрантската ѝ позиция, последните данни сочат, че тази партия, която едва успяваше да прескочи 5-процентния праг, сега е два пъти по-популярна.      Вотът днес трябва да покаже дали и доколко ще понесат удар традиционните партии - Бранденбург е известна крепост на ГСДП, а Саксония - на ХДС. Ако има сериозно отстъпление, ефектът може да се усети в Берлин, да разклати коалицията и да принуди Меркел да поеме към правителство на малцинството. Ревизия на коалиционното споразумение е насрочена за средата на октомври и поне в ГСДП се засилват гласовете за развод с ХДС и завой към по-лява социалистическа линия. Едно нещо е сигурно за днешните избори, коментира \"Дойче веле\". Това е, че продължава раздробяването на политическата сцена в Германия. За Саксония и Бранденбург изглежда настъпва краят на двупартийните управляващи мнозинства, а изолирането на AfD изисква събирането на поне 3-4 партии и сериозни политически компромиси. Последното означава и нестабилни управления - нещо, на което германците не са свикнали особено.", "date": "2019.09.01", "title": "За пръв път антисистемна партия може днес да победи в провинция от бившата ГДР"}
{"url": "https://www.dnevnik.bg/analizi/2019/09/01/3957573_oshte_edna_bolnica/", "text": "                         Преди няколко дни със свое решение №513 от 26 август 2019 г. Министерският съвет одобри създаването на ново лечебно заведение – Многопрофилна болница за активно лечение \"Св. Иван Рилски\" в град Габрово. За първи път правителството се възползва от новите си правомощия да разрешава откриването на нови лечебни заведения след поредните изменения в Закона за лечебните заведения, в сила от месец април тази година. и какви изчисления е представило Министерството на здравеопазването така и не стана ясно. Формалното спазване на изискванията на чл. 37а, ал. 1 на Закона за лечебните заведения няма да даде отговор на въпроса дали е необходимо създаването на поредното лечебно заведение в България. Той следва да бъде решен единствено на основата на оценка на реалната необходимост от предоставяне на здравни услуги с определено качество, коитоНационалната здравноосигурителна каса(в която всички внасяме здравноосигурителни вноски)може да заплати. По  данни на НСИ  към края на 2018 г. в България има 346 лечебни заведения за болнична помощ с над 53 хиляди легла. По последните данни на Евростатза 2017 г.[ сред страните от ЕСБългария разполага с най-голям брой легла за активно лечение спрямо населението. В резултат на големия брой болници и легла, хоспитализациите в страната ни са едни от най-многобройните.      Въпреки опитите на Националната здравно-осигурителна каса (НЗОК) да ограничи хоспитализациите през последните години и постигнатия частичен успех през 2018 г., все още над милион и двеста хиляди души са получили болнична помощ през последната година. Това означава, че почти всеки пети българин е лежал в болница поне веднъж през 2018 г. Големият брой хоспитализации е типичен за държави, в които здравните системи осигуряват лесен достъп без сериозни ограничения до болнично лечение и в които има условия за нередности и слаб контрол при финансирането от страна на осигурителната институция. Болничното лечение в област Габрово в момента се осъществява от 6 лечебни заведения за болнична помощ с общо 860 легла. Населението на областта е малко над 109 хиляди души. В сравнение с останалите области на страната, Габрово е добре осигурено с болници и легла. Областта разполага със средно 4,5 легла на 1000 души от населението при средно за страната 5,3.      По отношение на преминалите болни обаче,областта е на едно от водещите места в страната. През 2018 г. през многопрофилна болница за активно лечение в област Габрово са преминали 240,8 души на 1000 души население при средно за страната 171,4. По-голям брой преминали болни се наблюдават само в области Плевен и София (област).      От представените данни можем да направим извод, че нова болница в Габрово едва ли е крайно необходима. Дори да приемем нуждата от здравословна конкуренция между лечебните заведения и разширените възможности за избор на гражданите къде да се лекуват, остава по-важният въпрос – какви ще са взаимоотношенията на касата с тази болница и с останалите лечебни заведения в областта. Негативното становище на НЗОК относно създаването на новото лечебно заведение в област Габрово е резонно и е породено от Докога обаче НЗОК ще продължава да сключва договор с всички лечебни заведения без оглед на ограниченията във финансовия ресурс и изискванията за определено качество на здравните услуги? Решението на проблема с многото хоспитализации и изкривяванията във финансирането на болничната помощ преминава през: на база на стойност срещу цена (value for money), което да включва и постигане на качествени параметри на здравните услуги и здравните резултати от страна на лечебното заведение; на медицинските дейности, услуги и клинични пътеки;  от страна на финансиращата институция на плащанията към болниците; , които да намалят потребността тривиални медицински дейности да се извършват в болници и съответно да ограничат хоспитализирането само до абсолютно необходимото; –   при даване на разрешение за откриване на болници.", "date": "2019.09.01", "title": "Още една болница?"}
{"url": "https://www.dnevnik.bg/sport/2019/09/01/3957592_cska_i_levski_se_vpuskat_v_purvoto_derbi_za_sezona/", "text": "В различна форма и от различни изходни позиции ЦСКА и \"Левски\" влизат в първото дерби помежду си за сезона. Червените са символичен домакин на големия сблъсък, като имат какво да доказват на своите фенове. \"Левски\" е лидер в шампионата и се нуждае от победа над червените, за да остане на върха и след дербито. Първият мач между сини и червени е днес от 17.45 часа на Националния стадион \"Васил Левски\". Срещата ще бъде предавана по \"Диема спорт\". Залогът е много голям, особено за ЦСКА, след като при евентуална загуба червените могат да се окажат на седем точки зад \"Левски\" и на шест зад \"Лудогорец\" след едва осем кръга. Формата След отпадането от Лига Европа ЦСКА допусна срив в играта си, като в седем изиграни мача има три победи, три равенства и една загуба. Тимът, воден от Люпко Петрович стъпи накриво срещу \"Дунав\" преди седмица, като завърши 1:1 в Русе. Преди това червените постигнаха труден успех с 3:2 над новака \"Арда\". Въпреки че Петрович се слави като треньор, който разчита на здравата защита и на солидното представяне отзад, в момента ЦСКА е допуснал девет гола, като е отбелязал само с един повече. В предни позиции играчите на Петрович стигат до положения, но не могат да ги реализират, в защита допускат голове прекалено лесно. Съперникът \"Левски\" е на другия полюс, като с много дисциплинирана игра и без да блести, натрупа точки. Сините имат пет победи в първите си седем срещи, като сгрешиха само два пъти - тимът направи 0:0 с \"Етър\" като гост, а след това изненадващо загуби от \"Берое\" на \"Георги Аспарухов\". \"Левски\" има втората най-силна атака в Първа лига, като е вкарал 15 попадения (с три по-малко от \"Локомотив\") и втората най-силна защита с допуснати едва пет гола, като само \"Лудогорец\" е по-добър по този показател (4). Новините ЦСКА продължава да не разчита на капитана си Николай Бодуров, който остава отлъчен от първия състав. Аут от дербито са още Рубен Пинто и Денис Давидов, които подобно на Бодуров не получават шансове. Извън това Люпко Петрович няма проблеми около състава си. Сръбският специалист не може да разчита само на новото попълнение Томи Юрич. Нападателят беше привлечен през седмицата в търсене на решението на проблемите в атака, но е изостанал с подготовката. В \"Левски\" на линия вече е един от важните играчи за Петър Хубчев Хали Тиам. Дефанзивният халф лекуваше контузия, получена в двубоя с АЕК (Ларнака) в Лига Европа, но е готов да играе с ЦСКА. Сините ще разчитат много на Найджъл Роберта, който се утвърди като водещ нападател на тима в последните седмици и показва добра форма.", "date": "2019.09.01", "title": "ЦСКА и \"Левски\" се впускат в първото дерби за сезона"}
{"url": "https://www.dnevnik.bg/sport/2019/09/01/3957593_dvijenieto_v_centura_na_sofiia_se_promenia_zaradi/", "text": "Организацията на движението в центъра на София ще бъде променена заради  футболната среща между ЦСКА и \"Левски\" . Дербито от осмия кръг за сезона в Първа лига е днес на Националния стадион \"Васил Левски\" от 17.45 часа. От Столичната община съобщават, че до 22 часа са забранени престоят и паркирането на автомобили при сектор Г на националния стадион, а от 8 до 20 часа и на моста пред стадиона, както и на ул. \"Ген. Гурко\" между бул. \"Евлоги и Христо Георгиеви\" и бул. \"Васил Левски\". От Столичната община посочват, че от 17.00 часа до края на футболната среща само при необходимост и по преценка на ръководството на СДВР ще се забранява влизането на пътни превозни средства в двете посоки с изключение на автобусите на масовия градски транспорт по ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\"; бул. \"Евлоги и Христо Георгиеви\" между пл. \"Орлов мост\" и бул. \"Черни връх\"; както и по бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\". Полицията ще следи за опазването на обществения ред и за недопускането на инциденти на територията на града преди, по време и след провеждане на спортната среща. На изградени контролно - пропускателни пунктове в района на Националния стадион полицаи ще извършват щателна проверка на всички посетители на футболния мач. Стриктно ще се следи за недопускане на посетители, които имат наложена съдебна забрана за посещение на спортни мероприятия. Малолетни ще се допускат на стадиона само с пълнолетен придружител и предварително попълнена декларация, която може да бъде изтеглена и от интернет. Униформените ще следят за недопускане на зрители във видимо нетрезво състояние, както и за носене на забранени предмети и вещи /огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри/.", "date": "2019.09.01", "title": "Движението в центъра на София се променя заради мача между ЦСКА и \"Левски\""}
{"url": "https://www.dnevnik.bg/sport/2019/09/01/3957594_grigor_dimitrov_se_izpravia_pred_porednoto_si/", "text": "В търсене на своя първи четвъртфинал Григор Димитров се изправя пред четвъртото си изпитание на US Open. Българският тенисист излиза срещу 20-годишният австралиец  Алекс Де Минор  в един от най-интересните сблъсъци от осминафиналите в турнира. Димитров изравнява най-доброто си постижение в Ню Йорк (2014 и 2016) с участието на тази фаза, като никога в кариерата си не е играл на четвъртфинал. Срещата между двамата е втора от програмата на корт Grandstand и трябва да започне около 19.30 часа българско време. Преди това има мач на двойки. В България срещите от Големия шлем се излъчват в каналите на Eurosport. Дотук Димитров никога не е играл срещу 20-годишния Де Минор. Австралиецът стигна осминафиналите след успех над седмия в света Кей Нишикори, като това беше първата му победа над играч от топ 10. С достигането до четвърти кръг австралиецът записва и своя най-добър резултат в Шлема. За Димитров срещата е важна, като той продължава изкачването си след няколко трудни месеца. През годината българинът има само един четвъртфинал, като той дойде още в първия турнир за 2019 г. Бризбейн. \"Последните няколко месеца бяха трудни за мен. Радвам се, че съм тук и мога да разчитам на подкрепата на моя екип и приятелите ми. Благодаря на всички мои сънародници, днес видях много български знамена. Искам да продължа колкото се може по-напред. Знам на какво съм способен. Заради моменти като този всяко усилие и всяка болка си струват\", каза Димитров след успеха над  Камил Майхжак  от Полша. Други интересни срещи от програмата за неделния ден включват сблъсък между Роджър Федерер и Давид Гофен. Именно победителят от тази двойка ще срещне продължилия напред от Димитров и Де Минор. Серена Уилямс се изправя срещу Петра Мартич, а при мъжете има и друг голям сблъсък - Новак Джокович срещу Стан Вавринка.", "date": "2019.09.01", "title": "Григор Димитров се изправя пред поредното си изпитание на US Open"}
{"url": "https://www.dnevnik.bg/istorii_na_denia/2019/09/01/3957523_midi_na_para_s_bialo_vino_recepta/", "text": "                         Друг един начин да приготвите миди освен на тенекия. Защото смело можем да заявим, че това е рецептата на лятото. Мидите с бяло вино са задължителна класика за морски обяд. 2 кг миди 50 мл зехтин 20 г масло 2 – 3 моркова 1 глава лук 3 – 4 скилидки чесън връзка копър връзка магданоз 1 чаша бяло вино щипка лют червен пипер 1 лимон Почистете мидите много добре. Изберете 5-литрова тенджера. В зехтина и маслото гответе до златисто ситно нарязаните лук, чесън и моркови. Добавете мидите, разбъркайте добре и оставете под капака, докато мидите се отворят. Добавете копъра, магданоза и малко лют пипер и бялото вино. Гответе още 5 минути. Поднесете с резени лимон, препечен хляб и охладено бяло вино.", "date": "2019.09.01", "title": "Миди на пара с бяло вино (рецепта)"}
{"url": "https://www.dnevnik.bg/sviat/2019/09/01/3957667_na_vuzpomenanieto_za_izbuhvaneto_na_voinata_putin_ne_e/", "text": "С мемориални събития в Полша днес се отбелязват 80 години от нападението на нацистка Германия, с което започна Втората световна война в Европа, но ключови държавни лидери от антихитлеристката коалиция отсъстват. Присъствието на президента Владимир Путин бе сметнато за неподходящо от домакините заради ролята на бившия СССР в унищожаването на полската държава с пакта \"Молотов - Рибентроп\" от 23 август 1939 г. На 17 септември - по-малко от 3 седмици след нахлуването на Вермахта, Червената армия навлиза от изток и окупира полска територия до началото на инвазията срещу СССР през 1941 г. След 1945 г. страната остава в съветска орбита до 1989 г. Президентът на САЩ Доналд Тръмп в последния момент отмени визитата си, за която Варшава подготви няколко двустранни споразумения. Той се оправда с настъпването на урагана \"Дориан\" към щата Флорида и че ще следи движението му от резиденцията в Кемп Дейвид. Но след съобщенията, че ураганът няма да връхлети директно Флорида днес, се оказа, че той ще прекара деня в свой голф клуб в щата Вирджиния. След това ще присъства на заседание на американската служба за борба с бедствията, докато Вашингтон е представен в Полша от вицепрезидента Майк Пенс и съветника по национална сигурност Джон Болтън. Премиерът Борис Джонсън също не пристигна и британската делегация се води от външния министър Доминик Рааб. Кметът на Лондон Садик Кан е за мемориалните събития в Гданск с участието на премиера Матеуш Моравиецки и зам.-председателя на Европейската комисия Франс Тимерманс. Френският президент до последно не даде ясен отговор дали ще участва, вероятно защото така постъпи и Ангела Меркел. Еманюел Макрон е един от основните критици на евроскептичното национал-консервативно управление във Варшава и не е идвал в Полша, откакто дойде на власт през 2017 г. Поляците очакват пъвата му визита да е факт в началото на 2020 г. Германия е представена от президента Франк-Валтер Щайнмайер, но в последния момент - почти веднага след съобщението на Тръмп, че няма да участва, Меркел обяви, че също ще присъства. Полското правителство напоследък открито говори, че Германия трябва да плати милиарди евро обезщетение за щетите и избиването на милиони полски граждани. Берлин отвърна, че този въпрос отдавна е уреден и приключен. Полска парламентарна комисия все пак подготвя оценка на иска и за темата днес намекна премиерът Моравиецки. В словото си той каза, че страната му е понесла огромни материални, духовни, икономически и финансови щети. \"Трябва да разговаряме за тези загуби, трябва да помним и да настояваме за истината и да изискваме компенсации.\" Президентът Щайнмайер поиска в словото си прошка от поляците за стореното от армията на Райха. Критици на управляващите във Варшава казват, че настояването за репарации от основен търговски партньор и член на НАТО и ЕС се използва за предизборни цели. Според тях това е типично за популистите по света, прибягващи до ревизия на историята, а от партията \"Право и спаведливост\" отговарят, че на карта е заложена репутацията на страната на световната сцена и националната сигурност. На 13 октомври има парламентарни избори и управляващите, които без проблеми ще победят, обвиняват опозицията, че не била защитила националното достойнство. От своя страна българският президент Румен Радев, който също се включи в церемонията, отбеляза, че \"трябва да помним не само ужасите на войната, но и причините, които разпалиха тази война, за да избегнем опасността да повторим тези грешки днес, когато отново има ожесточени спорове за световно лидерство\". По думите на държавния глава възпоменателната церемония има още по-голямо значение на фона на многобройните конфликти в света, войнстваща реторика, растящата нестабилност в региони, близки до нашия и дезинтеграцията на системата от международни договори в областта на въоръженията, което ни тласка към нова надпревара във въоръжаването.", "date": "2019.09.01", "title": "На възпоменанието за избухването на войната: Путин не е поканен, Тръмп е на голф"}
{"url": "https://www.dnevnik.bg/photos/2019/09/01/3957679_fotogaleriia_edno_ot_nai-golemite_letishta_v_sveta_e/", "text": "Хиляди протестиращи блокираха пътищата и обществения транспорт до летището на Хонконг в опит да привлекат внимание към борбата им за демокрация в управлявания от Китай административен район. Градът е изправен пред най-голямата си политическа криза от десетилетия.", "date": "2019.09.01", "title": "Фотогалерия: Едно от най-големите летища в света е под обсада"}
{"url": "https://www.dnevnik.bg/sport/2019/09/01/3957654_fotogaleriia_da_poletish_kum_svobodata/", "text": "Небето над Сопот \"оживя\", след като най-добрите състезатели в парапланеризма показаха уменията си. Надпреварата, която се проведе от четвъртък до неделя, е по идея на световния рекордьор в акробатичния парапланеризъм Веселин Овчаров.", "date": "2019.09.01", "title": "Фотогалерия: Да полетиш към свободата"}
{"url": "https://www.dnevnik.bg/citat_na_deniia/2019/09/01/3957687_citat_na_denia_pri_kriza_se_pokrivat_i_izkljuchvat/", "text": "                         С тези думи лидерът на БСП Корнелия Нинова разкритикува действията на правителството в борбата срещу африканската чума по свинете. Тя припомни и пресконференцията в Министерския съвет тази седмица на премиера Бойко Борисов и новоизбрания, но все още невстъпил в длъжност председател на Европейската комисия Урсула фон дер Лайен, на която бяха  демонтирани микрофоните за журналисти, за да не се задават въпроси. Нинова каза още, че \"Българската агенция по храните е инструмент за изпълнение на правителствени решения\" и заради това \"за чумата отговорност носят Министерският съвет и премиерът\". \"Много е лесно да обикаляш страната с държавен ресурс и да раздаваш парите, събрани от хората. И да се хвалиш, че взимаш кампания на ръчно управление. Да сте видели да са взели криза на ръчно управление? Да сте видели напоследък премиера на горящо сметище или на падналия мост във Варна, или в някоя ферма, където избиват животни? При криза се покриват, докато се размине, и изключват микрофоните на журналистите, за да няма неудобни въпроси\", каза още Корнелия Нинова.", "date": "2019.09.01", "title": "Цитат на деня: При криза се покриват и изключват микрофоните на журналистите"}
{"url": "https://www.dnevnik.bg/bulgaria/2019/09/01/3956705_mvr_predlaga_onlain_zaiavleniiata_za_lichna_karta_da/", "text": "Министърът на вътрешните работи Младен Маринов е внесъл предложение в Министерския съвет за изменение и допълнение на Правилника за издаване на българските лични документи. С него се цели облекчаване на процедурите при подаването на заявления и издаването на лични карти, шофьорски книжки и паспорти, показва проверка на сайта за обществени обсъждания strategy.bg. Едно от предложенията на Маринов е заявлението за издаване на лична карта да може да се подаде по електронен път, без да е необходимо ползването на електронен подпис за целта. Той иска още да се осигури възможност за подаване на заявление за издаване на свидетелство за управление на моторно превозно средство в определени случаи и в районни управления към Областната дирекция на МВР по постоянен адрес на заявителя. Освен това се предлага още да има възможност получаването на български личен документ да става лично чрез използване на лицензиран доставчик на пощенска или куриерска услуга, когато заявлението е подадено лично в дипломатическо или консулско представителство на България в чужбина. Предвидени са и нови срокове за издаването на паспорти, когато заявлението е подадено в дипломатическите и консулските представителства в чужбина. Масово сроковете са намалени наполовина.", "date": "2019.09.01", "title": "МВР предлага онлайн заявленията за лична карта да се подават без електронен подпис"}
{"url": "https://www.dnevnik.bg/sport/2019/09/01/3957684_lyokler_grabna_purvata_si_pobeda_vuv_formula_1_v_gran/", "text": "Пилотът на \"Ферари\" Шарл Льоклер спечели първата си победа във Формула 1, след като триумфира в Гран при на Белгия, 13-и старт от началото на сезона. Роденият в Монако състезател потегли от полпозишън и прекоси финала пръв, като не остави съмнение в превъзходството си. Зад Льоклер се наредиха двамата пилоти на \"Мерцедес\" Люис Хамилтън и Валтери Ботас. От \"Ферари\" не успяха да се поздравят с двойна победа, независимо че пилотите им потеглиха от първа редица. Себастиан Фетел имаше проблеми в края на дистанцията, като завърши едва четвърти. Победата на Льоклер прекъсва сушата от 315 дни на \"Ферари\" без успех във Формула 1. Последната победа на Скудерията беше в Гран при на САЩ през октомври 2018 г., когато надделя Кими Райконен.", "date": "2019.09.01", "title": "Льоклер грабна първата си победа във Формула 1 в Гран при на Белгия"}
{"url": "https://www.dnevnik.bg/sviat/2019/09/01/3957716_uraganut_dorian_premina_v_peta_kategoriia_s_vetrove_ot/", "text": "Ураганът \"Дориан\" е преминал днес в най-опасната пета категория по скалата на Сафир-Симпсън, докато е наближавал Бахамските острови, обяви Националният ураганен център на САЩ. По последни данни тази сутрин скоростта на ветровете на \"Дориан\" са достигнали 260 км/ч и той отстои на около 55 км източно от бахамския остров Абако, съобщава БТА. Премиерът на карибската островна държава Хюбърт Минис призова жителите на островите Абако и Гранд Бахамас да се преместят на главния остров, за да избегнат тази \"опустошителна и опасна\" буря. Той обяви, че под заплаха са 73 хил. души и 21 хиляди жилищни сгради, като подчерта, че сградите може да бъдат възстановени, но човешкият живот - не.", "date": "2019.09.01", "title": "Ураганът \"Дориан\" премина в пета категория с ветрове от 260 км/ч"}
{"url": "https://www.dnevnik.bg/ot_vas/novini_ot_vas/2019/09/01/3957701_i_koprivshtica_v_plen_na_remontite/", "text": "Улицата е заравнена, но без калдъръма, оцелял през вековното османско иго.", "date": "2019.09.01", "title": "И Копривщица в плен на ремонтите"}
{"url": "https://www.dnevnik.bg/photos/2019/09/01/3957711_fotogaleriia_svetovnite_snimki_na_denia_31_avgust_-_1/", "text": "Стопанин на куче го сресва по време на конференцията \"Домашен опит\" с Сао Пауло, която събира домашни любимци и собствениците им, в Сао Пауло, Бразилия.", "date": "2019.09.01", "title": "Фотогалерия: Световните снимки на деня 31 август - 1 септември 2019 г."}
{"url": "https://www.dnevnik.bg/sviat/2019/09/01/3957546_populistite_ot_afd_ne_uspiaha_da_pobediat_na_izborite/", "text": "Популистката партия \"Алтернатива за Германия\" не успя да печели най-много гласове в провинциалните избори в Бранденбург, където от обединетието на Германия винаги са управлявали лявоцентристки коалиции. AfD утрои резултата си в Саксония, но и там не успя да стане номер едно в предпочитанията на избирателите. Никога досега определяната като крайно дясна партия не е заемала първо място по популярност в някоя от федералните провинции, макар да участва във всеки един местен парламент. Ако предварителните прогнози се потвърдят от официалните резултати, това ще означава, че традиционните партии все пак са намерили подходящ подход да мобилизират хората си, за да спрат настъплението на националистите. Най-вероятно значителна роля е изиграла и видимо увеличената избирателна активност, предизвикана и от това, че християндемократите възприеха част от езика на AfD и върнаха кампанията към по-традиционните консервативни корени на партията.  - 26.5%  - 24.5%  - 15.5%  - 10.5%  - 10%  - 5%  - 4.5% (прагът е 5%)  - 33.5%  - 27.5%  - 10.5%  - 8%  - 8%  - 4.5%           Резултатите за националистите от AfD в двете провинции засилват - но не толкова драматично, колкото се прогнозираше - натиска над федералната коалиция и най-вече над социалдемократите да я напуснат. AfD е антиимигрантска, но в Бранденбург тази тема бе на трето или четвърто място. Основните въпроси, които тревожеха избирателите, са икономиката, здравеопазването, образованието, заетостта. Отчасти мигрантската тема присъстваше под формата на въпроси защо толкова мног обюджетни средства се дават за тях на други места в Германия, вместо да продължат да се изливат в източногерманските провинции. Към 14 часа местно време активността и в Саксония, и в Бранденбург бе доста над тази през 2014 г. - 35.1 от саксонските избиратели (срещу 23.1%) и 31.2% (срещу 22.4%) от бранденбургските. И в двете провинции AfD е партията са най-голямо увеличение на подкрепата:           Безспорно е, че двете партии от федералната коалиция в Берлин понесоха поражение и в двете провинции и вероятно същото ще се случи в Тюрингия на вота на 27 октомври. В средата на октомври е насрочена ревизия на коалиционните отношения и в Европа внимателно ще следят дали те ще се запазят и доколко ще се преформулират. Политическа нестабилност и предсрочни избори в Германия точно в този момент почти сигурно ще се отразят на целия Европейски съюз и европейската икономика на прага на стагнация и рецесия. Мнозина от членовете на ГСДП искат тя да се оттегли или предоговори споразумението поради несъгласие за данъчната и пенсионната политика и подходът спрямо мигрантите, независимо, че тя е подкрепяла канцлера Ангела Меркел в 10 от 14-те години на коалиционно управление.", "date": "2019.09.01", "title": "Популистите от AfD не успяха да победят на изборите в Германия"}
{"url": "https://www.dnevnik.bg/sport/2019/09/01/3957714_cska_izmukna_tochka_ot_derbito_s_levski_sled_kusna/", "text": "Без победител, но с голово зрелище от 2:2 завърши първото дерби за сезона между ЦСКА и \"Левски\". Сблъсъкът между двата тима от София предложи много емоции, като съставите си поделиха по едно полувреме - преди почивката по-добри бяха сините, а след почивката агресията на ЦСКА, изведе червените до точката. В рамките само на шест минути Станислав Иванов и Найджъл Роберта дадоха два гола аванс на \"Левски\" в 12-ата и 18-ата. След почивката с голове на Евандро и Раул Албентоса, ЦСКА взе точка. Резултатът не позволи на \"Левски\" да се откъсне повече на върха в таблицата. След 8 кръга \"Левски\" е със 17 точки, като може да бъде изпреварен от \"Лудогорец\", който има 15, но е и с мач по-малко. ЦСКА заема четвъртата позиция с актив от 13 точки. Петър Хубчев разчиташе на всичко най-добро, с което разполага, като липсваше единствено Франко Мазурек. В тима на ЦСКА имаше една голяма изненада, която беше включването на Пламен Гълъбов в стартовия състав. Първите минути на сблъсъка бяха съпроводени с битка в средата на терена. Двата тима не искаха да предприемат никакви рискове. Все пак първите два шанса бяха за червените, но вратарят на \"Левски\" Милан Миятович не срещна проблеми при удар на Евандро. \"Левски\" първи нанесе удар, като се възползва от грешка на защитата на символичните домакини. В 12-ата минута Иван Горанов центрира отляво, Паулиньо продъллжи топката с глава, а от пет метра непокритият Станислав Иванов нямаше никакви проблеми да се разпише.      Попадението на \"Левски\" обърка плановете на ЦСКА и футболистите в червено имаха голям проблем при изнасянето на топката. Сините се възползваха от момента на слабост и нанесоха втори удар само няколко минути по-късно. В 18-ата \"Левски\" вече имаше два гола аванс. Сините изпълниха пряк свободен удар отстрани на наказателното поле, Черниаускас се размина с топката и за Найджъл Роберта беше много лесно да вкара в празната врата - 0:2.      Сините бяха много близо и до трети гол в 21-ата минута, когато Роберта се оказа непокрит. Вратарят на ЦСКА Черниаускас обаче успя да избие в корнер. До края на първата част \"Левски\" се прибра в своята половина и разчиташе на контраатаки, а ЦСКА диктуваше случващото се на терена. Въпреки това защитата на \"Левски\" действаше организирано и не допусна големи опасности пред Миятович. На почивката треньорът на ЦСКА Люпко Петрович направи две промени, търсейки освежаване на състава си и промяна на тактиката. Това даде резултат, като ЦСКА беше с една идея по-активният тим.      Чистите положения за червените обаче липсваха въпреки по-настоятелната игра. В 69-ата минута Евандро беше близо до попадение, но не уцели вратата. Само 4 минути по-късно бразилецът все пак се разписа. Защитникът на \"Левски\" Янис Каргас сбърка елементарно, като остави топката да го прехвърли, а Евандро дебнеше и се озова сам в наказателното поле, след което стреля под плонжа на Миятович - 1:2.      Попадението вдъхнови червените и те се понесоха в атака в следващите минути. Футболистите на Люпко Петрович бяха по-агресивни, а \"Левски\" продължи да се брани. Шансовете на сините се сведоха до няколко статични положения, но в по-голяма част от времето тимът трябваше да се брани. В края Хубчев пусна на терена и Холмар Ейолфсон, за да защитава крехкия аванс, но това не сработи. Само две минути преди края на мача ЦСКА стигна до равенството. Резервата Греъм Кери се отчете с втора асистенция, след кат този път негово центриране беше засечено от непокрития Раул Албентоса и испанецът вкара.", "date": "2019.09.01", "title": "ЦСКА измъкна точка от дербито с \"Левски\" след късна драма"}
{"url": "https://www.dnevnik.bg/sviat/2019/09/01/3957717_vielun_-_purvoto_voenno_prestuplenie_na_nacistite/", "text": "                         \"Събудиха ме пронизителните звуци на сирената. Отначало не разбрах какво става. Скочих от леглото, родителите ми бяха на балкона. Майка ми предположи, че вероятно става въпрос за пробен вой на сирените. И баща ми мислеше така и се учуди, че са ги пуснали в толкова ранен час\", разказва роденият през 1933 година Ян Тишлер. А всъщност тогава над Виелун падат първите бомби - започва Втората световна война. Ненадейното нападение Ян Тишлер си спомня, че в края на август 1939-а войната вече \"се усещаше във въздуха\", и че за това се говорело постоянно. Но никой не е предполагал, че точно Виелун ще бъде първата мишена. Градът на около 200 км югозападно от Варшава през 1939 се намира само на 20 км от германската граница и изобщо няма стратегическо значение - в него нито има важни пътни възли, нито мост, които да трябва да бъдат отбранявани. Поради това в града е базирана само малобройна полска военна част. Първите военни престъпления \"Още с падането на първите бомби избягахме в двора, където баща ми, който беше шлосер, имаше авторемонтна работилница. Скрихме се в канала, над който ремонтират колите. Треперехме от страх. Към следобеда вече бяхме единствените, чиято къща беше останала цяла - всичко друго бе превърнато в руини.\" Семейството му, както и почти всички оцелели, напускат града още същия ден. Когато войските на Вермахта пристигат, във Виелун са останали само няколкостотин души. Заповедта за въздушния удар, осъществен от 87 бомбардировачи, е издадена от Волфрам фон Рихтхофен. През април 1937 той е щабен командир на  легион \"Кондор\", който разрушава баския град Герника и причинява смъртта на хиляди цивилни граждани . Новата за времето си военна тактика на масирани бомбардировки на обширни територии, при които цивилните жертви се приемат за колатерални щети, може да бъде изпробвана отново след Герника. При това Рихтхофен не рискува нищо, тъй като не може да се очаква отпор от страна на заспалото градче, в което почти няма военни. Във Виелун е извършено първото военно престъпление на Втората световна война. При бомбардировките, продължили от 4:35 сутринта до 14 часа на 1 септември са разрушени 70 процента от градчето. 1 200 от 16-те хиляди жители на града загиват. Провокациите преди началото на войната Нападението срещу Полша е предшествано от множество целенасочени акции, които пропагандната машина на Третия райх представя като причини за започването на война. Една от най-известните провокации е  инсценираното от отряд на СС нахлуване в една германска радиостанция в Глайвиц (полски: Гливице) . Нападението е трябвало да изглежда като акция на полски активисти, проникнали в радиостанцията, за да призоват живеещите в Третия райх поляци към въстание. Други германски медии съобщават за полски бунтовници на германска земя, които били подкрепяни от полската армия. По този начин Хитлер се опитва да мобилизира войниците си и да представи германците като жертви.      Нападението срещу Вестерплате Десет минути след първия удар срещу Виелун идва атаката срещу Вестерплате, недалеч от Гданск. В района отношенията между поляци и германци са обтегнати. Гданск, който е населен предимно от германци, е обявен във  Версайския мирен договор след Първата световна война  за свободен град, респективно излиза от контрола на Третия райх. Пристанището, митницата и железницата обаче се управляват от поляците, които поддържат и военен лагер и оръжеен склад във Вестерплате. След Виелун германците нападат и оръжейния склад. Той е атакуван по море, по суша и от въздуха - в продължение на цяла седмица. И докато за жертвите от германска страна се смята, че са 3 400, от полска страна загиват само 15 души. Заради значителното надмощие на противника, в Полша отбраната на Вестерплате се смята за истинско геройство. Полските ученици например учат, че германските офицери - от уважение към смелостта на защитниците - изпращали със салюти полските войници, напускащи Вестерплате след капитулацията. В памет на Виелун Гданск и Вестерплате и до днес имат символично значение за началото на войната. През 2009-а, за 70-та годишнина, за честванията идват Владимир Путин и Ангела Меркел. Тогавашният полски президент Лех Качински, който малко преди това е протестирал остро срещу руската инвазия в Грузия, използва възможността в присъствието на руския гост да отправи предупреждение срещу възраждането на \"неоимпериалистическите тенденции\". Няма нищо случайно в това, че тази година полският президент и правителството почитат паметта на жертвите не в Гданск, а във Виелун, където за първи път е поканен и германският президент. Гданск е един от последните бастиони на опозицията в Полша, поради което тамошните тържества са доминирани от опозиционните политици. И тъй като 80-та годишнина от избухването на войната се пада в разгара на предизборната кампания преди парламентарните избори през октомври, управляващата партия \"Право и справедливост\" се опитва по този начин да запази контрола над протичането на честванията.", "date": "2019.09.01", "title": "Виелун - първото военно престъпление на нацистите"}
{"url": "https://www.dnevnik.bg/sport/2019/09/01/3957739_derbito_na_severen_london_ostana_bez_pobeditel/", "text": "\"Арсенал\" и \"Тотнъм\" не успяха да излъчат победител в първото дерби на Северен Лондон за сезона във Висшата лига, след като завършиха 2:2. Сблъсъкът между големите съперници на \"Емиратс\" предложи обичайната страст и много положения. \"Тотнъм\" взе ранен аванс с гол на Ериксен, а след това Кейн покачи от дузпа. \"Арсенал\" се върна в двубоя в края на първата част с попадение на Лаказет. В 71-ата минута Пиер-Емерик Обамеянг оформи крайния резултат. В таблицата \"артилеристите\" заемат петото място със седем точки, докато \"Тотнъм\" е 9-и с две по-малко. Началото беше много по-добро за \"Тотнъм\" и \"шпорите\" се оказаха напред в реузлтата след едва 10 минути игра. Комбинация изведе Ерик Ламела на стрелкова позиция, а ударът му беше отразен от Бернд Лено. Топката обаче остана в опасна близост, за да може Кристиан Ериксен да притича и да я вкара в мрежата.      \"Тотнъм\" имаше още един добър шанс, но в 18-ата минута Лено предотврати сигурен гол. Сон стреля след самостоятелна акция, но вратарят на \"Арсенал\" се справи. Последваха добри минути за \"Арсенал\", а най-добрият шанс се откри пред Никола Пепе. В самия край на първата част \"шпорите\" стигнаха до втори гол. Гранит Джака фаулира безразсъдно Сон в наказателното поле и \"Тотнъм\" получи дузпа. От бялата точка се разписа Хари Кейн.      С това попадение звездата на \"Тотнъм\" стана водещ реализатор в дербито на Северен Лондон с 10 гола. Все пак в добавеното време на първата част \"Арсенал\" върна един гол и съхрани шансовете си. \"Артилеристите\" намалиха резултата, след като Пепе попаде към Александър Лаказет, а от около шест метра нападателят с мощен удар не остави шансове на Юго Лорис.      След почивката \"Арсенал\" беше много по-активен, като Унай Емери направи промени, а те дадоха резултат. \"Артилеристите\" имаха много повечер голови шансове, като контролираха и топката. \"Тотнъм\" се задоволи да се брани и вечер не изглеждаше толкова уверен. В 71-ата минута Пиер-Емерик Обамеянг се разписа, след хубаво подаване на Матео Гендузи. Нападателят на \"Арсенал\" изпревари защитник на \"Тотнъм\".", "date": "2019.09.01", "title": "Дербито на Северен Лондон остана без победител"}
{"url": "https://www.dnevnik.bg/politika/2019/09/01/3957759_maia_manolova_shte_podade_ostavka_kato_ombudsman_za_da/", "text": "Мая Манолова има намерение да подаде оставка като омбудсман, за да се кандидатира за кмет на София, съобщиха за \"Дневник\" от екипа й. Кандидатурата й ще бъде издигната от инициативен комитет на 4 септември. Миналата седмица на сайта на омбудсмана бе качен отчет за четирите години на Манолова на поста. В него се посочва, че съдействието й са потърсили над 122 хил. граждани (още четете  тук ). По закон няма изискване, но Манолова е взела решение да подаде оставка като обществен защитник пред Народното събрание. Инициативният комитет, който ще издигне Мая Манолова за кмет на София, ще бъде оглавен от правозащитник. В него няма да участват социалисти. На 11 септември БСП - партията, от която тя бе депутат близо десет години, ще подкрепи кандидатурата й. В началото на следващата седмица кандидатура за нов мандат ще обяви и кметът Йорданка Фандъкова.", "date": "2019.09.01", "title": "Мая Манолова ще подаде оставка като омбудсман, за да се кандидатира за кмет на София"}
{"url": "https://www.dnevnik.bg/sport/2019/09/01/3957760_slovenec_specheli_devetiia_etap_vuv_vueltata_kintana/", "text": "Словенецът Тадей Погачар от отбора на UAE Emirates спечели деветия етап в Обиколката на Испания. Отсечката с дължина от само 94 километра беше сочена за един от ключовите дни във Вуелтата с пет категоризирани изкачвания, над 3000 метра денивелация и финал на 2095 метра надморска височина в Андора. Погачар, който е само на 20 години, направи невероятен етап и се наложи над фаворитите за крайната победа Найро Кинтана, Примож Роглич, Алехандро Валверде и Мигел Анхел Лопес. Словенецът завърши с време 2:58.09 часа и средна скорост близо 32 км/ч. Кинтана финишира втори на 23 секунди изоставане, докато Роглич и Валверде пристигнаха заедно с 48 секунди след победителя. Лопес се оказа най-големият губещ в драматичния етап, след като беше най-напред от фаворитите, но финишира на 1.01 зад Погачар. След девет етапа Кинтана излезе начело в генералното класиране, но има аванс от само шест секунди пред Роглич преди индивидуалното бягане по часовник във вторник. Лидерът на \"Астана\" Лопес е трети на 17 секунди зад Кинтана, а Валверде на 20.   С победата си Погачар се изкачи на пето място на 1.42 минути зад Кинтана. Етапът беше белязан от много атаки и група от 41 души, която се откъсна пред тази на фаворитите. Никола Еде от \"Кофидис\", който облече трикото в събота се задържа до средата на етапа с фаворитите, но след това започна да губи време. Агресивната тактика на \"Астана\" работеше за Лопес, като трима негови съотборници се откъснаха в групата. След това темпото беше високо и 20 км преди финала колумбиецът атакува. Когато Лопес имаше аванс от 40 секунди пред съперниците си, времето се влоши и над Андора се изви буря. На отсечка от 4 км с път без асфалт по чакъл, колумбиецът падна. Преди това Валверде и Кинтана се бяха откъснали малко от Роглич и преследваха колумбиеца. В крайна сметка и Роглич падна, но по-късно успя да настигне Валверде, а след това и Лопес. Колумбиецът загуби още време, докато в челото беше колоездачът на \"Мовистар\" Марк Солер, преследван от Погазар и съотборника си Кинтана. Само три километра преди края на етапа на изкачването Кортел д’Енкамп испанецът беше спрян от тима си да помага на Кинтана и това позволи на Погачар да замине сам. От \"Мовистар\" искаха да облекат лидерската фланелка и жертваха етапната победа за целта.     ", "date": "2019.09.01", "title": "Словенец спечели деветия етап във Вуелтата, Кинтана облече червената фланелка"}
{"url": "https://www.dnevnik.bg/sport/2019/09/01/3957764_voleibolistkite_se_klasiraha_na_chetvurtfinal_na/", "text": "Женският национален отбор на България се класира на четвъртфинал на европейското първенство по волейбол. Състезателките наИван Петков надиграха категорично Азербайджан с 3:0 (25:12, 25:16, 25:23) в осминафинален двубой, изигран в Будапеща. Срещата продължи само 71 минути, а българките не оставиха съмнение в превъзходството си, като отбелязаха общо с 24 точки повече. Нася Димитрова завърши с 14 точки и беше най-резултатна в срещата. Гергана Димитрова добави 12, а с 11 се отчете Елица Василева.", "date": "2019.09.01", "title": "Волейболистките се класираха на четвъртфинал на европейското първенство"}
{"url": "https://www.dnevnik.bg/razvlechenie/2019/09/01/3957732_nai-komentiranoto_v_dnevnik_ivan_kostov_brekzit_i/", "text": "                         1.  Иван Костов очаква атака от прокуратурата (допълнена)  - 460 коментара 2.  Тръмп кани Путин в Г-7, Лавров каза, че никого не са молили за това  - 429 коментара 3.  Джонсън иска да плати само една четвърт от задълженията на Лондон към ЕС  - 328 коментара 4.  ЕС към Лондон: Без преговори за търговия след Брекзит, ако не платите всички вноски  - 324 коментара 5.  Кралицата позволи \"замразяване\" на парламента, започва фронтална атака срещу Джонсън  - 323 коментара 6.  Татяна Дончева призова десните да гласуват за Мая Манолова за кмет на София   - 301 коментара 7.  Пактът Молотов-Рибентроп (2)  - 284 коментара 8.  Няма такова нещо като \"гей ген\" и \"гей възпитание\"  - 274 коментара 9.  Как изчислява Борисов, или 34 милиона стават 200 милиона  - 239 коментара 10.  Видео: На патриотичен фестивал в Сибир \"разстреляха\" предател на Родината  - 232 коментара", "date": "2019.09.01", "title": "Най-коментираното в \"Дневник\": Иван Костов, Брекзит и поканата на Тръмп към Путин"}
{"url": "https://www.dnevnik.bg/sport/2019/09/01/3957765_fotogaleriia_emocii_bitka_i_chetiri_gola_v_derbito_na/", "text": "Без победител, но с голово зрелище от   за сезона между ЦСКА и \"Левски\". Сблъсъкът между двата тима от София предложи много емоции, като съставите си поделиха по едно полувреме - преди почивката по-добри бяха сините, а след почивката агресията на ЦСКА, изведе червените до точката.", "date": "2019.09.01", "title": "Фотогалерия: Емоции, битка и четири гола в дербито на червени и сини"}
{"url": "https://www.dnevnik.bg/sport/2019/09/01/3957741_vduhnoveniiat_grigor_dimitrov_si_uredi_sreshta_s/", "text": "Григор Димитров ще играе на четвъртфинал на US Open за пръв път в своята кариера, след като победи Алекс Де Минор. Българинът се справи с 20-годишният представител на Австралия в три сета 7:5, 6:3, 6:4 и стигна втората седмица на надпреварата. След като дотук осминафиналът (2014 и 2016) беше най-добрият резултат на бившия №3 в света, от третия път той успя да прескочи тази фаза. Димитров си осигури среща с петкратния шампион в Ню Йорк  Роджър Федерер  на четвъртфиналите, който също безпроблемно преодоля първата седмица. Двубоят на корт Grandstand продължи два часа и пет минути. \"Благодаря на всички, които споделиха този специален момент с мен. Радвам се много да се върна на това ниво, просто съм щастлив. Няма да имам много време да се радвам на първия ми четвъртфинал в Ню Йорк, защото трябва да мисля за следващия мач. Може би ще имам няколко часа, за да осмисля последната ми среща, но е важно да се подготвя\", каза Димитров след срещата.   Българинът добави, че е доволен от факта, че най-накрая тежките тренировки започват да му се отплащат. Димитров завърши срещата с пет аса, но и четири двойни грешки. Българинът спечели 79% от разиграните точки на своя първи сервис. Той беше стабилен на мрежата, като излезе общо 14 пъти и спечели 10 точки. Бившият №3 се отчете с 37 непредизвикани грешки и 31 уинъра в срещата. Достигането до четвъртфинал е първо за Димитров от януари насам, когато той игра на тази фаза в още първия си турнир през 2018 г. - Бризбейн. След това последва пропадане, но с трите си поредни победи в Ню Йорк балансът на българина през годината вече е положителен. Австралиецът Де Минор показа, че няма да се даде лесно на Димитров още от самото начало, като българинът имаше проблеми във втория си сервис гейм. Той трябваше рано да спасява точка за пробив, но се справи. След критичното начало на сета Димитров започна да играе все по-добре и показа уверенст. Бившият №3 взимаше лесно подаванията си, като нямаше толкова възможности в сервис геймовете на Де Минор. Ключовият момент дойде при 6:5 в полза на Димитров. Тогава той поведе с 30:0 и му се отвори възможнст да пробие. Де Минор се пречупи и показа слабости, като трябваше да предаде първата част след 48 минути игра. Това беше и първата възможност за пробив пред българина, като той показа отлична ефективност. Димитров беше много стабилен на сервис, като вкара 63% от първото си подаване. Втората част се разви още по-добре за Димитров, след като българският тенисист взе ранно предимство. Той проби в четвъртия гейм, след което затвърди и поведе с 4:1. Единственият по-нервен момент беше, когато Де Минор поведе с 30:0 в седмия гейм, но Димитров реагира и успя да вземе подаването си.      След това българинът даде само точка при своя сервис гейм и поведе с 2:0 сета. По-големият опит на Димитров си каза дума в решителния трети сет, когато българинът секна опитите на Де Минор за връщане в срещата. Димитров беше уверен в своите сервис геймове, а същевременно успяваше да постави под напрежение Де Минор. Той дори стигна до шанс за пробив в петия гейм, но младият австралиец се справи. Последва добър гейм за Димитров и 3:3, след което бившият №3 проби. Той поведе с 30:0, след това се стигна до 40:15 и въпреки че Де Минор спаси две точки за пробив, при третия шанс Димитров се справи. До края на двубоя българинът не изпусна нещата от контрол, за да се класира напред. В следващия кръг той ще срещне петкратния шампион в Ню Йорк Роджър Федерер. Швейцарецът не срещна никакви проблеми срещу Давид Гофен и победи с 6:2, 6:2, 6:0 само за час и 22 минути. Маестрото стигна своя 56-и четвъртфинал в турнири от Шлема и 13-и в US Open.      Съперникът му Гофен имаше здравословни проблеми, но излезе на корта. Белгиецът обаче не показа добрата игра от предходните си мачове, като нямаше никакъв шанс да се противопостави на световния №3. Дотук българинът и носителят на 20 титли от Шлема са се срещали седем пъти, а Димитров все още няма победа срещу Маестрото. Последният им сблъсък беше на финала в Ротердам през 2018 г., когато Федерер разби Димитров с 6:2, 6:2.", "date": "2019.09.01", "title": "Вдъхновеният Григор Димитров си уреди среща с Федерер на US Open"}
{"url": "https://www.dnevnik.bg/sport/2019/09/01/3957788_ludogorec_izleze_na_vurha_v_purva_liga_sled_uspeh_vuv/", "text": "Осем кръга след началото на сезона в Първа лига шампионът \"Лудогорец\" излезе еднолично начело в таблицата. Тимът от Разград победи \"Ботев\" (Враца) като гост с 1:0 и събра 18 точки, изпреварвайки \"Левски\" с една. Няколко часа по-рано сините завършиха 2:2 с ЦСКА. В герой за \"Лудогорец\" се превърна Станислав Манолев, който отбеляза единственото попадение в срещата още в 21-ата минута. Двубоят на стадион \"Христо Ботев\" беше белязан от голяма битка и 10 жълти картона. \"Лудогорец\" игра в променен състав след двубоя в Лига Европа и срещна проблеми срещу \"Ботев\". Домакините от Враца имаха своите шансове, но не се възползваха от тях. Извън попадението на Манолев \"Лудогорец\" удари и една греда през втората част, когато Шверчок се завъртя добре, но не порази целта. Греда удари и \"Ботев\" след удар на Валери Домовчийски. \"Единственото, от което можем да сме доволни е резултатът във Враца. Играта не подхожда на отбор като \"Лудогорец\", ние можем много повече. Трудно е пренастройването от европейските мачове към тези в България, но това не ни оправдава\", каза временният треньор на шампионите Станислав Генчев. Според него срещата с \"Марибор\" в Лига Европа, с която тимът се класира за групите на турнира, се е отразила на тима му. \"Имахме само три положения за цял мач, което е прекалено малко за нас. Сменихме си ролите с \"Ботев\", тъй като ние се бранихме\".", "date": "2019.09.01", "title": "\"Лудогорец\" излезе на върха в Първа лига след успех във Враца"}
