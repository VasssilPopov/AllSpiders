{"url": "https://www.dnevnik.bg/sport/2018/10/17/3329146_roni_osulivan_napravi_poredniia_si_zabelejitelen/", "text": "Голямата звезда на снукъра Рони О'Съливан направи поредната си скоростна серия от 147 точки. 42-годишният англичанин записа 15-ия максимален брейк в кариерата си при убедителна победа срещу Алън Тейлър във втория кръг на Откритото първенство на Англия. Миналогодишният шампион постигна експресна победа с 4:0, като направи 147 в последния фрейм. Той имаше нужда само от 7:10 минути, за да комбинира 15-те червени с 15 черни и след това да разчисти всички цветни топки. Това е втори максимум в рамките на 24 часа. Във вторник тайландецът Тепчая Ун-Нух вкара 147 поредни точки при победата си срещу Сохейл Вахеди в първия кръг. Ако няма повече максимални серии до края на турнира, Ун-Нух и О'Съливан ще си поделят премия от 17 хиляди паунда. О'Съливан записа още една голяма серия в мача с Тейлър - 135 точки във втория фрейм. Ракетата вече има 952 серии от сто и повече точки. Той е убедителен рекордьор както по сенчъри брейкове, така и по максимални серии от 147 точки. И в двете класация втората позиция се заема от носителя на рекордните седем световни титли Стивън Хендри. Легендарният шотландец, който прекрати кариерата си през 2012 г., има 775 сенчъри брейка, от които 11 максимални. О'Съливан продължава уверено защитата на титлата от Откритото първенство на Англия, след като в първия кръг той се наложи с 4:1 над норвежеца Курт Мафлин. В третия кръг съперник на петкратния световен шампион ще е победителят от мача между Матю Стивънс и Джими Уайт.", "date": "2018.10.17", "title": "Рони О'Съливан направи поредния си забележителен максимум от 147 точки (видео)"}
{"url": "https://www.dnevnik.bg/sviat/2018/10/17/3328840_zashto_turski_patrulki_obikaliat_berlin/", "text": "Черни лимузини с емблемата на турската полиция и с надпис Özel Harekat Dairesi обикалят от известно време по улиците в няколко берлински квартала. По външен вид колите, макар и с берлинска регистрация, много напомнят на автомобилите на едно турско специално подразделение с мрачна слава, поради което редица критично настроени към Ердоган берлинчани с тревога се обърнаха към обществеността. Те се опасяват, че тези самозвани \"патрулки\" имат за цел да сплашват турски опозиционери, живеещи в Германия. Чии са тези лимузини? В берлинските квартали, из които обикалят въпросните автомобили, живеят особено много хора от турски произход. В самата Турция подразделението Özel Harekat Dairesi участва в антитерористични операции, най-вече срещу предполагаеми привърженици на забранената Кюрдска работническа партия и на Движението на Гюлен, което турското правителство обвинява за опита за преврат през 2016 година. Берлинската полиция знае за автомобилите, заяви неин говорител в отговор на журналистическо запитване. Според полицията, причина за намеса би имало само ако автомобилите използват специални сигнали, ако пътниците в тях носят униформи с опознавателни знаци или пък ако доказуемо контролират определени лица. \"Използването на официални обозначения само по себе си не е престъпление\", каза още говорителят. Наскоро стана известно, че берлински полицейски служител е уведомявал турските тайни служби за турски опозиционери, живеещи в германската столица. В подаваните от него информации е ставало дума най-вече за адресните регистрации на политически емигранти. Както се знае, в Берлин живеят многобройни писатели, журналисти, интелектуалци и хора на изкуството, които имат конфликти с турското правителството или пък не могат свободно да упражняват професията си в Турция. След посещението на турския президент Ердоган в Германия през септември нарасна и опасността за бившия главен редактор на турския вестник \"Джумхуриет\" Джан Дюндар, който също живее в Берлин. В едно радиоинтервю журналистът, който е настроен много критично към властта в Турция, заяви, че полицията му подсигурява охрана при всяка негова публична изява. По време на посещението си в Германия Ердоган нарече Дюндар \"шпионин\" и настоя Берлин да го предаде на турските власти. Хиляди турски агенти в Германия? Според журналистическо разследване на вестник \"Тагеспшигел\" турските тайни служби MIT от известно време насам се опитват да вербуват \"източници\" сред германските държавни служители. Експерти по сигурността твърдят, че за Анкара работят хиляди агенти, които шпионират критици на турския режим, дружества, училища и различни организации в Германия. Хакан Таш, берлински политик от Лявата партия, смята, че самозваните турски \"патрулки\", които, по неговите думи, се използват за \"сериозно сплашване\", са акция на  членове на вече забранената рокерска банда  \"Османци Германия\". Те са смятани за инструмент на Ердоган и неговата партия и навремето привлякоха внимание най-вече с нападения срещу кюрди. Таш, който по произход е кюрд, също твърди, че по негови данни турското правителство има над 6000 шпиони и информатори в Германия. Бенедикт Лукс, политик от Зелените, очаква полицията бързо да разкрие кой стои зад акцията с автомобилите, маскирани като коли на турските антитерористи. Трябва да се изясни дали става дума за солови акции на престараващи се фенове на Ердоган или за организирана дейност, смята Лукс.", "date": "2018.10.17", "title": "Защо турски \"патрулки\" обикалят Берлин"}
{"url": "https://www.dnevnik.bg/sviat/2018/10/17/3329183_pratenikut_na_oon_za_siriia_shte_se_ottegli_prez/", "text": "Специалният пратеник на ООН за конфликта в Сирия Стафан де Мистура обяви, че ще се оттегли в края на ноември, съобщи агенция \"Ройтерс\". Де Мистура заема поста от 2014 г. На тази длъжност преди него бяха дипломатите Кофи Анан и Лахдар Брахими. Очакваше се Де Мистура да информира Съвета за сигурност в близките дни за плановете си да посети Дамаск (покана, която според някои източници е приел) и  да обсъди конституционната комисия , изработена на конгреса в Сочи през януари тази година. Близкоизточни издания пишат, че не е известно дали генералният секретар на ООН Антониу Гутериш е избрал наследник на Де Мистура. Англоезичната версия на вестник \"Ашарк ал аусат\", базиран в Лондон, същевременно твърди, че сред вариантите  е специалният пратеник за израелско-палестинския конфлик т Николай Младенов.", "date": "2018.10.17", "title": "Пратеникът на ООН за Сирия ще се оттегли през ноември"}
{"url": "https://www.dnevnik.bg/bulgaria/2018/10/17/3329190_pravitelstvoto_ne_triabva_da_pravi_gluposti_pod_natisk/", "text": "Не смятам, че правителството на която и да е било държава трябва под натиск да прави глупости в нормативната уредба\", казва на заседанието днес на Министерски съвет финансовият министър Владислав Горанов, показва разпространената стенограма. Коментарът му е по повод член от Закона за хората с увреждания. Срещу същият член се обявява и вицепремиерът Валери Симеонов. Става въпрос за чл. 40, според който работодател с от 50 до 99 трябва да наеме две лица с трайни увреждания, докато за компаниите със сто и над 100 работници и служители 2 % от средно списъчния състав трябва да са такива хора. При неизпълнение на квотата се дължи месечна глоба от 30 на сто от минималната заплата за всяко незаето работно място за човек с трайно увреждане. \"Според мен по този начин няма да се реши проблема със заетостта на хората с увреждания. Този проблем не трябва по реда на принудата да бъде прехвърлян върху реалния сектор\", допълва Горанов. Валери Симеонов посочва, че е упълномощен от съвета за тристранно сътрудничество да информира правителството, че  работодателските организации са категорично против  член 40. Срещу текстовете са и синдикатите. \"С това изискване ние създаваме една невъзможност за реализирането на тези законови текстове, тъй като вчера беше изложена информацията, че фирмите с между 50 и 100 човека са 5500, в които работят 1.2 млн. души, с други думи трябва да бъдат назначени при прилагането на закона 24 хил. инвалиди. Хайде да видим откъде ще ги намерим тези 24 хил. инвалиди. И тъй като няма откъде да ги намерим, санкцията в размер на 30% , точно както казва министър Горанов, се превръща в данък, в един косвен скрит данък върху дребния бизнес\", аргументира се Симеонов. В крайна сметки никой друг не подкрепя тяхната позиция, а премиерът прехвърля топката на парламента, като завършва дискусията с думите: \"Ние сме парламентарна република и парламентът да преценява, в края на краищата те са нашите работодатели. Така че ние сме сложили подписите си, гарантирали сме си, че този текст ще приеме Министерският съвет\".", "date": "2018.10.17", "title": "Правителството не трябва да прави глупости под натиск, смята Горанов по повод приети днес текстове"}
{"url": "https://www.dnevnik.bg/sport/2018/10/17/3329194_hubchev_otdade_zagubata_ot_norvegiia_na_umorata/", "text": "Селекционерът на българския национален отбор по футбол Петър Хубчев определи умората като основната причина  за загубата от Норвегия в Лигата на нациите . Българските футболисти отстъпиха с 0:1 в Осло и записаха първо поражение в новия турнир на УЕФА, след като стартираха с три победи в три мача. \"Бяхме доста изморени, доста тежки, не отговорихме на физическата мощ на Норвегия. Преди всичко в нас са причините за загубата\", каза Хубчев при завръщането на отбора в София. \"За мен лично умората изигра роля. Видях в няколко момчета, а ти споделиха с мен, че са били на предела на физическите си възможности. Много мощен отбор беше Норвегия. Трябва да го признаем\", допълни той. Според него в подобни срещи отборът трябва да подхожда с повече агресия. \"Знаехме и се опитахме да втълпим на момчетата, че ако искаме да имаме успех, и то не само в този мач, трябва да отговорим с най-силната страна на противника - да бъдем ние агресивни, да влизаме в тези единоборства. Ако бягаме от тях, нямаме никакъв шанс.\" По думите му българският състав е бил наясно какво да очаква от съперника в този мач. \"Но след като сме загубили, значи не сме готови\", каза той и допълни, че напрежението не трябва да бъде фактор в такива срещи. \"Даже ще се радвам (в следващите мачове) да е по-голямо напрежението. Трябва да се свиква да се играе под голямо напрежение. Каквото и да си говорим, колкото и пъти да го коментираме, това е истината и трябва да го осъзнаем\", продължи Хубчев. Според националния селекционер загубата от Норвегия не променя шансовете на България да спечели групата си, въпреки че сдаде първото място на скандинавците заради показателите в директните двубои. В последните си два мача българският отбор гостува на Кипър (16 ноември) и посреща Словения (19 ноември). \"Шансовете ни са такива, каквито бяха и преди мача с Норвегия - големи. Зависи изцяло от нас\", завърши Хубчев.", "date": "2018.10.17", "title": "Хубчев отдаде загубата от Норвегия на умората"}
{"url": "https://www.dnevnik.bg/sviat/2018/10/17/3329055_venecuela_shte_zameni_dolara_s_juana_i_evroto_v/", "text": "Венецуела ще изключи щатския долар от официалните обменни сделки и ще го замени с юана и еврото, каза снощи вицепрезидентът на Венецуела Тарек Ел Айсами, цитиран от ДПА. Американските санкции срещу Венецуела пречат на страната да използва долара, заяви Ел Айсами, като нарече тези мерки \"незаконни, своеволни и противоречащи на международното право\". Той добави, че сметките на фармацевтичните компании, на които правителството е плащало в долари, са били закрити и им е било забранено да извършват операции в долари. Правителството ще използва еврото, юана и други валути в държавните търгове и ще вложи около 2 милиарда евро (2,3 милиарда долара) на обменния пазар, обяви Тарек Ел Аисами. Венецуелците обаче все още могат да се сдобиват с долари на черния пазар, отбелязва ДПА. /БТА", "date": "2018.10.17", "title": "Венецуела ще замени долара с юана и еврото в международни сделки"}
{"url": "https://www.dnevnik.bg/politika/2018/10/17/3329181_skandalite_mejdu_siderov_i_simeonov_-_poreden_rund/", "text": "Обединени патриоти\", и по-точно лидерите на \"Атака\" и на НФСБ Волен Сидеров и Валери Симеонов произвеждат скандали от лятото, а сега се стигна до остри взаимни обвинения - Сидеров беше обявен за защитник на руските, а не на българските интереси, а Симеонов - за \"маша на Сорос\". Тази вечер в предаването \"Лице в лице\" по Би Ти Ви зам.-председателят на НФСБ Валентин Касабов обяви, че Сидеров редовно ходел в така наречените Сараи на Ахмед Доган, почетен председател на ДПС, откъдето \"се подава сценарият\". Малко по-късно лидерът на \"Атака\" се включи и отрече някога да е ходил в Сараите, което можели да потвърдят от ДПС и Националната служба за охрана. Изострянето на напрежението дойде след изявеното желание на Волен Сидеров да води листата на \"патриотите\" за европейските избори през май 2019 г., което не се споделя от коалиционните му партньори Красимир Каракачанов /ВМРО/ и Валери Симеонов. След като от  НФСБ обявиха днес, че снемат доверието си от Сидеров  като лидер на парламентарната група на \"Обединени патриоти\", се разбра, че няма как той да води листата за евроизборите. Депутатът Борис Ячев (НФСБ) каза, че до разговори за европейските избори не се е стигнало заради непремерените действия на Сидеров по адрес на представители на НФСБ. \"Ние бяхме готови да проведем този разговор\", каза Ячев и припомни, че Валери Симеонов е обещал до месец да даде отговор как и по какъв начин ще участва в европейските избори. \"Непремерените действия\" на Сидеров са, че телевизията на \"Атака\" - \"Алфа\", която в понеделник спря излъчванията си, във вторник започна да излъчва послания под формата на текст на черен екран, подписани от Волен Сидеров.  В тях се атакува коалиционният партньор  в \"Обединени патриоти\" Валери Симеонов. В няколко слайда, сменящи се по \"Алфа ТВ\", той е обвинен, че е маша на Джордж Сорос в българското правителство, като атакувал православието, нанесъл удар по българската история и работи за налагане на джендъризма и еднополовите бракове. \"Алфа\" от днес излъчва отново, но без новини. Репортерите на Волен Сидеров, самият той, и депутатите му не бяха днес в парламента. \"Неговите интереси са да защитава само и единствено интересите на Русия. Интересите му са да работи срещу България и в никакъв случай това не е патриотизъм\", каза днес Валентин Касабов (НФСБ) за Сидеров. Днешното своеобразно отлъчване на Сидеров беше предшествано от конференция организирана от евродепутата Николай Бареков в петък. На нея Бареков заяви, че Волен Сидеров е най-разпознаваемият консервативен политик в България според социологическо проучване и  може и трябва да оглави голяма консервативна коалиция  на европейските избори, която да стане втора сила. Нито от ВМРО, нито от НФСБ реагираха на хода на Сидеров и Бареков. Отношения в перспективата на европейските избори Тези отношения, които наблюдаваме, трябва да се разглеждат в перспективата на европейските избори през май 2018 г., коментира пред \"Дневник\" политологът Петър Чолаков. \"Съвсем ясно беше поставен въпросът, че Сидеров няма как да бъде водач на листата на \"Обединени патриоти\", ясно беше казано, че се сваля доверието към него като председател на групата на \"Обединени патриоти\"\". Според Чолаков става въпрос за борба за власт, самите \"патриоти\" имат усещането, че корабът потъва, и за да продължат в политиката, се гледа през перспектива европейските избори. \"При положение че според последните проучвания трите формации заедно имат малко над 4%, става въпрос да се преборят кой да продължи 5 години в Европейския парламент\", мотивира се Чолаков. Той не вижда заплаха за стабилността на кабинета, тъй като целта на всички е да се остане във властта. Изчерпан формат На друго мнение е политологът Страхил Делийски. Според него процесът е започнал още в началото на мандата на този кабинет. \"Явно е, че форматът изпълни целта си - да вкара трите партии в парламента и властта. Такъв политичеси формат има ограничена трайност. Да си спомним какво стана с Реформаторския блок\", каза Делийски. Според него това са причини извън характерологичните особености на лидерите на трите партии. Следващият фактор според Делийски е, че не са далече следващите парламентарни избори и трябва да се търси еманципация, а най-логично е Волен Сидеров да я търси, тъй като той има най-малко негативи от Каракачанов и Симеонов, които са в изпълнителната власт. Не мисля, че има заплаха за кабинета, смята Делийски. Според него това правителство съществува, защото няма алтернатива, което говори за изчерпване. \"Не е проблемът в технологията за запазване на кабинета, няма да се учудя някой да излезе от коалицията и да се присъедини Марешки\", добави Делийски. ВМРО балансира Третият коалиционен партньор в \"малката коалиция\" - ВМРО, не взе страна в спора и продължава в ролята си на балансьор между Сидеров и Симеонов. Зам.-председателят на парламентарната група Искрен Веселинов смята, че е абсолютно незряло да се разрушава постигнатото патриотично обединение. \"Няма да влизаме в диалог. Нямаме желание да заемаме страна в този конфликт. Достатъчно неприятно е, че между нашите двама партньори има такова напрежение. Търсим разговор на коалиционен съвет и се надяваме събитията да са обратими\", заяви депутатът от ВМРО. Разговорът щял да се проведе на заседание, което не се знае кога ще бъде. Дотогава ВМРО ще се стремят да запазят коалиционното единство. ГЕРБ: Няма партия, която се отказва от 4 годишен мандат \"Към настоящия момент няма партия, която да е заявила, че се отказва от ангажимента за четиригодишен управленски мандат\", коментира и председателят на парламентарната група на ГЕРБ Цветан Цветанов. Според него има теми, по които има различни тези, но различното мнение не означава, че това е разпад на коалицията. \"Убеден съм, че всяка една от партиите, които участват в коалиционното споразумение, има своя ангажимент към споразумението и управленската програма\", каза Цветанов. По думите му процесите в \"Обединените патриоти\" го притесняват, но не иска да коментира това през медиите, а в разговор с коалиционния си партньор. \"Трябва да говорим помежду си, а не чрез медиите, това е по-добрият тон\", посъветва Цветанов.", "date": "2018.10.17", "title": "Скандалите между Сидеров и Симеонов - пореден рунд (обобщение)"}
{"url": "https://www.dnevnik.bg/sport/2018/10/17/3328947_fabregas_vleze_v_knigata_s_rekrodite_na_gines/", "text": "Халфът на \"Челси\" Сеск Фабрегас влезе в книгата със  световните рекорди \"Гинес\"  за 2019 година, обявиха от организацията. Испанският футболист вече официално е носител на рекорда за най-бързо достигане до 100 асистенции във Висшата лига. Фабрегас успя да постигне това за 293 мача. Испанецът записа 100 асистенции в 74 срещи по-малко от легендата на \"Манчестър юнайтед\" Райън Гигс (367). Макар да записа своята 100-на асистенция на 31 декември 2016 г., подавайки за втория гол на Уилиан при победата с 4:2 над \"Стоук сити\", едва сега от \"Гинес\" признават рекорда на Фабрегас. \"Никога не съм бил най-бърз, най-силен или гъвкав футболист. Също така не умея да скачам високо\", каза с усмивка играчът на \"Челси\". \"Но да постигна това в моята кариера е едно от нещата, с които се гордея. Футболът е моята работа и аз мисля, че я върша добре.\" Фабрегас дебютира във Висшата лига едва на 16 години за \"Арсенал\" и бързо се оформи като един най-добрите в Англия по отношение на асистенциите. След много успешни години при \"артилеристите\" той се върна в родния си клуб \"Барселона\" през 2011 г., а три години по-късно подписа с \"Челси\". \"Отивайки от \"Барселона\" в \"Арсенал\", си мислех, че съм подготвен, но след първата ми тренировка бях буквално с отворена уста. Попаднах на футболисти като Денис Бергкамп, Патрик Виейра и Тиери Анри, които докосваха топката с такава бързина, че беше невъзможно да ги настигна. Освен това бяха и много здрави, което обаче ми помогна бързо да се развия. Щастливец съм, че имах такива примери\", каза още испанецът. Фабрегас счита за най-важната си асистенция обаче подаването към Андрес Иниеста във финала на световното първенство през 2010 г. Тогава халфът асистира за победния гол срещу Холандия, донесъл единствената световна титла на Испания дотук. \"Не беше най-хубавият пас, който съм давал. Имал съм много по-красиви асистенции, трикови подавания, но това показа как един прост пас може да разбие защитната линия на съперника.\" Фабрегас стана притежател и на още един рекорд, който обаче не е свързан с представянето му на терена. Испанецът заедно с бившия футболист на \"Ливърпул\" и Англия Джейми Реднап направи 15 подавания по въздух в рамките на 30 секунди. Опитът им се случи в развлекателното предаване \"Тяхната собствена лига\" по Sky 1, а трудността беше голяма, след като двамата бяха на платформи във въздуха, разделени на около 5-6 метра един от друг. Фабрегас не е единственият футболист в книгата \"Гинес\" за 2019 г. В обновеното издание попадат Мохамед Салах (най-много голове във Висшата лига в рамките на един сезон – 32, и най-много мачове с гол – 24) и Хари Кейн (най-много голове във Висшата лига за календарна година – 39, и най-много хеттрикове за календарна година – 6). Шампионът във Висшата лига  \"Манчестър сити\"  също попада в книгата. \"Гражданите\", които подобриха много от рекордите в английския футбол в шампионския си сезон, попадат с четири от тях: най-много точки от един отбор – 100, най-много спечелени мачове – 32, най-много голове – 106, и най-много поредни победи във Висшата лига – 18.", "date": "2018.10.17", "title": "Фабрегас влезе в книгата с рекордите \"Гинес\""}
{"url": "https://www.dnevnik.bg/video/novinite_na_bnt/2018/10/17/3329223_video_drugite_novini/", "text": "Мнозинството от българските граждани не одобряват смяната на времето Япония отваря магазин с обслужване от изкуствен интелект Започва фестивалът за операторско майсторство \"Златното око\" Кино от Исландия влиза в мрежата Новите форми на изкуството ще търсят в ACT фестивал за свободен театър Изложба, посветена на кърпата за глава", "date": "2018.10.17", "title": "Видео: Другите новини"}
{"url": "https://www.dnevnik.bg/sviat/2018/10/17/3328921_krainodesniiat_favorit_za_prezident_na_braziliia_shte/", "text": "Крайнодесният фаворит в бразилската президентска надпревара Жаир Болсонаро планира да повери външната политика в ръцете на дипломат, хвалещ разтърсилия световния ред националистически курс на американския президент Доналд Тръмп, заяви съветник на кандидата за президент. Политически експерти са на мнение, че този избор се вписва в плана на консервативния и пламенен Болсонаро за най-сериозната промяна в бразилската външна политика от десетилетия. Болсонаро обеща да преосмисли членството на Бразилия в блоковете на развиващи се държави като  МЕРКОСУР и БРИКС  и преместването на бразилското посолство в Израел в Ерусалим, следвайки идеите на Тръмп, за разлика от повечето други страни в Латинска Америка. Това бележи рязък обрат във водената в продължение на близо 15 години дипломация от правителствата на лявата Работническа партия, която наблягаше на съюзи със съседите от Южна Америка и с други бързо развиващи се страни. Болсонаро, който има значителна преднина десетина дни преди балотажа с  Фернандо Адад  от Работническата партия, вече започна да разкрива имената на бъдещите си министри, но още не е съобщил кой ще бъде министър на външните работи. Ернесто Фрага Араужо, ръководител на отдела за САЩ и Канада във външното министерство, е фаворитът на Болсонаро за външен министър, твърди професорът по политически науки и съветник в кампанията на Болсонаро Пауло Крамер. Фрага Араужо се прояви необичайно за бразилски дипломат и използва личния си блог, посветен на аргументите \"Срещу глобализацията\", за да призове бразилците да подкрепят кампанията на Болсонаро. Това, което показа обаче на хората от лагера на Болсонаро доколко 51-годишният дипломат споделя техните убеждения, бе статията му във вестник с дипломатическа тематика \"Тръмп и Западът\", заяви Крамер. В статията Фрага Араужо изтъква, че Тръмп спасява  християнската цивилизация на Запада  от радикалния ислям и \"глобалистката култура на марксизма\", като за разлика от Европа застава зад националната идентичност, семейните ценности и християнската вяра. Бразилия има шанс да възстанови \"западния си дух\", да възприеме национализъм по модела на Тръмп и да отстоява интересите си, вместо да се свързва с блокове от държави, написа Фрага Араужо. Да направим Бразилия велика Болсонаро не скрива симпатиите си към американския президент, чиято кампания от 2016 г. му послужи за пример на неговото собствено антисистемно движение с послание за твърди действия срещу корупцията и престъпността. \"Точно както той иска да направи Америка велика, аз искам да направя Бразилия велика\", заяви през юли бившият капитан от армията в телевизионното предаване \"Рода Вива\". Той с гордост козирува пред американския флаг при проява с бразилски имигранти във Флорида, както се вижда на видеозапис, публикуван миналата година, от предизборния му екип в социалните мрежи. Бразилия, която е една от  най-затворените големи икономики  в света, и без това се отнася скептично към свободната търговия. Болсонаро обаче изрази и идеологическа подкрепа по няколко символични въпроса. Един от най-ясните сигнали за тази подкрепа би било преместването на бразилското посолство в Израел от Тел Авив в Ерусалим по примера на Тръмп и съседен Парагвай. Бразилия дълго време подкрепяше решение с две държави на израелско-палестинския конфликт и през 2010 г. призна палестинската държава в границите от 1967 г. с Израел. Въпреки това Болсонаро заяви, че  Палестина не е държава , и обеща да премести бразилското посолство в Ерусалим и да затвори палестинското посолство в Бразилия. \"Това е чудесна идея, защото ще стане знак за промяна и ще демонстрира пред света, че ценим демокрациите с върховенство на закона и разделение на властите\", заяви бразилският конгресмен и съветник на Болсонаро по външната политика Луис Браганка. \"Израел може би е единствената страна в Близкия изток, която попада в тази категория. Всички останали са или олигархии, или диктатури\", заяви Браганка, член на фамилия, имала претенции за престола в Бразилия, преди тя да стане република през 1889 г. Съюзите са поставени под въпрос Отношението на Болсонаро към южноамериканските съседи е по-хладно, особено към социалистическа Венецуела, на която той се зарече решително да се противопостави. Той обаче няма да прекъсва дипломатическите отношения или да затваря границата, защото това би затворило вратите пред идващите в Бразилия бежанци, казват съветници на Болсонаро. Той изрази публично пренебрежението си към изпълнения с противоречия търговски блок МЕРКОСУР, чиито основатели са Бразилия, Аржентина, Парагвай и Уругвай. \"Външната политика на Болсонаро ще е прагматична, няма да прави разлика между държавите и ще отстоява по най-добър начин интересите на Бразилия\", заяви съветникът на Болсонаро по външната политика Пауло Крамер. Дори блокът БРИКС, който набра скорост, докато Бразилия създаваше банки за развитие и насърчаваше търговията с Русия, Индия, Китай и Южна Африка, може да се натъкне на скептично преразглеждане от Болсонаро. Мнозина в бразилското външно министерство биха се противопоставили на евентуално изтегляне от БРИКС. \"Болсонаро може да се опита да изтегли Бразилия от БРИКС в духа на Тръмп. Това би сигнализирало на Китай, че Бразилия става враждебна\", казва професорът по международни отношения от фондацията \"Жетулио Варгас\" в Сао Пауло Оливер Щюнкел. Според него на Болсонаро ще му е по-лесно да излезе от  Парижкото споразумение за климата , за което твърди, че връзва ръцете на Бразилия при стопанисването на земеделски земи, включително и в горите на Амазония.  По въпроса с Китай, който е основният търговски партньор и източник на чуждестранни инвестиции в Бразилия през последните години, експерти твърдят, че на Болсонаро ще му се наложи да сдържа импулсите си на враждебност в името на икономическите интереси. Болсонаро предупреди, че китайски инвеститори установяват контрол върху стратегически природни ресурси на Бразилия в минното дело и енергийния сектор. \"Китай не изкупува в Бразилия, Китай изкупува Бразилия. Искате ли да оставите Бразилия в ръцете на китайците?\", попита Болсонаро през август. Въпреки това бившият бразилски посланик в САЩ Рубенс Барбоза храни оптимизъм, че правителството на Болсонаро ще страни от протекционизма дори когато става дума за Китай. \"Болсонаро може да е резервиран по въпроса с продажбата на определени активи, но ако китайските инвестиции се насочат към инфраструктурата, от която Бразилия отчаяно се нуждае, за да изнася храна и полезни изкопаеми, не мисля, че той ще им се противопостави\", обобщава Барбоза. /БТА", "date": "2018.10.17", "title": "Крайнодесният фаворит за президент на Бразилия ще води външна политика като Тръмп"}
{"url": "https://www.dnevnik.bg/sviat/2018/10/17/3329039_vuv_varshava_demontirat_posledniia_pametnik_na/", "text": "В полската столица започна демонтирането на паметник на Благодарността към Червената армия, който според руско сдружение е последният съветски монумент във Варшава. Ако всичко премине според плановете, в четвъртък паметникът в Скаришевския парк трябва да бъде предаден на Музея на студената война в Подборск, където се изгражда образователна изложба от Института за национална памет, разказваща за това защо и какви са били паметните места по време на комунизма. През август от пресцентъра на института обясниха, че целта на експозицията е \"да разкрие изцяло пропагандната дейност на властите в Полската народна република във възпоменателната сфера, т.е. паметници, обелиски, колони, скулптури, статуи, бюстове, паметни плочи, надписи, знаци и монументална военна техника\". Включени са също снимки и документи как са строени тези обекти и около тях са организирани пропагандни церемонии. Решението е съгласно закон от 2017 г. за забрана пропагандата на комунизма или на други тоталитарни системи. Процедурата за паметника във Варшава продължи няколко месеца с издаване на разрешителни за демонтаж, консервиране и строителство. ТАСС цитира Йежи Тиц, лидер на неправителствената организация \"Курск\", която възстановява в Полша паметници и гробища на съветски войници, че това е последният съветски паметник във Варшава. Юрий Бондаренко, говорител на руското министерство на културата, казва за РИА \"Новости\", че премахването на паметника е опит да се пренапише историята. Монументът е разположен на централната алея на парка \"Скаришевски\" и е открит през 1946 г. Той представлява конструкция от няколко блока около стела с релефно изображение на войник от Червената армия, надпис \"Вечна слава на героите от Червената армия, загинали в битката за освобождаване на Варшава\" и кръстосани под него знамена. Местно издание допълва, че на това място е имало гробове на 26 войници, загинали на 13 септември 1944 г. Плановете са цветната леха около него да бъде премахната и на негово място да се продължи алеята.", "date": "2018.10.17", "title": "Във Варшава демонтират последния паметник на Червената армия"}
{"url": "https://www.dnevnik.bg/sport/2018/10/17/3329061_jusein_bolt_otkaza_dogovor_s_shampiona_na_malta/", "text": "Световният рекордьор в спринта на 100 и 200 м Юсейн Болт е отказал да подпише договор с шампиона на Малта. \"Валета\" предложи двугодишен контракт на 32-годишния ямаец, но той предпочита да заиграе професионален футбол в друга страна. Болт сложи край на лекоатлетическата си кариера след световното първенство в Лондон през 2017 г. след осем златни медала от олимпийски игри и единадесет световни титли. След това той обяви амбиции да стане професионален футболист и започна да тренира с различни клубове. В момента Болт кара пробен период в австралийския \"Сентръл коуст маринърс\". Той дори  вкара два гола в една от приятелските срещи на отбора . В началото на седмицата се появи предложение за договор от \"Валета\". Изпълнителният директор на малтийския клуб Гастон Слимен обяви, че \"шампион като Болт винаги е добре дошъл\". \"Има голям интерес към Юсейн да заиграе футбол. Редовно получаваме подобни предложения. Мога да потвърдя, че Юсейн няма желание да се възползва от тази възможност в Малта\", каза мениджърът на Болт Рики Симс пред ESPN.", "date": "2018.10.17", "title": "Юсейн Болт отказа договор с шампиона на Малта"}
{"url": "https://www.dnevnik.bg/gradska_sreda/2018/10/17/3329232_stolichna_obshtina_otstrani_firma_ot_stroej_na_spirki/", "text": "Обединението \"Амфисия\", което изгражда обособените спирки на градския транспорт по бул. \"Константин Величков\" са отстранени от проекта, защото качеството на изпълнение не е нужното ниво. Решението е на зам.-кмета по транспорт Евгени Крусев, който днес е направил проверка на обекта, съобщават от общината. Изграждането на 6 перона по булеварда и поставянето на ограничители, които да ги отделят от пътното платно  започна през юли . Строителният контрон е показал, че устойчивостта на изпозлваните материали не е достатъчно добра, като някои от тях са от нисък клас. Изпълнителните ще бъдат санцкионирани, като строителството ще бъде продължено от общинската фирма \"Софинвест\". Обединението \"Амфисия\", в което влизат италианската \"Франко Джузепе\" ООД, Италия и софийската \"Нови технологии на България\", има 4-годишен договор с общината за подръжка на улиците и тротоарите в районите \"Люлин\", \"Възраждане\", \"Илинден\", \"Надежда\" и \"Връбница\". Споразумението изтича догодина. Фирмата \"Нови технологии България\" влиза в обединението \"ПСТ градска среда Зона 2\" заедно с \"ПСТ груп\" и \"Пътинженеринг М\". То е било участник в поръчката за ремонт на \"Граф Игнатиев\", спечелена от \"Джи пи груп\". Сдружението е било отстранено, защото е предложило виброизолационни подложки, които не са отговаряли на изискванията.  Подложките и поръчката влязоха във фокуса на медиите днес  след репортаж на \"Би ти ви\" по сигнал на \"Спаси София\", според който търгът е бил опорочен. Той стана и повод от организацията да поискат оставката на Крусев.", "date": "2018.10.17", "title": "Столична община отстрани фирма от строеж на спирки заради некачествено изпълнение"}
{"url": "https://www.dnevnik.bg/bulgaria/2018/10/17/3329235_ekstradiraniiat_ot_germaniia_severin_krasimirov_veche/", "text": "Обвиненият за убийството на телевизионната водеща Виктория Маринова, който бе екстрадиран от Германия, вече е на българска територия, съобщи Би Ти Ви. Северин Красимиров бе задържан в близък до Хамбург град няколко дни след убийството, извършено в Русе. Очаква се да бъде откаран в Русе и изправен пред местния окръжен съд. Вероятно първоначално ще бъде задържан за 72 часа, а след това прокуратурата ще поиска оставането му в ареста за постоянно, както и да му бъдат повдигнати обвинения за изнасилване, представляващо особено тежък случай и умишлено убийство, извършено с особена жестокост и по особено мъчителен за жертвата начин. В Германия Красимиров  частично призна деянията си  (нападението срещу Виктория Маринова), но не и убийството ѝ. Той освен това твърди, че нито я е изнасилил, нито е откраднал нейни вещи. По информация на сп. \"Шпигел\" и други германски медии той е признал по време на първия разпит, че заедно с приятел е употребил кокаин и много алкохол вечерта преди престъплението, а след това срещнал на брега на Дунав жена, с която влязъл в конфликт, и тя го ударила, а той ѝ отвърнал по същия начин, но не можел да си спомни друго.", "date": "2018.10.17", "title": "Екстрадираният от Германия Северин Красимиров вече е в България"}
{"url": "https://www.dnevnik.bg/bulgaria/2018/10/17/3329239_prezidentut_sigurnostta_se_garantira_chrez_izgrajdane/", "text": "Президентът Румен Радев обяви, че основната задача на България като член на НАТО е изграждане на способности. Държавният глава посети днес Съюзното военноморско командване на НАТО - MARCOM, в Нортууд. Той е на тридневно работно посещение във Великобритания. \"В днешно време, в този динамичен и все по-несигурен свят, сигурността се гарантира чрез изграждане на способности. Това е и нашата основна задача като съюзници\", каза Румен Радев в отговор на въпрос на журналисти нужни ли са допълнителни мерки в Черно море заради днешния атентат в Крим. Командирът на MARCOM вицеадмирал Клайв Джонстън обяви, че дълго време Черноморският регион е бил регион на мир и стабилност и тази перспектива трябва да бъде запазена. Според него с \"фантастичната основа\" и \"растящите способности\", които имат, ще се разбере и осмисли какво е станало днес. \"Мисля, че много повече може да бъде направено и ние мислим и работим в тази посока\", обяви още Джонстън. Днес Радев и Джонстън са обсъдили операцията на НАТО в Средиземно море Sea Guardian, чиято цел е гарантиране на свободата на мореплаване, противодействие на тероризма и осигуряване и поддържане на морска ситуационна осведоменост. През ноември страната ни ще участва в операцията с фрегата \"Дръзки\". Президентът каза, че е дадена важна оценка за участието на България в тази операция и в постоянните военноморски групи. По време на срещата, по думите на Румен Радев, е отбелязана отличната организация и провеждане на тазгодишното българско национално военноморско учение с международно участие \"Бриз 2018\", в което се включиха 25 бойни и спомагателни кораби от 11 държави. Според президента към учението има подчертан интерес от съюзни военноморски сили, тъй като то предоставя отлични възможности за тренировка на редица сценарии на операции по морска сигурност при криза. Клайв Джонстън е дал висока оценка на българските офицери, заемащи високи длъжности в щаба.", "date": "2018.10.17", "title": "Президентът за нападението в Крим: Сигурността се гарантира чрез изграждане на способностите"}
{"url": "https://www.dnevnik.bg/sport/2018/10/17/3328496_hubchev_prizna_che_bulgarskiiat_otbor_e_bil_nadigran/", "text": "Селекционерът на националния отбор по футбол Петър Хубчев смята, че  поражението срещу Норвегия е справедливо . Българите отстъпиха с 0:1 в Осло и загубиха първото си място в групата си в Лигата на нациите. \"В детайли да не изпадаме, но ако трябва да сме максимално коректни, мисля, че заслужено загубихме. След като сме загубили, значи не сме направили всичко както трябва\", каза Хубчев пред БНТ. \"Бяхме надиграни, особено физически. Съвсем заслужено загубихме. Умората беше много голяма. Знам какво е състоянието на футболистите. Това е най-общо казано, но има доста дребни неща. Да, такъв футбол се изповядва тук - с много единоборства\", заяви селекционерът. Хубчев беше лаконичен в отговорите си и заяви, че няма да прави разбор. По думите му равенството между Словения и Кипър (1:1) не помага на България. \"Ние сами трябва да си помогнем\", заяви той.", "date": "2018.10.17", "title": "Хубчев призна, че българският отбор е бил надигран от Норвегия"}
{"url": "https://www.dnevnik.bg/sviat/2018/10/17/3328309_dnes_kanada_stava_vtorata_durjava_legalizirala/", "text": "Мат Берен и приятелите му имали навика, преминавайки с кола край обширните оранжерии на южната канaдска провинция Британска Колумбия, да се шегуват колко трева биха могли да отгледат там. Години по-късно това вече не е шега. Стръковете домати и тютюн, изпълвали навремето някои от тези парници, вече са заменени от ново насаждение, обещаващо големи печалби - марихуана. Берен и други фермери, по-рано извън закона, помагат за култивирането ѝ. Купувачите вече не са нелегални дилъри или съмнителни медицински пунктове за раздаване на медикаменти. Техен клиент е канадското правителство. На 17 октомври Канада ще стане втората и най-голямата страна в света с легален национален пазар за марихуана. Уругвай започна законни продажби миналата година след неколкогодишно планиране. Това е дълбока социална промяна, обещана от канадския премиер Джъстин Трюдо и подхранена от желанието след близо вековна забрана черният пазар да бъде превърнат в регулирана, обложена с данъци система. Тази позиция е в контраст с подхода на САЩ, където федералното правителство поставя марихуаната извън закона, докато повечето щати разрешават  употребата й за медицински  или развлекателни цели от хора над 21-годишна възраст. Националният подход на Канада позволи на освободената от оковите индустрия да използва банкови услуги, да прави доставки на канабис между отделните провинции, да обработва онлайн поръчки, да използва пощенски доставки и да привлича инвестиции за милиарди. Националната забрана в САЩ блокира по-силното разрастване на сектора. Хана Хецър, която следи международната  политика за марихуаната  за нюйоркската организация Drug Policy Alliance, определя решението на Канада като \"изключително значително\", предвид че около 25 държави вече са легализирали медицинската употреба на марихуаната или са декриминализирали притежаването на малки количества. Няколко, включително Мексико, се изразили интерес към регулирането на употребата за развлекателни цели. \"Това ще промени световния дебат за политиката към наркотиците. Няма друга страна, която в момента да обмисля легализацията за немедицинска употреба на канабиса. Според мен обаче Канада ще разреши на други да направят крачка напред\", казва експертът. Най-малко 109 законни магазина за канабис се очаква да бъдат отворени в цялата страна с население 37 млн. души днес, а в бъдеще вероятно ще заработят още много, сочи проучване на \"Асошиейтед прес\" в канадските провинции. Засега те ще предлагат изсушени цветове, капсули, тинктури и семена, а идната година се очаква да започнат продажбите на храни с добавка на марихуана и концентрати. На провинциите е възложено да следят  разпространението на марихуана . За някои, включително Британска Колумбия и Алберта, това означава да купуват марихуана от лицензирани производители, да я съхраняват в складове, след което да я доставят до магазини за търговия на дребно и онлайн клиенти. Други като Нюфаундленд оставят производителите да доставят директно до магазините или по пощата. Федералните данъци ще бъдат 1 долар на грам, или 10%, което е повече, отколкото за други стоки. Федералните власти ще прибират една четвърт от тези постъпления, а остатъка ще връщат на провинциите, които могат да включат собствени надбавки. Потребителите ще плащат и местните данъци върху продажбите. Някои провинции избраха да управляват собствени магазини, подобно на държавните магазини за алкохол в САЩ, а други дадоха зелена светлина на частните търговци. Повечето разрешават на гражданите да отглеждат до четири растения в домовете си. Най-населената канадска провинция Онтарио няма да позволи откриването на каквито и да е магазини до април догодина, след като новото консервативно правителство отхвърли плана за държавни магазини в полза на частните. Дотогава единствената законна възможност за снабдяване за гражданите на Онтарио ще бъдат доставките по пощата - перспектива, която не се харесва особено на дългогодишния привърженик на тревата, 48-годишния Райън Бос. \"Пушачите на трева не са прочути с голямо търпение. Когато искат трева, те си я искат. Да чакат два или три дни за доставка по пощата? Не съм сигурен, че мнозина ще го направят\", казва той, след като е купил половин унция (около 14 грама - бел. прев.) от незаконен пункт за разпространение на марихуана в Торонто. Британска Колумбия се радва на широко разпространена \" култура на марихуаната \" от 70-те години на миналия век, когато американци, бягащи от повиквателни за войната във Виетнам, се установяват на остров Ванкувър и в югоизточните планини на провинцията. Промяна в правителството миналата година обаче забави плановете за разпространение на канабиса там и до сряда в провинцията ще има само един готов магазин - държавен магазин в Камлопс, на няколко часа с кола от Ванкувър. За сравнение, провинция Алберта очаква 17 магазина да отворят врати тази седмица и 250 до една година. Министерството на обществената безопасност на Британска Колумбия сформира екип от 44 инспектори, които да изкоренят незаконната дейност, като конфискуват продукция и налагат глоби. Те ще отговарят за провинция с население 4.7 милиона души и територия, два пъти по-голяма от Калифорния, където черният пазар все още силно надхвърля легалния, който бе обявен през януари. Крис Клей, дългогодишен канадски активист за легализиране на марихуаната, управлява центъра за разпространение Warmland Centre в стар търговски мол в Мил Бей на остров Ванкувър. Той затваря магазина си, докато получи лиценз, страхувайки че, че перспективите му ще бъдат застрашени, ако продължи да работи и след легализацията. Междувременно някои от осемчленния му персонал вероятно ще трябва да кандидатстват за помощи при безработица. \"Това ще бъде стресиращо, но като цяло съм развълнуван. От десетилетия чакам това\", казва Клей. Федералното правителство отпусна лицензи на 120 производители, някои от които са огромни. Canopy Growth, която неотдавна получи инвестиция за 4 милиарда долара от концерна Constellation Brands, сред чиито продукти са бирите Corona, вината Robert Mondavi и уиски Black Velvet, получи одобрение за 520 000 кв. метра производствени площи из цялата страна. Двата й най-големи парника са близо до границата със САЩ в Британска Колумбия. Берeн, производител с 23-годишен опит, е консултант на Canopy. \"Непрекъснато се шегувахме, когато пътувахме до Ванкувър и минавахме покрай големите оранжерии край магистралата. Нещо като \"леле, човече, някой ден (. . .) Ще бъде толкова страхотно да можем да отглеждаме канабис в един от тези парници\". Сега минаваме с колата и си казваме \"о, това вече става\", разказва той. До парника на Canopy в Делта е разположено друго огромно съоръжение, Pure Sunfarms, което е съвместно дружество на дългогодишния производител на домати Village Farms International и лицензирания производител на марихуана Emerald Health Therapeutics. Работници изкорениха последните стръкове домати миналата зима и се хванаха да модернизират парника за отглеждане на марихуана, инсталирайки оборудване, включващо лампи и клапи за контрол на миризмата на растенията. Дружеството се надява до 2020 година да доставя над 75 000 килограма годишно. Някои дългогодишни нелегални производители, които работят в много по-малък мащаб, се тревожат, че няма да получат лицензи или ще бъдат изтласкани от много по-големите производители. Провинциите могат да издават разрешителни за \"микропроизводители\", но в Британска Колумбия, където малките производители на марихуана допринасяха за поддържане на икономиката в селскостопанските райони на фона на кризата в минодобива и лесовъдството, периодът за кандидатстване все още не е обявен. Сара Кемпбъл от браншовата организация Craft Cannabis Association в Британска Колумбия разказва, че множество малки оператори си представят ден, когато ще могат да приемат посетители, на които да предлагат обиколка из производствените помещения и изпробване на продукта, както правят винарните. Представители на властите заявяват, че възнамеряват да се погрижат за малките производители, но първо трябва да гарантират, че има достатъчно канабис за покриване на търсенето след легализацията. Краткотрайните проблеми са неизбежни, отбелязват те. \"Да се остави на всяка провинция да решава какво е най-добро за нейните общини и техните граждани е нещо хубаво. Ще можем да проследим дали всеки закон е успешен, или дали можем да се справим по-добре в определени области\", отбелязва Джийн Маковски, министър от провинция Саскечеван, която упражнява надзор над службата за алкохол и хазарт Министърът на безопасността на Британска Колумбия Майк Фарнуърт казва, че е научил два основни урока от посещенията си в Орегон и Вашингтон - два американски щата, които са разрешили марихуаната за развлекателни цели. Единият е да не гледа на сектора като на дойна крава, от която да се възползва незабавно, тъй като е необходимо време за изместване на черния пазар. Другият гласи да се започне със сравнително строги регулации, които след това да се смекчат при необходимост, защото постфактум е много по-трудно да се въведат по-строги изисквания. Легализацията ще бъде по-скоро процес, отколкото дата, подчертава Фарнуърт. \"Денят 17 октомври всъщност няма да бъде по-различен от предишните\", допълва той. /БТА", "date": "2018.10.17", "title": "Днес Канада става втората държава, легализирала марихуаната"}
{"url": "https://www.dnevnik.bg/politika/2018/10/17/3328278_prezidentut_zaminava_na_rabotno_poseshtenie_vuv/", "text": "Президентът Румен Радев заминава днес на тридневно работно посещение във Великобритания по покана на Нейно Величество кралица Елизабет Втора, съобщиха от \"Дондуков\" 2. Днес държавният глава ще посети щаба на Съюзното военноморско командване на НАТО - MARCOM, в Нортууд, в което се планират и контролират всички морски дейности на алианса. Румен Радев ще се срещне с командира на MARCOM вицеадмирал Клайв Джонстън. Очаква се двамата да обсъдят съвместните операции и учения, в които България участва, както и сътрудничеството на Военноморските сили на България в рамките на НАТО. По-късно същия ден президентът ще се срещнe с българи, живеещи във Великобритания. В четвъртък Румен Радев ще има аудиенция при кралица Елизабет Втора. По-късно през деня той ще изнесе лекция на тема \"Предизвикателства за сигурността пред Европа\" в \"Оксфорд юниън\" – най-голямата общност за дебати на Университета в Оксфорд, основана през 1823 г. Държавният глава ще разговаря и с български студенти във Великобритания и с членове на Комитета на \"Оксфорд юниън\". В рамките на визитата си във Великобритания в петък Румен Радев и българската делегация ще посетят Уестминстърското абатство в Лондон. В делегацията на държавния глава са командирът на Военноморските сили на Република България контраадмирал Митко Петев и председателят на Държавната агенция за българите в чужбина Петър Харалампиев.  Румен Радев ще бъде придружаван от съпругата си Десислава Радева. По време на посещението във Великобритания съпругата на президента ще се срещне с учители, преподаващи в българските училища във Великобритания.", "date": "2018.10.17", "title": "Президентът Радев заминава на работно посещение във Великобритания"}
{"url": "https://www.dnevnik.bg/sviat/2018/10/17/3328317_zaradi_klimatichnite_promeni_birata_niama_da_dostiga_i/", "text": "Всички зловещи прогнози за климатичните промени може да не променят отношението към темата, но нов доклад за производството на ечемик може и да има такъв ефект, пише \"Ню Йорк таймс\". Прогнозата на екип изследователи от Китай, Великобритания и Съединените щати, публикувана в доклад на сп.  Nature Plants  , прави недвусмислен извод: ще има недостиг на бира. Заради сушата и високите температури реколтата от ечемик няма да е достатъчна, а в най-лошия сценарий обемът на доставките до САЩ може да достигне 20% или цените да скочат над два пъти на бутилка в Ирландия (или дори до 143-193%), продължават учените. В Чехия разликата между сегашната цена и тази след 80 г. може да достигне 6 или 7 пъти. В резултат потреблението в световен план може да намалее с 16% до 2100 г. при подобен сценарий (в драстични случаи като Аржентина - 32%). В САЩ предлагането може да намалее с до 20%, в Китай - с до 10%. По-вероятен обаче е спадът в добива с между 3 и 17%, смятат те. \"Луксозни стоки от първа необходимост\" \"Климатичните промени може да не засегнат хляба ни, но ще се отразят на бирата,\" казва Дабо Гуан от университета \"Цинхуа\", участвал в изследването. Той има предвид страните с повече възможности от много развиващи се икономики и според него докладът е насочен именно към богатите държави, смятащи, че климатичните промени не се отнасят за тях. Според учения идеята за изследването дошла в бар, където учените стигнали до разговор за ефекта на климатичните промени - първо за храната, после и за бирата. Създали математически модели за ефекта от промените върху реколтата от ечемик, от който 17% се използва за бира в глобален план, а остатъкът - основно за фураж. За бирата, кафето и шоколада (последните две могат да станат обект на бъдещи доклади) и други стоки те дори измислил термин: луксозни стоки от първа необходимост, които не са нужни за оцеляване, но при определено натрупано богатство се нуждаеш от тях, продължава Гуан.", "date": "2018.10.17", "title": "Заради климатичните промени бирата няма да достига и може да поскъпне много пъти за 80 г."}
{"url": "https://www.dnevnik.bg/evropa/2018/10/17/3328069_liderite_na_es_se_sreshtat_za_da_reshat_budeshteto_na/", "text": "Лидерите на Европейския съюз се събират на среща, която е ключова за хода на  последната фаза  от преговорите за Брекзит. Сложният и все още неуреден въпрос за ирландската граница стана причина опитите за пробив в преговорите през уикенда  да се провалят . Тогава главният преговарящ на ЕС Мишел Барние каза след среща с британския министър за Брекзит Доминик Рааб, че не са успели да преодолеят различията между неговите искания Северна Ирландия да остане в икономическата зона на ЕС, ако има риск граничните проверки с Република Ирландия да съживят конфликта от миналото, и отказа на Лондон да има каквито и да било проверки в областта на търговията. Барние говореше за т.нар. резервен план на Брюксел, според който в случай на Брекзит без сделка Северна Ирландия ще остане в единния пазар и митническия съюз. Трудните 15-20% По-рано миналата седмица Барние каза, че \"по голяма част от споразумението за напускане (80-85 процента) вече е постигнато съгласие\". Двете страни наистина вече се споразумяха за правата на гражданите на Великобритания и ЕС от двете страни на Ламанша. Те определиха и основната \"финансова рамка\" на раздялата, съгласно която Лондон ще плати на ЕС няколко десетки милиарда евро. Постигната бе и договорка и за прехода до края на 2020 г.: през този период Великобритания ще продължи да прилага правилата на ЕС и да плаща вноската си в бюджета му, но няма вече да участва при взимането на решения. Все още обаче няма съгласие по важни въпроси, например каква би била ролята на Съда на Европейския съюз в случай на спор при тълкуването на договора за излизане от ЕС и най-вече как ще бъде решен въпросът с ирландската граница. Двете страни са съгласни за необходимостта от избягване на връщането на физическата граница между британската провинция Северна Ирландия и Република Ирландия с цел съхраняване на Белфасткото споразумение, което сложи край на три десетилетия на насилие. Двайсет и седемте страни - членки на ЕС искат Северна Ирландия да остане в митническия съюз, в случай че до края на 2020 г. не бъде намерено по-добро решение. Лондон обаче се противопоставя на създаването на \"предпазна мрежа\" (backstop), защото тя би създала граница между Северна Ирландия и останалата част от Великобритания. Брекзит без сделка - по-вероятен отвсякога В понеделник председателят на Европейския съвет Доналд  Туск предупреди  държавните и правителствените ръководители в ЕС да се подготвят за възможността за оттеглянето на Великобритания без споразумение, което по думите му е по-вероятно от всякога. И двете страни искат до средата на ноември да сложат край на продължаващите повече от година разговори, за да имат време парламентите в Лондон и в държавите членки да одобрят сделката преди излизането на Великобритания от ЕС през март догодина. Заради някои от исканията на ЕС обаче британският премиер Тереза Мей е изправена пред засилена съпротива в собствената си Консервативна партия и сред съюзниците си в Северна Ирландия, които заплашват да отхвърлят в парламента всяка сделка, която не им харесва. Какво се очаква Лидерите трябва да решат днес дали е постигнат достатъчен напредък, за да се съгласят на още една среща на 17-18 ноември, на която да бъдат подписани договорът за излизането на Великобритания и документът за бъдещите търговски отношения. След провала през уикенда не е ясно дали лидерите ще призоват за ноемврийската среща. Много от тях,  най-вече френският президент  Еманюел Макрон, заявиха, че ще се съгласят да се срещнат само ако Мей успее да покаже, че се е доближила достатъчно до сделка. Очаква се на днешната вечеря лидерите на ЕС да изслушат Барние и Жан-Клод Юнкер за състоянието на преговорите, а в четвъртък сутринта към тях да се присъедини и Тереза Мей. Високопоставен служител от ЕС, цитиран от \"Ройтерс\", каза, че държавните и правителствени ръководители ще изслушат британския премиер за възгледите й за преговорите преди по време на вечерята да обсъдят помежду си как да продължат. Друг източник от ЕС заяви пред агенцията, че речта на Мей в британския парламент в понеделник е показала, че постигането на сделка ще бъде още по-трудно от очакваното. Мей призова ЕС да не позволява застоят по \"резервния план\" за Ирландия да наруши разговорите за Брекзит и каза, че сделката все още е възможна. Тя обаче подчерта, че няма да приеме предложението на ЕС, защото то може да раздели Обединеното кралство. По думите на източника останалите страни в ЕС смятат, че икономическата част от плановете на Мей за бъдещите отношения с ЕС няма да проработи. \"Гардиън\", позовавайки се на високопоставен служител от ЕС, пише, че европейските лидери са се отказали от плановете да обсъдят и публикуват тази седмица чернова на декларация за бъдещата търговска сделка с Великобритания след провала на преговорите за ирландската граница. Сред другите теми на Европейския съвет ще са миграцията и вътрешната сигурност.", "date": "2018.10.17", "title": "Лидерите на ЕС решават днес бъдещето на преговорите за Брекзит, шансът за пробив е слаб"}
{"url": "https://www.dnevnik.bg/sport/2018/10/17/3328159_kakvi_sa_shansovete_na_sina_na_shumaher_da_popadne_vuv/", "text": "Шумахер е шампион. С тези заглавия излязоха много от водещите медии в Европа през уикенда, когато  Мик Шумахер спечели титлата в европейската Формула 3 . Германският пилот стана шампион 14 години след последната световна титла на баща си Михаел Шумахер. Германският пилот си осигури титлата след осем победи в последните 15 старта. Щурмът на Шумахер младши  започна от пистата \"Спа\" , която е свързана с фамилията му, защото там баща му печели своята първа победа във Формула 1 през 1992 г. Мик Шумахер взе третия старт на белгийското трасе, част от петия кръг в шампионата. Преди това германецът нямаше победа във Формула 3, а най-доброто му класиране беше качване на подиума. Очаквано, сравненията с неговия баща и седемкратен световен шампион във Формула 1 не закъсняха. В момента най-задаваният въпрос в моторспорт средите е не дали, а кога Мик Шумахер ще влезе в най-престижната автомобилна надпревара. Скок към Формула 1 Със спечелването на титлата във Формула 3 Мик Шумахер получава суперлиценз от Световната автомобилна федерация (ФИА), което му позволява да се състезава във Формула 1. Макар и да е само на 19 години, технически германският пилот има право да участва в най-престижната автомобилна надпревара. Според специалистите той може да направи скока и това няма да е голяма изненада. Трима от шампионите преди него вече започнаха своята кариера във Формула 1 – Естебан Окон (2014), Ланс Строл (2016) и  Ландо Норис  (2017). Окон и Норис (който ще дебютира за \"Макларън\" догодина) минаха и през други поддържащи шампионати. Канадецът Строл обаче се озова направо във Формула 1 от сезон 2017 до голяма степен и заради финансовата помощ от страна на баща му Лорънс към \"Уилямс\". Скок от Формула 3 направо във Формула 1 направи и  Макс Верстапен . Холандецът дори не беше шампион, а освен това дебютира в елита едва на 17 години. За Шумахер ситуацията се усложнява от факта, че за сезон 2019 г. във Формула 1 са свободни едва две пилотски места – по едно в \"Торо Росо\" и \"Уилямс\". Вторият отбор на \"Ред бул\" няма пилот със суперлиценз в своята академия и затова прибегна до връщането на отстранения преди година Данил Квят. Вторият болид за догодина обаче още е свободен. В \"Уилямс\" вече  ангажираха лидера във Формула 2 Джордж Ръсел . Не се знае обаче дали легендарният британски отбор ще рискува с втори неопитен пилот. Интерес към Шумахер-младши имат и двата големи отбора \"Ферари\" и \"Мерцедес\". Баща му спечели пет от седемте си световни титли със Скудерията, откъдето признаха, че следят шампиона от Формула 3. \"Възможно ли е с тази фамилия да ти кажат \"Не\" в Маранело?! Мик е голям талант и \"Ферари\" винаги ще бъде като дом за него. Неговият баща даде много на нашия отбор и всички обичаме фамилия Шумахер. Никой във \"Ферари\" обаче не иска да поставя под напрежение Мик. Смятам, че това е и семейно решение, но ако той иска да се присъедини към \"Ферари\", ние нямаме против\", каза шефът на \"Ферари\" Маурицио Аривабене. \"Към него вниманието беше засилено още от началото на сезона, а напрежението се повиши, когато не успя да постигне очакваните резултати. Във втората половина от сезона картината беше впечатляваща. Мик доказа, че може да се справя с напрежението. Убеден съм, че може да бъде един от великите в нашия спорт\", каза Волф след последния старт на \"Хокенхайм\". Разликата в болидите От следващия сезон във Формула 3 ще има промени, след като серията се обединява с GP3, за да се превърне в Световни серии Формула 3. Серията ще бъде съпътстваща на Формула 1 и ще пътува до много от пистите в елитния шампионат. Досега Шумахер се е състезавал с по-малки болиди. Във Формула 4 караше болид с 2-литров турбодвигател с мощност 160 к.с., а във Формула 3 с двулитров с мощност 240 к.с. и ограничени до 7400 оборота в минута, но без турбо. В новата Формула 3 двигателите ще са еднакви за всички болиди, като ще има и други промени. Възможно е обаче Шумахер да премине във Формула 2, която е последната и най-близка стъпка до Формула 1. Там двигателите са с мощност 612 к.с. и ограничени на 10 000 оборота в минута. Отборът, за който караше Шумахер, \"Према\" има програма и във Формула 2, а с този тим шампион през 2017 г. стана Шарл Леклер. Тежестта на фамилията В моторния спорт фамилията Шумахер е най-известното име. Наред със славата около нея вървят напрежението и големите очаквания. Точно за да го предпази от това в най-ранна възраст, Михаел Шумахер никога не е водил със себе си по състезания Мик. Единствените снимки на двамата, които са се появявали в германските медии, са от надпревари на Мик с картинг, при това, когато Михаел не караше във Формула 1 между 2006 и 2010 г. В началото на своята кариера в картинга Шумахер-младши се състезава под името Мик Беч (моминското име на майка му Корина). Дълго време избягва фамилията си, което също му помага да се предпази от медийния шум и интерес. Дотук пътят на двамата Шумахер също е сходен. Михаел кара картинг до 1988 г., когато влиза в евроепйската Формула Форд, а след това се отправя към Формула Кьониг, където печели титлата с девет победи от десет старта. Във Формула 3 прекарва два сезона, след което прескача Формула 3000 и влиза във Формула 1. Натам всичко е история. Мик започва с картинга през 2008 г., а седем години по-късно е привлечен във Формула 4, където взима само една победа в първия си сезон. От 2016 г. кара за \"Према\", където остава втори в германския и италианския шампионат. Помощ да направи първите си стъпки във Формула 3 му оказва италианецът Лука Балдисери, който беше състезателен инженер на неговия баща между 2000 и 2002 г. Той остана до Мик в продължение на година преди да се завърне във Формула 1 като инженер на Ланс Строл. \"За мен беше емоционално да работя с Мик, защото той ми напомня толкова много за Михаел. Извън всички сантименти той е надарен с природен талант и чувството му към болида е страхотно\", обяснява Балдисери. По ирония на съдбата Мик е до баща си Михаел по време на ски инцидента на 29 декември 2013 г. във френския курорт Мерибел. Едва четири години по-късно младият пилот говори за баща си пред медиите. \"Той е мой идол и човек, на когото подражавам. Искам да следвам неговите стъпки и за мен никога не стои въпрос дали трябва да избера нещо друго\", обяснява 19-годишният пилот.", "date": "2018.10.17", "title": "Мик Шумахер: синът на легендата, който търси своето място във Формула 1"}
{"url": "https://www.dnevnik.bg/gradska_sreda/2018/10/17/3328366_jultite_paveta_ot_gradinata_pred_hudojestvenata/", "text": "Жълтите павета от градината между сградата на Народното събрание, Националната художествена академия и бул. \"Цар Освободител\" са в склад. В бъдеще те ще бъдат използвани за подмяна на други жълти павета, които са повреденени. Това казаха за \"Дневник\" от пресцентъра на Столичната община. Градината е в ремонт от началото на лятото, като част от  проекта за реконструкция на центъра , който включва още градината \"Кристал\", площад \"Александър Невски\", улица \"Московска\". Дейностите се изпълняват от \"ПСТ груп\", която спечели обществената поръчка с оферта от 22 млн. лева. Първите жълти павета се появяват по основните улици в центъра на София в началото на ХХ век, когато кмет е Мартин Тодоров. Най-популярната версия е, че са поставени заради сватбата на княз Фердинанд с Мария Луиза. Всъщност са част от проекта на общината включват мащабни строителни дейности в града, за което се взимат големи заеми. През 1907 и 1908 г. са посветени общо 59,302, 46 кв. жълти павета. По това време е започнато строителството на сградите на Народния театър, Централни хали, Централна баня, Военния клуб. През 2013. Столичният общински съвет прие жълтите павета да бъдат обявени за културни ценности и възложи на кметът на София Йорданка Фандъкова да поиска това от Министеството на културата. Пет години по-късно жълтите павета от градината пред художествената академия са в склад на общинската фирма \"Софинвест\". Те ще бъдат използвани за бъдещи ремонти, като например планираната за догодина реконструкция на бул. \"Цар Освободител\", която също ще бъде направена от \"ПСТ груп\". Културните ценности в градината ще бъдат заменени от гранитни плочи, като част от проекта на Иво Пантелеев - автор на проектите за градините \"Кристал\", \"Св. Седмочисленици\" и улица \"Граф Игнатиев\". Избраните от него плочи, поставени в парка край \"Св. Седмочисленици\" са повод за сериозни критики от жители на града. Плочите ще са подобни и в другите две градини, защото по думите на  Пантелеев \"пространствата трябва да си говорят\" .", "date": "2018.10.17", "title": "Жълтите павета от градината пред художествената академия са на склад, ще се ползват за ремонти"}
{"url": "https://www.dnevnik.bg/sport/2018/10/17/3328196_problemut_sus_zamursiavaneto_na_vodite_shte_e_vodeshta/", "text": "С акцент върху опазването на водите от замърсяване ще премине фестивалът на екстремните спортове \"Дни на предизвикателствата\". Форумът ще се проведе от 3 до 5 декември в аула \"Максима\" в Университета по архитектура, строителство и геодезия (УАСГ). Организаторите обещават разнообразна програма и \"нова порция от вълнуващи разкази, спиращи дъха кадри, значими постижения и приключения, обединяващи каузи, срещи с хора, които вдъхновяват\". Гости на събитието ще бъдат  Илияна Стоилова и Йоан Колев, които ще разкажат за каузата си \"Черно море, свободно от пластмаса\"  Тя включи тридневно предизвикателство с научна цел, като в края на септември двамата изминаха 300 км с уиндсърф по вода от най-северната до най-южната точка на Черно море. Равносметката от изследването е увеличеното количество пластмасови предмети във водите спрямо година по-рано. Активният начин на живот и приключението на открито също ще бъдат засегнати в програмата. Специален гост на събитието ще бъде Тито Томази. Французинът често преобръща представите за придвижване с велосипед, като предприема екстремни пътувания сред природата. Ултрамаратонецът Красимир Георгиев , който в края на септември завърши 55-часовото си предизвикателство, ще разкаже кое го кара да бяга толкова много, имат ли граници постиженията му, кои са движещите го напред каузи и какви са бъдещите му начинания.  Събитието ще включи още презентации, уъркшопи и прожекции на филми. Ще бъдат отличени най-добрите спортни постижения в света, като ще бъдат припомнени каузите и предизвикателствата, в които се впускаше алпинистът  Боян Петров .  Регистрацията  вече тече на сайта на събитието.", "date": "2018.10.17", "title": "Проблемът със замърсяването на водите ще е водеща тема в \"Дни на предизвикателствата\""}
{"url": "https://www.dnevnik.bg/photos/2018/10/17/3328249_fotogaleriia_esenta_doide/", "text": "Есента в София дойде и веднага показа красивото си лице, като изпъстри града в огнени нюанси.", "date": "2018.10.17", "title": "Фотогалерия: Цветовете на есента"}
{"url": "https://www.dnevnik.bg/kultura/2018/10/17/3328390_iavor_gurdev_rejisyor_bulgariia_veroiatno_e_nai-trudno/", "text": "- Галерията за съвременно изкуство автоматично ни изважда от конвенционалния театрален контекст, с което ни освобождава от необходимостта да отговаряме на очакванията му. Освен това театър \"Реплика\" е подвижна общност, която адекватно се адаптира към нетрадиционни за театър места. И най-вече - характерът на текста предполага голяма доза свобода за интерпретацията си. По дух на пръв поглед изглежда комичен, но е сложен и опасен - чрез нелепото и абсурдното отприщва бентовете на несъзнаваното. Типичен авангард от времето между двете войни на миналия век. Дълги години се опитвам да си обясня този феномен на литературни взривове между двете войни. Очевидно те са свързани с някаква по-дълбока причина, която от дистанция трудно може да се определи. С травмата от войните и репресиите идва и някаква готовност за оголване, за анархия в изразните средства, за смелост и честност в споделянето. - Имам сетивен спомен къде и кога за първи път прочетох пиесата – на ахтополския нудистки плаж под къмпинг \"Делфин\", в самото начало на деветдесетте години. В списание \"Ах, Мария\". Спомням си как едва не умрях от смях в пясъка и как прежуряше слънцето. Трайни сетивни спомени остават само от неща, които те впечатляват по особен начин. Тогава пиесата ми се стори грандиозен литературен майтап, тотална гавра със смисъла. Тогава и не разбирах докрай какво е това абсурдът, но бях тотално облъчен от естетиката на абсурдистите. По това време ентусиазирано запълвахме белите си полета и жадно беряхме забранените доскоро културни плодове на вече отминали епохи. Тогава \"Елхата\" ми се струваше един вид прегрешение, особен бунт срещу утвърдените жанрови форми. На онзи плаж \"хулиганският\" литературен жест на Введенски се запечата в съзнанието ми и остана да чака момента си. - За мен това не е свързано толкова с градене на собствен имидж или самоидентификация, колкото с нещо, което резидентно го има у теб. То постоянно те изправя пред една бездна, на чийто ръб цял живот стоиш и в която винаги можеш да паднеш. Животът, колкото и да се подрежда, никога не може да бъде цялостно овладян и подреден докрай. Винаги стоим на ръба на бездната. Абсурдистите са поетите на това стоене. Стоици не от стоата, а от стоенето. За мен в морален план е жизнено важно постоянно да има напомняне, че бездната е тук, до теб. Всъщност, в теб. Това е един вид подготовка, \"репетиция по умиране\" както му казват философите. Когато не си затваряш очите за бездната в теб, животът започва да става по-ценен и по-интензивен. Не само мисля това, ами го и практикувам. Човекът все още има твърде много еволюционно необработен материал в себе си, твърде много тайни. Все още сме на не повече от сантиметър от животното. Съзнанието за това е много важно за изкуството. То те държи и в известна трезвост и по отношение на утопичния характер на политическите идеологии. - Според мен френският писател Мишел Уелбек навигира по интересен начин в тази тема. Трезвостта по отношение на утопиите лесно може да се превърне в основен фактор на ежедневната ни депресия и усещането за тотална безизходица. Когато деконструираш всички утопии, когато си в режим на критическа рефлексия по отношение на всякакви утопични решения, тогава постигаш по-голяма близост с реалността, но пък губиш безусловно възможността за \"слънчева\" перспектива, за какъвто и да било оптимизъм. От продължителна работа в полето на деконструкцията вече става невъзможно да се подмамиш да вярваш в неща, които сам си разконспирирал като наивни. Тогава нещото, което може да те удържи в лоното на живота, е стоическата вътрешна дисциплина по отношение на не особено оптимистичната перспектива на живота. Можеш да запазиш известно достойнство, нашепвайки си: \"Няма утопия! Справяй се! Не хленчи! Положи усилие и грижа, избутай докрай и умри достойно.\" - Да, но пък винаги има и едно \"Животът е пред теб\", т.е. справяй се. А как да се справиш? Това, което наблюдавам като механизми за справяне, е липсата на механизми за справяне. А социалното напрежение се трупа и поражда виртуални изповедални с много изповядващи се и отсъстващ слушащ, както точно забелязва Борис Гройс. Нюзфийдът ти се превръща в безконечна епикриза на заявени самоти. Четеш историята на тези самоти, добавяш своята към тях, сякаш плуваш в реката, а си оставаш сух. Осведомяването за самотите на другите не те доближава до тях, не те съединява с тях. Отдалечава те. Големият проблем днес. - Не се опитвам да отделям пластовете или да ги подреждам на етажи, а да ги синтезирам в едно. Т.е. мисля цялостно, не на слоеве. В случая с Введенски става дума за реално преследван човек, интерниран човек със съсипан живот. Човек, голяма част от творчеството на когото просто е било изгорено от собствената му жена, която се опитала така да го предпази от възможни допълнителни обвинения в художествени прегрешения след като е бил арестуван. Днес не притежаваме много от текстовете от неговия литературен корпус. Ако не беше популярността на Хармс, който често заявява, че сам е бил под литературното влияние на Введенски, щяхме да знаем още по-малко. Введенски живее в тежка политическа епоха, но е с фин усет за лекотата на битието и артистичната свобода на духа. - Не само българите. И не бих упреквал никого, че предпочита един или друг вид заетост. Възможностите не са особено много. Самата етимология на понятието \"прекариат\" не предполага толкова формата на ангажираност, колкото напрежението, грижата и отговорността, които тя носи със себе си. По принцип прекариата е временна форма на работен ангажимент, свързана обаче с максимална отговорност и зависеща от постоянно изменящите се дадености на социалния и пазарния контекст. Обратното нещо е социалната обезпеченост и сигурност, независимо от това на какво ниво е тя. За мен позицията на прекариата е проблематична, но тя е единствената, която те спасява от трайна и калцирана властова зависимост и те държи в положение на относително запазване на правото на избор в условия на наемен труд. По-просто казано, обезпечава ти известна автономия на творческия избор. Да си в прекариата не е нещо особено смело. Просто един от възможните начини на живот, които можеш да избереш да водиш, ако си склонен да полагаш постоянно усилие по това да обновяваш търсенията си. Аз лично не се водя от някакъв революционен устрем или идеологически ентусиазъм, а от усещането за постоянна жизнена необходимост от реконструиране на смисъла на съществуването в професията си. Този смисъл не е веднъж завинаги фиксиран и предопределен, а те държи постоянно в ситуацията на задача. Аз съм в постоянно съзнание за смъртността и уязвимостта си и за това, че усещането за тази смъртност би могло да бъде ограничено единствено при постоянно реконструиране на смисъла. При усърдие в това реконструиране, при неизпадане в униние, при адекватна комуникация с духа на времето. - В това определение от страна на днешният ден може да бъде внесена известна корекция. Аз не мисля, че българинът предпочита младите юнаци за сметка на по-възрастните консервативни интелектуалци. Просто българинът изобщо не предпочита интелектуалците. В България, да бъдем честни, има традиционна антиинтелектуална настройка. Това е свързано с дълбоко недоверие към какъвто и да било труд, свързан с интелекта. Каквото и да било поведение, свързано с интелекта и каквото и да било обосновано от интелекта поведение. По-скоро има силно предпочитание към родово-общинния интуитивизъм, за предпочитане – с възможност за отделяне в индивидуална феодална крепост и облагодетелстване за сметка на роднините при делба. Не става дума толкова за социалните прослойки, които предпочита или не българинът, а за фундаменталната недоверчивост в характера, за това че другият със самото си съществуване вече ме лъже, още преди да е проговорил. Затова е възможно да има и такъв емблематичен литературен герой като Бай Ганьо. И той, между другото, не е задължително негативен герой. Да, може и да е мислен от автора си в негативен план, но всъщност постига синтез на състоянието на нещата в националния тип такива, каквито са. Бай Ганьо ни приземява, връща ни в реалността, независимо от отношението на собствения му автор към него. Бай Ганьо трябва да бъде взиман много сериозно. Колкото до това дали ни управлява, той никога не е излизал от политиката. И дори в определени моменти това да се е случвало на най-високо равнище, във вътрешния механизъм на властта, на оперативно ниво, то никога не се е случвало. Дълбоко интуитивното недоверие към другия и към \"сложни\" рационални стратегии предполага управление ad hominem. Но пък и с позицията на демонстративно отделяне във въображаем замък от слонова кост, самата интелектуална прослойка се самообрича на изключване. В лицето на Бай Ганьо тя посочва директно виновника за своето изключване, но едновременно с това и потвърждава това изключване, т.е. – самоизключва се. Тя отказва да разбира и просто отсича: \"Бай Ганьо – това е нещо друго. Нещо, което аз не съм.\" В този момент тя дооформя пролома в обществото, в който елитът му (предполагаем) се дезинтегрира от него, самомаргинализира се, самоизключва се от демократичния процес поради погнуса и влиза във виртуалния си балон да резонира само отвътре. Отказът да бъде разбран демосът не може да помогне на демокрацията, нито пък можеш да бъдеш демократ, презирайки демоса и обявявайки го за друг. Това е противоречие в себе си. То само увеличава вътрешния шум в балона. - Георги Рупчев беше превъзходен поет. Дочаках момента да мога да работя с негов превод. Но кои сме тези \"ние\" днес? Съзнанието за това, че сме на дъното май също вече се е превърнало в уютно клише. По-голямата част от хората всъщност нямат такова съзнание. Това е просто един от съпътстващите феномени на балона. Има хора (и те са по-голямата част от хората), които гледат на живота значително по-трезво, по-непосредствено и по-реалистично. Те, например, не смятат, че са на дъното. Техният живот си тече непосредствено и си им е ценен сам по себе си. Да, в него може да се действа с методи, които от гледна точка на моралните скрупули са напълно недопустими, но това по-никакъв начин не компрометира ценността на живота в собствените им очи. Животът е ценност сам по себе си. Ценен е в своята първичност, ако щете. В този смисъл това \"ние\" пак звучи по-скоро като част от нас, а не като ние всичките. \"Ние всичките\" сякаш пак стават \"те\", други някои. А тези те са хората, които излизат в петък вечер, или водят децата си през уикенда на вилата, или отиват до Гърция, или изобщо осъществяват в живота си някакви прости неща, които считат за смислени, приятни и добри. В тези неща има облекчаваща простота. И тази простота стои много близко до реалността. Тя дава фундамент на живота. В нея животът продължава. Именно тези неща са действителния консервативен фундамент. А не кресливите драми и истериите по повод този \"неслучил се\" живот. В контекста на тези прости неща всекидневното хленчене се превръща в захабено \"душевно\" клише. - На въпроса с въпрос: преболедувана или в ремисия? Разликата е съществена: било е именно ремисия, а не преболедувана болест. Когато си в ремисия, се успокояваш само временно. Възможно е даже да стигнеш до идеята за край на историята. Но ремисията си е ремисия, не утопичен край в застинало щастие. Струва ми се наивно да мислим, че историята има линейно-прогресивен ход. Вярно, тя цикли условно напред, но все пак цикли. Много сериозно трябва да се отнасяме към хипотезата за кръговете в нейното движение. Възвръщания към предишни моменти за мен са повече от очевидни. И неумолимостта на завихрянията й не може да бъде излекувана с превантивни мерки или словесни заклинания. Колкото повече се стигматизира тенденцията на връщане към традиционните ценности, толкова повече тя започва да се втвърдява и да става реакционна. Конструирането на негативен образ на \"реакционния\" човек всъщност го стимулира към по-голяма реакционност, защото веднъж заклеймен като реакционен, изпадаш в позицията на жертва, която трябва да се защитава и точно тогава започваш да се втвърдяваш истински и да превръщаш консерватизма си в реакционност. Дотам се стигна, че вече и традиционният либерализъм започва да изглежда като консерватизъм. Интуициите трябва да бъдат разпознавани и да бъдат осмисляни в опит за комуникация, а не в режим на изключване. Колкото по-силен е режимът на изключване, толкова по-голямо е капсулирането. \"Другите са тъпи\", уви, не е опция за зрелите хора. - Гравитационните центрове, които упражняват влияние в България, имат ресурс, който е неизмеримо по-голям от собствените ресурси на България да \"противодейства\" на външните идеологически дискурси. В този смисъл геополитически България е ситуирана в зона на максимално напрежение не само поради географското си положение, но и поради собствените си културни особености. Поради тази причина България ми изглежда като едва ли не най-трудно управляемата страна в Европа. Това, разбира се е спорно и аз го съзнавам – има страни с къде по-тежки вътрешни етнически напрежения, но България е като прерязана по средата от два много силни контрапропагандни геополитически дискурса. До такава степен, че става невъзможно да живееш в нея без страстно да се завихриш в единия от тях. А всяко такова страстно завихряне в единия прави невъзможна трезвата мисъл за другия, тъй като го опростява до \"враг\" и го пуска в мелницата на колективното поругаване. Така в България се стига до силно вътрешно напрежение, в което всички хора сякаш се самозадължават да разгледат, определят и заявят себе си като агенти на някакво външно влияние. Това произвежда силно вътрешно напрежение и не оставя почти никакво място за вътрешна политика (често свеждана до феодален микромениджмънт), понеже геополитическият дискурс изцяло започва да доминира локалния и да го предефинира в свои термини. Във вътрешните си работи хората се карат и обиждат едни-други с геополитическа лексика. Така става невъзможно да се удържи какъвто и да било морален интегритет и лично достойнство, тъй като всеки изгубва индивидуалните си черти и се превръща за другия в проводник или даже направо в подлога на неправилно външно влияние. България е силно галванизирана геополитически и това внася в нея силно безпокойство, но поне засега не виждам как това нещо може да бъде овладяно отвътре. За културата и за развитието на демокрацията това е пагубен процес, защото трезвото и критическото мислене неизбежно се ускоряват спрямо някакъв външен гравитационен център и де факто се превръщат в пропаганди, около които се разразяват непримирими страсти, а мисленето престава да бъде възможно. Вместо него настъпва страстното самоопределяне и се започва виртуална окопна война в стила \"той ми крещи, а пък аз му пищя\". Това групира хората в ясно очертани зони на външнополитическо тежнение и прави трудно възможен междукултурния диалог, който спира да работи в ситуация на взаимно демонизиране. - Това е театър от трети вид  разговори с подсъзнанието.", "date": "2018.10.17", "title": "Явор Гърдев, режисьор: България вероятно е най-трудно управляемата страна в Европа"}
{"url": "https://www.dnevnik.bg/sviat/2018/10/17/3328340_mejdinnite_izbori_v_amerika_sa_izborite_na_jenite/", "text": "Мобилизирани против или в подкрепа на президента на САЩ Доналд Тръмп, увлечени от движението #MeToo (\"И на мен\") или разделени от почти болезнения процес на утвърждаване на кандидатурата на Брет Кавано за Върховен съдия, избирателките ще играят жизненоважна роля по време на парламентарните избори в САЩ, на които се кандидатират рекорден брой жени. \"Преди три години бях само избирателка, сега съм избирателка, която агитира да се гласува и ходи от врата на врата с тази цел. Не се занимавах с това преди Тръмп\", споделя пред АФП 37-годишната Барбра Биърдън.  Работеща във Вашингтон като консултант по международното развитие, тази привърженичка на Демократическата партия доброволно е организирала у дома си кол-център, за да насърчава жени от цялата страна да отидат да гласуват. Инициативата \"Обади се на сестра си\" беше лансирана от организаторките на шествието на жените, на което след встъпването в длъжност на президента на САЩ Доналд Тръмп се събраха над един милион души в цялата страна. Тези избори са първата възможност за гласуване след влизането на милиардера в Белия дом и са \"наистина жизненоважни\", подчертава Барбра Биърдън. На 6 ноември американците ще гласуват дали да сменят титулярите на 435-те места в Камарата на представителите и на една трета от Сената. Заложен е целият баланс на властта. Демократите се надяват да си върнат мнозинството в Конгреса, за да контрират политиките на президента републиканец. Това връщане на позиции няма да се случи без жените. \"Избирателките са по-склонни да се колебаят между двете партии\", обяснява Стивън Шиър, преподавател по политически науки в Университета Карлтън. Затова стратезите на демократите и на републиканците правят всичко възможно да ги убедят да подкрепят тяхната партия. Рекорден брой кандидатки Учени, ветеранки, активистки, ръководителки на предприятия, майки: избирателките никога не са избирали между толкова много кандидатки. Рекорден брой жени - 198 демократки и 59 републиканки - се кандидатират за Конгреса, където в момента заемат само 20 на сто от местата. Малцинствата са по-добре представени сред тях. И много харизматични фигури вече спечелиха известност на национално равнище, като например социалистката от латиноамерикански произход  Александрия Окасио-Кортес  в Ню Йорк. За момента големият ентусиазъм на жените избиратели води преди всичко до повишаване на броя на решените да гласуват за Демократическата партия. Желана цел  Алиша Джонсън и Никол Аршамбо не се познават, но и двете живеят в окръг, където гласовете им могат да се окажат решаващи: републикански бастион в Минесота, на юг от Сейнт Пол, където кандидатка на Демократическата партия е с почти равни шансове със сегашния републикански конгресмен. Всяка от тях участва в годишния парад на училищата на децата си в жилищното предградие Мендота хайтс. И двете са част от много желана група избирателки, защото са едни от най-склонните да променят подкрепата си за различни партии: \"майките от предградията\". Термин, използван за обозначаването на предимно бели жени с висше образование от средната класа, които може да бъдат отвратени от политиките и стила на Доналд Тръмп до степен, че да се откажат от републиканците. Случаят с 52-годишната Алиша Джонсън не е такъв. Тя е мениджър в банкова агенция. С републикански убеждения, на 6 ноември тя ще гласува за своята партия. Доналд Тръмп \"обеща промяна и констатирам позитивен ефект в тази страна върху икономиката, образованието, финансовата образованост, така че макар да не съм винаги доволна от нещата, които казва, съм удовлетворена от резултатите\", обяснява високата жена с пленителна усмивка. 48-годишната Никол Аршамбо е учителка, майка на четири деца. Тя ще гласува за демократите. \"Не само че не споделям политическите възгледи на Доналд Тръмп, но има и етична страна\", обяснява брюнетката, заобиколена от весела група приятели. \"Наистина не мисля, че той дава добър пример\". Огромна енергия Според сайта 'РиълКлиър политикс\" към 11 октомври демократите можеха да разчитат на повече от седем пункта преднина на изборите за Конгрес. Силният гняв, предизвикан от потвърждаването на кандидатурата на  съдия Кавано  след трогателните показания на една от обвинителките му, Кристин Блейзи Форд, може да увеличи преднината. Но републиканците, подкрепящи номинирането на други консервативни съдии за Върховния съд - които могат да имат решителен глас по теми като абортите и трябва да бъдат потвърдени от Сената - също може да се почувстват по-мотивирани да отидат да гласуват. 70-годишната сенаторка от Демократическата партия Мейзи Хироно, която участваше в комисията, натоварена с прочутото изслушване на Блази Форд, не иска да вярва на тази възможност. \"Моята надежда е жените да останат мобилизирани, да трансформират гнева си и да се концентрират върху следващите избори\", обяснява пред АФП първата жена, представлявала щата Хавай в Сената. \"Има огромна енергия, огромен ентусиазъм\", добавя първата жена сенатор от щата Мичиган, 68-годишната Деби Стебънау. \"На жените им дотегна от речи, които разделят\". БТА", "date": "2018.10.17", "title": "Междинните избори в Америка са \"изборите на жените\""}
{"url": "https://www.dnevnik.bg/sviat/2018/10/17/3328581_stranite_ot_g-7_izraziha_bezpokoistvo_zaradi_sluchaia/", "text": "Министрите на външните работи на страните от Г-7 изразиха силно безпокойство от  изчезването на саудитския журналист Джамал  Хашокжи  и заявиха, че от виновните трябва да бъде потърсена отговорност, информира Асошиейтед прес, цитирани от БТА. В изявлението си Канада, Франция, Германия, Италия, Япония, Великобритания и САЩ заедно с ЕС потвърждават ангажимента си да защитават свободата на изразяване и свободната преса. Страните посочват, че насърчават турско-саудитското сътрудничество и очакват кралство Саудитска Арабия да проведе пълно, достоверно, прозрачно и бързо разследване. По-рано през деня \"Ройтерс\" съобщи, че  турската полиция е отложила обиска  на резиденцията на саудитския консул на Саудитска Арабия в Истанбул през следващите часове. Претърсването е отложено, тъй като представители на саудитските власти не са успели да се включат в него според полицията. Министърът на външните работи Мевлют Чавушоглу заяви вчера, че Турция ще разшири разследването за изчезването на саудитския журналист Джамал Хашокжи до резиденцията на консула и някои превозни средства ", "date": "2018.10.17", "title": "Страните от Г-7 изразиха безпокойство заради изчезналия саудитски журналист"}
{"url": "https://www.dnevnik.bg/bulgaria/2018/10/17/3328583_kipurski_sud_triabva_da_naznachi_postoianen_likvidator/", "text": "Днес ще се проведе ново заседание по делото за ликвидацията на фалиралия застраховател \"Олимпик\". Съдът в кипърската столица Никозия ще заседава за втори път, след като  в средата на септември даде ход на процеса. От Би Ти Ви съобщиха, че разполагат с документ от местната Сметна палата, който сочи, че още през 2015 г. одиторите са предупредили застрахователния надзор в Кипър, че \"Олимпик\" може да се изправи пред сериозни финансови проблеми. На първото заседание по делото бе представена номинацията за постоянен ликвидатор на компанията. Предложението е на най-големия кредитор – кипърския Гаранционен фонд, и е за Павлос Накузи, сегашен временен ликвидатор. Срещу кандидатурата му не е имало възражения, тя се приема от Застрахователния надзор и се очаква той официално да бъде назначен от съда на днешното заседание. Фалитът на дружеството остави около 200 хил. българи без застраховки на автомобилите. В края на август се разбра, че експерти от България са в Никозия за уточняване на детайлите по процеса на ликвидация. Неотдавна Комисията за финансов надзор обяви, че едва след като кипърският съд се произнесе по ликвидацията на застрахователя, може да има яснота за това какви процедури трябва да следват кредиторите на компанията, каквито се явяват застраховалите се в нея българи.", "date": "2018.10.17", "title": "Кипърски съд трябва да назначи постоянен ликвидатор на фалиралия застраховател \"Олимпик\""}
{"url": "https://www.dnevnik.bg/v_pamet/2018/10/17/3328287_apostol_karamitev_-_edin_ljubimec_13_koito_dnes/", "text": "На днешната дата, 17 октомври, се навършват 95 години от рождението на покойния български актьор Апостол Карамитев. По повода тази събота, 27 октомври, БНТ1 ще излъчи игралния филм \"Любимец 13\" на режисьора Владимир Янчев, в която актьорът изпълнява една от емблематичните си роли. Апостол Карамитев е роден през 1923 година в Бургас и умира през 1973 г. по време на снимките на филма \"Сватбите на Йоан Асен\", в който изпълнява ролята на Йоан Асен II.  Завършва Италианското училище в родния си крайморски град. Образованието си продължава в НАТФИЗ (ВИТИЗ) в класа на проф. Боян Дановски, а професионалният му път започва в театралната школа на Стефан Сърчаджиев. След като се дипломира през 1951 г., още същата година дебютира на големия екран с филма \"Утро над родината\". В периода 1966-1967 г. специализира режисура в Москва, Санкт Петербург, Прага и Варшава. От 1969 г. е преподавател по актьорско майсторство, доцент на театралната академия. През 1971 г. Карамитев дублира всички образи - мъжки и женски - в английския сериал \"Сага за Форсайтови\", който се излъчва по Българската национална телевизия. Актьорът участва в общо 19 филма, сред които най-значими остават \"Любимец 13\", \"Специалист по всичко\", \"Бялата стая\", \"Под игото\", \"Хайдушка клетва\", \"Рицар без броня\", \"Малки тайни\", \"Един снимачен ден\" и \"Двама под небето\". На сцената оставя следа с незабравими роли в пиеси като \"Дон Карлос\", \"В полите на Витоша\", \"Херцогинята от Падуа\", \"Маскарад\", \"Тревога\", \"В навечерието\", \"Мария Стюарт\", \"Хенри Четвърти\", \"Кралят на книга шеста\" и \"Еснафи\". Пиесата \"Ромео и Жулиета\" го среща не само на сцена, но и в живота с неговата любима - актрисата Маргарита Дупаринова, с която се женят през 1948 г., и двете им деца Маргарита и Момчил също стават актьори. Създаденият през 1953 година Общински драматичен театър \"Апостол Карамитев\" вече повече от 40 години носи името на актьора. През 2014 г. там е открит паметник на патрона му, дело на скулптора Петър Панчев. Обявеният през 1969 г. за \"народен артист\" Карамитев е носител и на редица други отличия като Димитровска награда за филма \"Наша земя\" (1953), на орден \"Кирил и Методий\" – I степен (1954) и на ордена \"Народна република България\" – I степен. Освен това всяка година на рождената дата на Апостол Карамитев се връчват Националните награди за актьорско майсторство \"Любимец 13\", допълва БНТ.", "date": "2018.10.17", "title": "Апостол Карамитев - един \"Любимец 13\", който днес щеше да навърши 95 години"}
{"url": "https://www.dnevnik.bg/sport/2018/10/17/3328817_kerber_se_razdeli_s_trenyora_si_predi_finalniia_turnir/", "text": "Германката Анджелик Кербер се раздели с треньора си Вим Фисет по-малко от седмица преди заключителния турнир на Женската тенис асоциация (WTA) в Сингапур. Третата в света Кербер започна работата си с Фисет през ноември 2017 г. Под негово ръководство тя успя да спечели \"Уимбълдън\" и отново да възвърне формата си, донесла ѝ две титли от Големия шлем през 2016 г. \"Въпреки постигнатите успехи от началото на сезона тази стъпка е необходима заради различия в мненията за бъдещето\", заявиха от мениджмънта на трикратната шампионка от Големия шлем. Финалният турнир на Женската тенис асоциация започва на 21 октомври в Сингапур. За надпреварата са се класирали Кебер, Симона Халеп, Каролин Вознячки, Наоми Осака, Петрва Квитова и Слоун Стивънс.", "date": "2018.10.17", "title": "Кербер се раздели с треньора си преди финалния турнир за сезона"}
{"url": "https://www.dnevnik.bg/bulgaria/2018/10/17/3328588_obvineniiat_za_ubiistvoto_v_ruse_triabva_da_bude/", "text": "Обвиненият за убийството на телевизионната водеща Виктория Маринова се очаква да бъде екстрадиран днес от Германия. Северин Красимиров бе задържан в близък до Хамбург град няколко дни след убийството, извършено в Русе. Той трябва да кацне тази вечер на летището в София с полет от Франкфурт. В България Красимиров ще бъде посрещнат от служители на \"Съдебна охрана\", след което веднага ще бъде откаран в Русе и изправен пред местния окръжен съд. Очаква се първоначално Северин Красимиров да бъде задържан за 72 часа, а след това прокуратурата да поиска оставането му в ареста за постоянно, както и да му бъдат повдигнати обвинения за изнасилване, представляващо особено тежък случай и умишлено убийство, извършено с особена жестокост и по особено мъчителен за жертвата начин. В Германия Красимиров  частично призна деянията си  (нападението срещу Виктория Маринова), но не и убийството ѝ. Той освен това твърди, че нито я е изнасилил, нито е откраднал нейни вещи. По информация на сп. \"Шпигел\" и други германски медии той е признал по време на първия разпит, че заедно с приятел е употребил кокаин и много алкохол вечерта преди престъплението, а след това срещнал на брега на Дунав жена, с която влязъл в конфликт, и тя го ударила, а той ѝ отвърнал по същия начин, но не можел да си спомни друго. На 6 октомври в 14.27 часа беше подаден сигнал за намерения труп на Виктория Мариновa на крайбрежната алея в Русе. На четвъртия ден властта обяви, че престъплението е разкрито. Обявената от премиера, главния прокурор и вътрешния министър версия е, че мотивът на престъплението е сексуално посегателство. Досега пред медии лелята на Красимиров е казвала, че го е чула да говори по телефона с майка си, на която е признал, че е изнасилил жена и затова заминава при нея в Германия. Майката на Красимиров пък заяви пред \"Нова телевизия\", че пред нея той е признал вината си. Разказал ѝ, че бил пиян и надрусан, след като е бил на рожден ден. \"Той призна, че го е направил на пияна глава, бил е надрусан. Каза ми, че не помни нищо. Започна да плаче пред мен. Той не е такъв човек\", разказа Надежда Красимирова.", "date": "2018.10.17", "title": "Обвиненият за убийството в Русе трябва да бъде екстрадиран днес в България"}
{"url": "https://www.dnevnik.bg/evropa/2018/10/17/3328590_polsha_podade_jalba_v_suda_na_es_sreshtu/", "text": "Националната газова компания на Полша ПГНиГ (PGNiG) обяви вчера, че е подала жалба в Съда на Европейския съюз срещу споразумението на Европейската комисия с руския газов гигант \"Газпром\", който бе заподозрян в злоупотреба с господстващо положение, съобщи \"Франс прес\". Еврокомисията прие на 24 май  направените от \"Газпром\" отстъпки  с цел да спре обвиненията за злоупотреба с господстващо положение в осем източноевропейски страни, сред които и България. Това позволи на руския газов гигант да избегне глобата. \"Въпреки че споразумението влезе в сила преди шест месеца, \"Газпром\" продължава да нарушава общностното право и да увеличава цените на газа за страните от Централна и Източна Европа\", се посочва в комюникето на ПГНиГ, в което се уточнява, че компанията е депозирала жалбата си в Съда на ЕС в понеделник. \"Комисията не положи необходимото усърдие при подготвянето на решението, тя го обяви в явно противоречие със събраните доказателства и наруши определен брой процедурни разпоредби на правото на ЕС\", заяви полският газов гигант. \"Освен това наложените на \"Газпром\" ангажименти бяха недостатъчни спрямо щетите, понесени от компаниите от Централна Европа в резултат на дейностите на \"Газпром\", които са несъвместими с правото на ЕС\", се посочва в комюникето. \"Газпром\", който е контролиран от Кремъл, бе заплашен от глоба, която можеше да достигне до 10 процента от годишния му световен оборот. В резултат на споразумението Еврокомисията, която отговаря за конкуренцията, наложи на руския газов гигант серия от подробни правила, имащи за цел да променят поведението му на газовите пазари в Централна и Източна Европа и по този начин да гарантират най-вече конкуренцията при оформянето на цената на газа. Това приятелско споразумение предизвика недоволството на голяма част от осемте страни от Централна и Източна Европа - бивши съветски сателити, сега членки на ЕС, и най-вече на Полша - които искат да намалят зависимостта си от могъщия си съсед. /БТА", "date": "2018.10.17", "title": "Полша подаде жалба в Съда на ЕС срещу споразумението на Еврокомисията с \"Газпром\""}
{"url": "https://www.dnevnik.bg/na_put/2018/10/17/3325100_nai-skupite_luksozni_hoteli_sa_v_parij/", "text": "Единайсет от двайсетте най-скъпи европейски хотела са в Париж, по три са във Венеция и Лондон. Това е равносметката от проучването на  направено през септември, когато цените на градските хотели в Европа са най-високи, съобщи traveldailynews.com. С минимална цена от 1485 евро на нощ хотел  , разположен на \"Канал гранде\", води в списъка. Веднага след него се нареждат два знакова парижки хотела -  (1362 евро) и   (1350 евро). Действително столицата на Франция може да се нарече и евроепейска столица на луксозните хотели, защото в първата десетка на класацията са включени 8 парижки хотела. В първите 14 от списъка нощувката надхвърля психологическата граница от 1000 евро. Всички цени отразяват таксуването на най-евтината двойна стая на вечер, налична през септември 2018 г. при заявка за три нощувки. Ето и пълния списък: 1.  (Венеция )€1485 2.  (Париж ) €1,362 3.   (Париж) €1,350 4. a (Париж) €1,308 5.   (Париж) €1,290 6.   (Париж) €1,265 7.  (Париж) €1,235 8.  l (Париж) €1,210 9.   (Венеция) €1,175 10.   €1,110 (Париж) 11.   (Париж) €1,108 12.   (Париж) €1,090 13.   (Лондон) €1,049 14.   (Флоренция) €1,035 15.  (Париж) €943 16.   (Венеция) €886 17.  (Милано) €867 18.  (Лондон) €836 19.   (Рим) €835 20.  (Лондон) €815", "date": "2018.10.17", "title": "Най-скъпите луксозни хотели са в Париж"}
{"url": "https://www.dnevnik.bg/evropa/2018/10/17/3328595_tusk_nastoiava_mei_da_predstavi_konkretni_predlojeniia/", "text": "Председателят на Европейския съвет Доналд Туск обяви вчера, че ще поиска \"конкретни предложения\" от британския министър-председател Тереза Мей \"за излизане от застоя\" в преговорите за Брекзит, предаде \"Франс прес\". \"За да се осъществи пробив, освен добра воля трябват и нови действия. Утре (днес - бел.ред.) ще попитам министър-председателя Тереза Мей дали има конкретни предложения за преодоляване на застоя\", обясни Туск в навечерието на  срещата на високо равнище на ЕС . Главният преговарящ за Брекзит от името на ЕС Мишел Барние обяви в Люксембург, че иска \"да отдели време\", за да постигне през \"идните седмици\" с Лондон цялостно споразумение за излизането на Обединеното кралство от общността. \"Работихме усилено през изминалите седмици и през всички последни дни, за да постигнем цялостно споразумение за планираното напускане на Обединеното кралство. Още не сме успели\", обяви Туск преди днешната европейска среща на върха. \"Има още много отворени теми, сред които и  тази за Ирландия . Трябва повече време за постигане на това цялостно споразумение. Ще отделим това време спокойно, сериозно, за да постигнем цялостното споразумение през следващите седмици\", каза Барние. Преговорите продължават  да бъдат спъвани от мерките , които трябва да бъдат взети за избягване на появата на физическа граница между Ирландия и британската провинция Северна Ирландия. Лидерите на ЕС ще изслушат днес обясненията на Тереза Мей и после, по време на работна вечеря, ще решат как да процедират. Те трябва да вземат решение и за евентуалното провеждане на извънредна среща на върха в средата на ноември. \"Всичко е на масата. Искаме от Тереза Мей да проучи предложението, направено от 27-те. Може да имаме \"мек\" Брекзит или \"твърд\" Брекзит\", предупреди френският министър по европейските въпроси Натали Лоазо преди среща с Барние. От френското президентство обявиха, че Париж настоява за спешно възобновяване на преговорите между ЕС и Великобритания \"в деня след европейската среща на върха\" в сряда и четвъртък, за да се завърши споразумение \"преди ноември\", като признаха, че споразумение в сряда е \"много малко вероятно\", посочва \"Франс прес\". В Лондон висши британски министри подкрепиха министър-председателя Мей по време на вчерашното заседание на кабинета, посветено на Брекзит, на което не е имало никакви намеци, че някой може да напусне правителството, предаде \"Ройтерс\", като се позова на говорителя на Мей. Има още много работа до определянето на статута на границата между Република Ирландия и британската провинция Северна Ирландия след Брекзит, заяви вчера пред парламента в Дъблин ирландският премиер Лио Варадкар, цитиран от \"Ройтерс\". \"Единственото, което желаем, е Обединеното кралство да спази ангажимента си, поет черно на бяло през последната година, и аз съм сигурен, че страна като Великобритания със своята славна история ще иска да го направи\", каза Варадкар. Външният министър на Ирландия Саймън Коувъни също каза, че има още време до постигането на споразумение между ЕС и Великобритания, което да запази отворена ирландската граница. Тъй като на предстоящата днес и утре среща на върха на ЕС има слаби шансове за пробив в преговорите за Брекзит, Коувъни каза, че не очаква някакви значими решения, защото двете страни се нуждаят от още време, за да се върнат към преговорите. Коувъни, който участва в срещата на външните министри от ЕС в Люксембург, добави, че главният преговарящ на съюза Мишел Барние го е уверил, че всички страни членки са напълно солидарни с позицията на Дъблин./БТА", "date": "2018.10.17", "title": "Туск настоява Мей да представи \"конкретни предложения\" за Брекзит"}
{"url": "https://www.dnevnik.bg/sport/2018/10/17/3328602_bostun_i_goldun_steit_zapochnaha_noviia_sezon_v_nba_s/", "text": "Новият  73-ти сезон в Националната баскетболна асоциация (НБА)  започна със сблъсъците \"Бостън селтикс\" – \"Филаделфия 76ърс\" и \"Голдън стейт уориърс\" – \"Оклахома сити тъндър\". Победители излязоха \"келтите\" и \"воините\", които са и основните фаворити в двете дивизии. В срещата от Изтока, двата тима, които са сочени за претенденти за титлата в конференцията \"Бостън\" и \"Филаделфия\" направиха интригуващ мач пред 18 624 зрители в \"Ти Ди гардън\" в Бостън, но домакините спечелиха със 105:87. Кайри Ървинг и съотборниците му поведоха след средата на първата четвърт и не изпуснаха водачеството до края. Единствено в началните минути \"Филаделфия\" водеше с 13:8, но в крайна сметка първите минути завършиха при равенство 21:21. След това \"Бостън\" успя да вземе всяка една от трите четвърти съответно с пет, шест и седем точки разлика. Най-резултатен за победителите беше Джейсън Тейтъм, който се очете с 23 точки и девет борби. Той е и най-младият играч на \"келтите\", който вкарва 20 или повече точки в дебютния мач за сезона. Маркъс Морис записа \"дабъл-дабъл\" – 16 точки и десет борби, а с друцифрен актив бяха още Джейлън Браун (12 точки), Тери Розиър (11 точки) и Гордън Хейуърд (10 точки). Звездата Кайри Ървинг завърши със седем точки и седем асистенции. За \"Филаделфия\" с 23 точки се отчете Джоел Ембийд, който овладя и десет борби. \"Дабъл-дабъл\" записа и Бен Симънс – 19 точки и 15 борби, добавяйки още осем асистенции. Симънс е едва третият играч в последните 10 години в НБА след Леброн Джеймс и Ръсел Уестбрук, който завършва с понед 15 точки, десет борби и пет асистенции в откриващите двубои в два последователни сезона. С 16 точки за \"Сиксърс\" се отчете Джей Джей Редик, но останалите не бяха на ниво. В другия мач от програмата разликата беше по-малка и \"Голдън стейт\" победи \"Оклахома\" в своята \"Оракъл арена\" със 108:100. \"Тъндър\" обаче бяха без голямата си звезда Ръсел Уестбрук, който лекува контузия в коляното. \"Гръмотевиците\" направиха страхотно завръщане през втората част пред близо 20 хиляди фенове на шампионите, но последна силна четвърт на \"воините\" им донесе успеха. След първите две четвърти \"Голдън стейт\" водеше с 10 точки – 57:47, като нито за момент през първото полувреме \"Оклахома\" не беше напред в резултата. Дори и без Уестбрук гостите спечелиха третата четвърт с 32:26 и върнаха интригата в двубоя. Въпреки това в последните 12 минути \"Уориърс\" надделяха с 25:21, за да спечелят с осем точки разлика. Стеф Къри беше най-резултатен и завърши с 32 точки за 36 минути на паркета. Гардът реализира пет от девет опита за три точки и 11 от 20 общо. Лидерът на \"воините\" даде девет асистенции и овладя осем борби. Кевин Дюрант реализира 27 точки срещу бившия си отбор, като имаше успеваемост 43% от стрелба, а освен това добави осем борби и шест асистенции. С 14 точки завърши Клей Томпсън, а 12 добави центърът Деймиън Джоунс. Дреймънд Грийн вкара само един кош, но овладя впечатляващите 13 борби. За \"Оклахома\" Пол Джордж завърши с 27 точки, пет асистенции и четири откраднати топки, а новият плеймейкър Денис Шрьодер се отчете с 21 точки, девет борби и шест асистенции. Центърът Стивън Адамс записа \"дабъл-дабъл\" – 17 точки и 11 борби.", "date": "2018.10.17", "title": "\"Бостън\" и \"Голдън стейт\" започнаха новия сезон в НБА с победи"}
{"url": "https://www.dnevnik.bg/evropa/2018/10/17/3328603_brjuksel_porica_polsha_che_e_uskorila_spornata_sudebna/", "text": "Европейската комисия вчера отново отправи критика към Полша, че изостря конфликта си с ЕС заради състоянието на върховенството на закона в страната, предаде \"Асошиейтед прес\". Заместник-председателят на Еврокомисията Франс Тимерманс заяви, че в Полша \"за съжаление, нещата не са се подобрили\" и по-конкретно спомена  назначаването миналата седмица  на 27 нови върховни съдии, докато въпросът все още е  обект на наказателна процедура от ЕС . Тимерманс каза, че най-малкото, което полските власти е трябвало да направят, е било да замразят всякакви нови назначения. \"Всъщност те ускориха процеса, като назначиха дори повече съдии\", каза Тимерманс. Той допълни, че е разтревожен, че полските съдии вече нямат неограничен, независим достъп до Европейския съд по въпроси за тълкуването на правото на ЕС. Франция и Германия осъдиха  пренебрежението , демонстрирано от полските власти към призивите на европейските им партньори да зачитат правовата държава и поискаха от Европейската комисия да продължи с процедурата за налагане на санкции, предаде \"Франс прес\". Двете страни настояват за ново изслушване на Полша по време на следващия съвет на министрите от ЕС и прилагане  на член 7 от Договора за ЕС . Вчера министрите от ЕС обсъждаха за шести път опасенията, че управляващите във Варшава националисти подкопават демократичните институции в страната си, макар че в края на краищата блокът  може да направи малко по въпроса . На вчерашната среща на 28-те министри в Люксембург бе изразена сходна загриженост и за върховенството на закона в Унгария, отбелязва \"Ройтерс\". ЕС откри наказателни процедури срещу Полша и  Унгария  съгласно член 7 от договора на общността, който изрежда начините за справяне с държави, които пренебрегват основополагащите ценности на блока, включително демокрацията и върховенството на закона, припомня агенцията. Теоретично това може да доведе до лишаването на двете държави от право на глас, но е  изключително малко вероятно . По-вероятно е процедурата да се превърне в удар по репутацията им. Същинско наказание може да бъде наложено само с единодушие. Болезненият процес демонстрира колко неподготвен е ЕС да е изправя срещу собствените си членове, поели нелиберален курс, посочва \"Ройтерс\". /БТА", "date": "2018.10.17", "title": "Брюксел порица Полша, че е ускорила спорната съдебна реформа"}
{"url": "https://www.dnevnik.bg/politika/2018/10/17/3328613_partiiata_na_valeri_simeonov_sne_doverieto_si_ot_volen/", "text": "Председателят на парламентарната група на \"Обединени патриоти\" Волен Сидеров вече няма подкрепата на депутатите от Националния фронт за спасение на България (НФСБ). Това се разбира от официална позиция на политическата сила, която е част от коалицията. От партията на вицепремиера Валери Симеонов уточняват, че Сидеров е нарушил за пореден път решението на политическия съвет на \"Обединени патриоти\" от 11 септември, с което \"се одобрява и подкрепя дейността на представителите на коалицията – членове на Министерския съвет\". \"От днес народните представители на НФСБ ще се представляват от заместник-председателите на партията Валентин Касабов и Борис Ячев. Публичните изявления и поведението на Волен Сидеров в страната и чужбина (вкл. в Русия) по никакъв начин не следва да се обвързват с НФСБ\", пише в позицията на партията. Реакцията от НФСБ идва, след като партийната телевизия на \"Атака\" започна да излъчв а послания, подписани от Волен Сидеров, в които се атакува Валери Симеонов.  В няколко слайда, сменящи се по \"Алфа ТВ\", той е обвинен, че е маша на Джордж Сорос в България. Надписите с бели букви на черен фон са под мотото \"Как Сорос ще управлява България\" и в тях се твърди, че Валери Симеонов е човекът на Джордж Сорос в българското правителство, като атакувал православието, нанесъл удар по българската история и работи за налагане на джендъризма и еднополовите бракове. Ден преди да се появят тези надписи спря излъчването на телевизията. Тогава на черен екран с бели букви беше написано, че трябва да се пита правителството защо се е стигнало до спирането на сигнала. Волен Сидеров и Валери Симеонов  са в конфликт от лятото , като лидерът на \"Атака\" обвини своя колега в коалицията, че проверките му за шума по морето са в полза на определени фирми. Преди партиите на двамата да влязат в коалицията \"Обединени патриоти\" Сидеров и Симеонов си разменяха постоянно обиди и не спираха да се атакуват. През лятото на 2016 г., когато започна да говори за обединение между \"Атака\" и \"Патриотичен фронт\" на Валери Симеонов, за да се явят заедно на президентските избори, Сидеров призна, че нападките между двамата са били сериозни. \"Имали сме много тежки моменти във взаимоотношенията си, но затова е даден разумът и затова човек не е черно-бял, а е от много компоненти сглобен, за да може да преосмисли. Това говори за победата, която всеки един от нас ще постигне, ако загърби тези нападки и ако покаже, че е влязъл в политиката не да си мери химикалката с някого, а заради убежденията си\",  каза тогава Сидеров . Официално \"Атака\" не коментира защо е спряла телевизия \"Алфа\". Вчера третият съпредседател на коалицията \"Обединени патриоти\"  Красимир Каракачанов обяви , че кабинетът няма отношение към спирането на партийната телевизия. \"Една медия може да бъде спряна само с решение на СЕМ. Такова решение няма, така че не знам за какво става дума\", каза той.", "date": "2018.10.17", "title": "Партията на Валери Симеонов сне доверието си от Волен Сидеров"}
{"url": "https://www.dnevnik.bg/citat_na_deniia/2018/10/17/3328618_citat_na_denia_prikljuchi_periodut_v_koito_premierut/", "text": "Това коментира вицепрезидентът Илияна Йотова в ефира на БНТ. По думите й няма личен конфликт между министър-председателя и президента. \"Има екипи, които имат различно виждане за това как трябва да се развива България напред. Аз не си представям добрите отношения между институциите като отношение на съглашателство\", каза Йотова.", "date": "2018.10.17", "title": "Цитат на деня: Приключи периодът, в който премиерът се обаждаше на президента и му казваше какво да прави"}
{"url": "https://www.dnevnik.bg/sport/2018/10/17/3328606_boksyorkata_goriana_stoeva_shte_spori_bronz_na/", "text": "Боксьорката Горяна Стоева може да донесе още един медал на българската делегация от младежките олимпийски игри в Буенос Айрес, след като ще спори за бронза. В категория до 51 килограма тя излиза срещу представителката на САЩ Хевън Дестини Гарсия. През нощта Стоева отстъпи на полуфинала с 1:4 пред Адижат Гбадамоси от Нигерия. Междувременно в индивидуалния многобой в художествената гимнастика българката Татяна Воложанина се нареди пета в крайното класиране. Сборът ѝ е 62.200, а в отделните изпълнения заслужи следните оценки: на обръч 16.200, на топка 14.800, на бухалки 16.500 и на лента 14.550 т. Шампионка със сборна оценка от 69.400 е рускинята Дария Трубникова, пред Христина Поранична (Укр) 65.100, Талиса Торети (Италия) 64.640, четвърта е Ана Каменшчикова от Беларус с 63.600 т. Дотук България има десет медала от игрите в Буенос Айрес - пет златни, три сребърни и два бронзови. Титлите донесоха  Александра Начева в тройния скок , стрелецът Кирил Киров, бадминтонистката Мария Делчева, а двойката акробати  Мариела Костадинова и Панайот Димитров  взеха златото самостоятелно и в отборната надпревара.", "date": "2018.10.17", "title": "Боксьорката Горяна Стоева ще спори за бронз на младежката олимпиада"}
{"url": "https://www.dnevnik.bg/politika/2018/10/17/3328624_prezidentut_naloji_novo_veto_vurhu_zakona_za/", "text": "Президентът Румен Радев наложи вето върху част от Закона за изменение на Закона за държавната собственост, който беше приет на 10 октомври, съобщиха от прессекретариата на държавния глава. Решението на Радев идва в деня, в който з аминава на тридневно работно посещение във Великобритания.  Според Радев с приетите промени се създава възможност \"за скрита приватизация на дружества от забранителния списък по Закона за приватизация и следприватизационен контрол\". \"Законовите правила трябва ясно и точно да регулират разпореждането с държавната собственост\", подчертава държавният глава. В мотивите си президентът посочва, че се премахва забраната за апортиране на имоти и вещи, които са собственост на търговски дружества с повече от 50 на сто държавно участие. Освен това с промените в закона се предвижда възможност за апортиране на имоти и вещи, които не са обособени части от дружества, в търговски дружества с държавно или общинско участие. До момента президентът наложи девет пъти вето. Народното събрание подкрепи само това върху Закона за приватизация и следприватизационен контрол. Последното вето беше за несъответстващи на международни договори отделни текстове от Административнопроцесуалния кодекс (АПК). След като парламентът го преодоля,  Радев сезира Конституционния съд  (КС) с искане да бъдат обявени за противоконституционни и за несъответстващи на международни договори въпросните текстове. Общественият интерес изисква разпореждането с държавно или общинско имущество да се подчинява на ясни правила, които да го охраняват във всички случаи. Това се отнася с още по-голяма сила за правилата, по които се осъществява приватизацията на такова имущество. Въпреки направената в мотивите за приемането на закона заявка, че няма да се променя по същество досегашната концепция на законодателя, новите правила засягат основни елементи и принципи за правата на държавата в търговски дружества и за приватизацията. С § 1, т. 2 от Закона за изменение на Закона за държавната собственост (ЗИ ЗДС) се премахва забраната за апортиране на имоти и вещи - собственост на търговски дружества, включени в Приложение № 1 \"Списък на търговските дружества с повече от 50 на сто държавно участие в капитала или обособени части от тях\" от Закона за приватизация и следприватизационен контрол. Освен това с § 4 се предвижда възможност за апортиране на имоти и вещи, които не са обособени части от дружества по Приложение № 1, в търговски дружества с държавно или общинско участие. Посочените разпоредби от ЗИ ЗДС противоречат на целта на забранителния списък, а именно - да не се приватизират без решение на Народното събрание дружества, които имат структуроопределящо значение за икономиката или висока обществена и социална значимост. Апортът има транслативен ефект и предметът на апорта става собственост на дружеството, в което той е направен, без апортиращият да получи насрещно плащане. Когато апортът се прави в дружество, което не е в забранителния списък, няма пречка впоследствие това дружество да бъде приватизирано заедно с апортираните имоти и вещи на дружеството от забранителния списък. По този начин се създава законова възможност за скрита безплатна приватизация на дружества от забранителния списък чрез апортиране на техни имоти и вещи. Нещо повече, с § 1, т. 2 се отменя общата забрана за апортиране на имоти и вещи на дружества от забранителния списък, а с § 4 се създава специално правило, изискващо решение на Министерския съвет само при апорт на необособени части от тях. По отношение на другите видове апорт, например на обособени части, право на ползване, право на строеж, патент, право на вземания, приетият закон не съдържа никакви специални правила. Това дава възможност такива апорти да бъдат извършвани и без решение на Министерския съвет. Приетият § 3 от ЗИ ЗДС премахва един важен правен способ за защита на държавния интерес, когато търговски дружества с повече от 50 на сто държавно участие учредяват или участват с парична или непарична вноска в търговски дружества, чийто капитал не е тяхна собственост. Отнема се възможността в тази хипотеза направилите апорт търговски дружества с повече от 50 на сто държавно участие да имат блокираща квота при вземане на решения за изменение на устава или на дружествения договор, за увеличаване и намаляване на капитала, за сключване на сделките по чл. 236, ал. 2 от Търговския закон, за извършване на разпоредителни сделки с имущество - предмет на непаричната вноска, както и за преобразуване и прекратяване на дружеството. Това правило ще рефлектира и върху търговските дружества от забранителния списък, които няма да могат да се противопоставят на взимането на решения за отчуждаване на апортираното от тях имущество в полза на трети лица. Така се създава още по-реална опасност за скрита приватизация по отношение на дружества, които би трябвало да подлежат на приватизация само след решение на Народното събрание. Справедливостта и честността на приватизационния процес обяснимо са във фокуса на обществото, защото чрез този процес в частни ръце преминават блага, създадени с труда на много поколения. В настоящия момент, когато останалите за приватизация обекти са малко, се увеличава интересът към търговските дружества от забранителния списък. Затова не мога да остана безучастен, когато уредбата за тях се превръща от средство за защита в законодателни решения, които увреждат обществения интерес.", "date": "2018.10.17", "title": "Президентът наложи вето върху Закона за държавната собственост"}
{"url": "https://www.dnevnik.bg/ot_vas/galeriiotvas/2018/10/17/3328627_chitatelska_fotogaleriia_chudesata_na_italiia/", "text": "Първата ни спирка беше Болоня, градът с най висок стандарт в Италия и неговите две наклонени кули, които се смятат за основната забележителност на града. Кулата на Гарисенда е висока 47 метра и има отклонение три метра, затова посетители не се допускат. Кулата на Асинели е висока 97 метра с отклонение два метра, но туристите могат да изкачат 500-те ѝ стъпала. В миналото е имало около 180 кули, но повечето са се саморазрушили, всяко богато семейство се стремяло да се обезсмърти, като построи кула.", "date": "2018.10.17", "title": "Читателска фотогалерия: Чудесата на Италия"}
{"url": "https://www.dnevnik.bg/bulgaria/2018/10/17/3328626_kratki_novini_incident_v_zavod_arsenal_petima_dumi_sa/", "text": "Около 300 пенсионери протестираха пред Министерския съвет Сред исканията им са да се преизчислят пенсиите и да бъдат осигурявани на европейско ниво. Те посочват, че България е с най-ниските пенсии в Европа. Пенсионерите казаха, че ще протестират всеки месец. Авариен ремонт наложи стесняване на \"Тракия\" на четвърто място Магистрала \"Тракия\" е стеснена на четири места от днес, след като надлез в района на Цалапица беше повреден от удар на камион, превозващ извънгарабитен товар. Налага се ремонт на греда на съоръжението и заради това движението ще се осъществява само в аварийната лента. Очаква се предвидените дейности да завършат до 8 ноември 2018 г. На \"Тракия\" продължават и ремонтите на виадукти, заради които се ползват само лентите в едно от платната при километри 17, 35 и 89. Правителството отпусна 1.3 млн. лв. за ремонти на църковни обекти Правителството отпусна 1.3 млн. лв. за ремонтни дейности в три църковни обекта. От тях 200 хил. лв. са за довършителните дейности по новостроящия се катедрален храм \"Св. Св. Кирил и Методий\" в Ловеч, 500 хил. лв. - за довършителни дейности по новостроящия се храм \"Св. Николай Чудотворец\" в Бургас, и 600 хил. лв. - за основен ремонт на Пловдивската духовна семинария \"Св. Св. Кирил и Методий\". С постановлението на правителството, храмовете и семинарията ще се превърнат в духовен център на областните градове, съчетавайки религиозна, просветна и социална дейност. Женският пазар в София става туристическа дестинация Женският пазар в София ще се включи в Sofia Alternative Tour като атрактивна туристическа дестинация и част от т.нар. зона на толерантността и място за междукултурен обмен. Това заяви пред БНР изпълнителният директор на пазари \"Възраждане\" Драгомир Димитров. Той уточни, че мястото ще попадне в безплатните туристически обиколки на столицата, които се извършват от доброволци всеки ден. При инцидент в завод \"Арсенал\" са пострадали шест души Шестима души пострадаха при инцидент във военния завод \"Арсенал\". Четирима от пострадалите при инцидента в завод \"Арсенал\" са настанени в болницата в Казанлък с леки наранявания и без опасност за живота, съобщава \"Фокус\". Един от пострадалите е освободен, след като му е оказана медицинска помощ. До болницата в Стара Загора е откаран 23-годишният Димитър Д., който е с гръдна травма, но без опасност за живота. Инцидентът е станал в цех 120 на Завод 3 на оръжейницата. Няма опасност за разрастване на аварията.", "date": "2018.10.17", "title": "Кратки новини: Авариен ремонт наложи стесняване на \"Тракия\" на четвърто място"}
{"url": "https://www.dnevnik.bg/sviat/2018/10/17/3328625_s_ochakvana_ostavka_premierut_na_armeniia_opita_da/", "text": "Президентът на Армения Армен Саркисян прие оставката на премиера Никол Пашинян, обявена вчера по националната телевизия, съобщиха \"Интерфакс\" и РБК. Пашинян, който обясни в обръщение до гражданите, че оставката му е \"формалност\", за да може да се разпусне парламентът и да бъдат свикани предсрочни избори през декември. Пашинян смята, че сегашният парламент не отразява политическата реалност в страната след определяната от него и привържениците му като \"революция\" промяна тази пролет. И вчерашното си решение той определи като \"завършване на революцията чрез провеждане на извънредни избори и връщане на властта на народа\". Премиерът, който пое властта след 10 дни протести срещу предшественика си и бивш държавен глава Серж Саргсян, обаче няма правомощие да разпусне законодателния орган. Сега в срок от 14 дни депутатите трябва да изберат нов министър-председател и при провал да се насрочат извънредни избори. И четирите фракции в парламента на Армения вече заявиха, че не възнамеряват да издигат кандидати за поста, предаде ТАСС, цитирана от БТА. Същевременно Републиканската партия на Армения, която управляваше преди събитията от пролетта, оспорва идеята изборите да се проведат толкова скоро. Тя по-рано прие идеята на Пашинян те да се проведат година след началото на мандата му през май. Други партии също се съпротивляваха на плана му, подкрепяйки промени, кито затрудняват разпускането, и  това доведе до промени в правителството . Анализатори отбелязват, че за вотът би бил добре дошъл за Пашинян сега, след като изборите за кмет на Ереван бяха спечелени от кандидата на неговата партия с мнозинство от над 80%. В интервю за телевизия France 24 Пашинян казал, че извънредните парламентарни избори трябва да се състоят на 9 или 10 декември \"плюс минус няколко дни\". Оставката му бе планирана за вчера, за да се спази срокът в конституцията - не по-рано от 30 дни и не по-късно от 45 след разпускане на парламента.", "date": "2018.10.17", "title": "С очаквана оставка премиерът на Армения опита да предизвика нови избори през декември"}
{"url": "https://www.dnevnik.bg/citat_na_deniia/2018/10/17/3328620_citat_na_denia_razgovorite_za_brekzit_sa_kato/", "text": "Усилията да се договори споразумение за излизането на Великобритания от Европейския съюз приличат на задачата за \"квадратурата на кръга\", заяви германският канцлер Ангела Меркел. Тя е направила това изявление на вчерашната среща на парламентарната група на нейния Християндемократически съюз, предаде \"Ройтерс\", като се позова на запознати източници. Меркел казала, че проверките по границата между Ирландия и Северна Ирландия очевидно няма да изчезнат напълно, но че ЕС и германското правителство имат за цел да се избегне \"твърда\" ирландска граница, посочиха източните. Квадратурата на кръга е една от трите нерешими задачи на древността. Тя се състои в това да се начертае с помощта на линийка и пергел квадрат, равнолицев на даден кръг.", "date": "2018.10.17", "title": "Цитат на деня: Разговорите за Брекзит са като задачата за квадратурата на кръга"}
{"url": "https://www.dnevnik.bg/sviat/2018/10/17/3328657_trump_nareche_federalniia_rezerv_nai-goliama_zaplaha/", "text": "Президентът на САЩ Доналд Тръмп определи политиката за водещите лихви на Управлението за федерален резерв (УФР) като най-голямата заплаха за неговото президентство, предадоха световните агенции и БТА. \"Най-голямата заплаха за мен е Фед\", каза Тръмп в интервю за телевизия \"Фокс\", имайки предвид съкращението, използвано най-често за институцията. Държавният глава се оплака, че УФР \"вдига лихвите твърде бързо и е твърде независимо\". Централната банка повиши водещите си лихви три пъти тази година и се очаква да вдигне ставката още веднъж през декември според насоките, определени за годината, припомня ДПА. Допълнителни увеличения на лихвите се очакват за 2019 г. и 2020 година. Фед за последно повиши водещата си лихва през септември до диапазона 2-2.25 процента, обосновавайки решението си със силния трудов пазар и ниската инфлация. Тръмп се оплака, че според него УФР е извън контрол, като водещите лихви се вдигат \"с темп много по-бърз от очаквания от много хора, включително от мен\". По-високите лихви означават, че САЩ вече трябва да плащат повече за обслужване на дълга си. Те могат и да навредят на потребителите, като повишат цената на кредитите за скъпи придобивки като коли и жилища. /БТА", "date": "2018.10.17", "title": "Тръмп нарече Федералния резерв \"най-голяма заплаха\" за управлението"}
{"url": "https://www.dnevnik.bg/sport/2018/10/17/3328619_snimka_na_denia_poluchavaneto_na_shampionskite/", "text": "Баскетболистите на \"Голдън стейт уориърс\" получиха шампионските си пръстени преди първия мач за сезона в НБА срещу \"Оклахома сити тъндър\". Преди да победят \"гръмотевиците\" Стеф Къри и неговите съотборници позираха с поредното си отличие.", "date": "2018.10.17", "title": "Снимка на деня: Получаването на шампионските пръстени в НБА от \"Голдън стейт\""}
{"url": "https://www.dnevnik.bg/politika/2018/10/17/3328674_nfsb_poiska_ostavkata_na_siderov_niama_i_da_vodi_lista/", "text": "Национален фронт за спасение на България (НФСБ) ще поиска оставката на Волен Сидеров като председател на парламентарната група \"Обединени патриоти\" на следващия коалиционен съвет. Решението на партията на вицепремиера Валери Симеонов идва само час след първоначално обявеното  снемане на доверието от Волен Сидеров  като председател на парламентарната група. Заместник-председателят на групата Валентин Касабов (НФСБ) обясни, че доверието се снема заради \"поредица от действия на Волен Сидеров срещу \"Обединените патриоти\", срещу голямата коалиция и срещу България\". Сидеров защитава само интересите на Русия \"Неговите интереси са да защитава само и единствено интересите на Русия. Интересите му са да работи срещу България и в никакъв случай това не е патриотизъм\", каза Касабов за Сидеров. Сидеров е нарушил и решения на коалиционния съвет на \"патриотите\" от септември, с които се задължавали всички да подкрепят действията представители на \"Обедини патриоти\" в Министерския съвет - министри и премиери. На същото заседание е решено и Волен Сидеров да остане председател на парламентарната група, въпреки че от НФСБ искаха оставката му. Друг депутат от НФСБ - Борис Ячев, нарече това \"временно примирие\", което е нарушено с клевети срещу Валери Симеонов и зам.-председателя на ГЕРБ Цветан Цветанов,  излъчвани с надписи от телевизия \"Алфа\"  от вчера. \"Не можем да приемем клеветата, че Валери Симеонов е вицепремиер на Сорос\", заяви Ячев. Друга клевета било, че Симеонов и Цветанов са подкрепяли Истанбулската конвенция. \"Целта е провокация, разбиване на \"Обединени патриоти\" и голямата коалиция\", каза още Ячев, но уточни, че  . Нито представителите на НФСБ, нито Валери Симеонов имали намерение да напускат. Сидеров няма да води листата за евроизборите \"Това е въпрос на допълнителни разговори. А най-вероятно, след като сме снели доверието, няма как той да води листата за евроизборите. За съжаление не се стигна до този разговор\", каза Валентин Касабов на въпрос на \"Дневник\" дали Волен Сидеров ще води листата на \"Обединени патриоти\" за европейските избори през май. Борис Ячев допълни, че до разговори не се е стигнало заради непремерените действия на Сидеров по адрес на представители на НФСБ. \"Ние бяхме готови да проведем този разговор\", каза Ячев и припомни, че Валери Симеонов е обещал до месец да даде отговор как и по какъв начин ще участва в европейските избори. Според източници на \"Дневник\" Волен Сидеров от месеци иска да води листата на \"Обединени патриоти\" за европейските избори, което не е срещнало одобрението нито на Симеонов, нито на другия съпредседател на \"Обединени патриоти\" Красимир Каракачанов. Валери Симеонов каза преди дни, че до месец партията му ще реши дали ще участва самостоятелно на европейските избори. Той уточни, че \"Обединени патриоти\" са създадени да участват в парламентарните избори и евентуално във властта, но всяка партия в коалицията е самостоятелна и сама ще реши по какъв начин ще се явява на другите вотове. ВМРО не взе страна в спора Третият коалиционен партньор в \"малката коалиция\" - ВМРО, не взе страна в спора. Зам.-председателят на парламентарната група Искрен Веселинов смята, че е абсолютно незряло да се разрушава постигнатото патриотично обединение. \"Няма да влизаме в диалог. Нямаме желание да заемаме страна в този конфликт. Достатъчно неприятно е, че между нашите двама партньори има такова напрежение. Търсим разговор на коалиционен съвет и се надяваме събитията да са обратими\", заяви депутатът от ВМРО. Разговорът щял да се проведе на заседание, което не се знае кога ще бъде. Дотогава ВМРО ще се стремят да запазят коалиционното единство. В петък евродепутатът Николай Бареков заяви, че Волен Сидеров е най-разпознаваемият консервативен политик в България според социологическо проучване и  може и трябва да оглави голяма консервативна коалиция  на европейските избори, която да стане втора сила. ", "date": "2018.10.17", "title": "НФСБ поиска оставката на Сидеров и го обвини, че работи само за интересите на Русия"}
{"url": "https://www.dnevnik.bg/razvlechenie/2018/10/17/3328687_godsmack_otlagat_cialoto_si_evropeisko_turne/", "text": "Европейското турне на американската рок група Godsmack, което трябваше да приключи с концерт в София на 27 ноември, се отлага, се съобщава в официално становище на групата, цитирано от организаторите на посещението им в България Bulgarian Live Music. Причината е скръбта на китариста Тони Ромбола, който загуби сина си. \"С най-голямо съжаление от името на нашия китарист Тони и жена му Сю пиша лично това съобщение до всички наши фенове по света, за да ви кажа, че Тони и семейството му преживяват загуба, която никой родител не заслужава. Синът на Тони и Сю - Джо Фей, почина неочаквано миналата седмица на ранната възраст от 34 години. Той беше един от най-добрите и мили хора, които някога съм срещал. И най-важното - Джо беше фен, както всички вас. Той буквално преживяваше успехите на Godsmack чрез баща си. Винаги беше много развълнуван и горд да бъде около нас и ще ни липсва дълбоко\", пише вокалистът Съли Ерна в официалното изявление. Той благодари на почитателите на групата за подкрепата в този тежък момент и обещава, че Godsmack ще се завърнат в началото на 2019 г., за да изпълнят всички планирани концерти в Европа и по света. Европейското турне на Godsmack трябваше да започне на 29 октомври в Стокхолм и да приключи в София на 27 ноември. Засега няма уточнени дати, за които то ще бъде изместено. Организаторите от българска страна Bulgarian Live Music допълват, че билетите, купени досега, ще важат автоматично за новата дата, която ще бъде обявена скоро, без да е нужно презаверяване. Всички, които няма да имат възможност да присъстват, ще могат да върнат своите билети.", "date": "2018.10.17", "title": "Godsmack отлагат цялото си европейско турне, включително концерта в София"}
{"url": "https://www.dnevnik.bg/sviat/2018/10/17/3328673_sasht_planirat_turgovski_sporazumeniia_s_iaponiia_es_i/", "text": "Администрацията на американския президент Доналд Тръмп е уведомила Конгреса вчера за плановете си да се стреми към сключване на търговски споразумения с ЕС, Япония и Великобритания, предаде \"Асошиейтед прес\". Съобщението е направено две седмици, след като бе постигнато предоговаряне на споразумението за свободна търговия между САЩ, Канада и Мексико. САЩ и Япония обявиха миналия месец, че ще започнат търговски преговори. През юли Тръмп постигна донякъде неясна договорка да започне преговори за намаляване на търговския дефицит с ЕС. Президентът отдавна заявява, че иска да има пакт с Великобритания, която в момента се опитва да договори раздялата си с Евросъюза. Според американския търговски закон Службата на постоянния търговски представител на САЩ трябва да уведоми законодателите, какво се надява да постигне, поне 30 дни преди официалното начало на преговорите. Експерти прогнозират обаче, че всеки от трите преговорни процеса ще се сблъска с проблем. Френският президент Еманюел Макрон заяви, че няма да подкрепи търговски преговори на ЕС с никоя страна, която не е част от Парижкото споразумение за климата, а Тръмп изтегли САЩ от пакта миналата година. Преговорите с Великобритания не могат да стигнат до никъде, тъй като тя все още е част от ЕС. Япония пък се съгласи да преговаря с Вашингтон неохотно, като начин да избегне митата, които Тръмп заплаши да наложи върху вноса на автомобили. /БТА", "date": "2018.10.17", "title": "САЩ планират търговски споразумения с Япония, ЕС и Великобритания"}
{"url": "https://www.dnevnik.bg/sviat/2018/10/17/3328684_jeni_sustaviha_50_ot_noviia_kabinet_v_etiopiia/", "text": "Новият кабинет в Етиопия е съставен на рекордните 50 процента от жени, за пръв път жена ще бъде министър на отбраната. Това стана, след като днес парламентът единодушно одобри състава на новото правителство на премиера Абий Ахмед, предаде \"Асошиейтед прес\". \"Нашите министри ще опровергаят остарялото схващане, че жените не са способни да бъдат лидери\", каза Абий при представянето на номинациите си. \"Това е решение е първо по рода си в историята на Етиопия и вероятно и в Африка\", заяви той. Етиопия пое по пътя на широкообхватни политически и икономически реформи, откакто 42-годишният премиер пое поста си през април след месеци на антиправителствени протести и даде обещания, едно от които беше за свободни и честни избори. \"Патриархално общество\" Аиша Мохамед Муса ще ръководи министерството на отбраната. Друга жена, бившият председател на парламента Муфериат Камил, ще бъде начело на новосъздаденото министерство на мира във времена, когато втората най-многолюдна африканска страна се сблъсква със съпроводено на моменти от насилие етническо напрежение. Кабинетът е съставен от 20 министри вместо досегашните 28 и е вторият на Абий, откакто той дойде на власт през април. Първият беше критикуван, че броят не жените в него е малък. Етиопия отдавна е смятана за патриархално общество и \"при нея се отчитат едни от най-ниските показатели на равенство между половете в Субсахарска Африка\", заяви ООН-Жени. \"В няколко области жените и момичетата в Етиопия са силно ощетени в сравнение с момчетата и мъжете, включително грамотността, здравеопазване, професии и основни права на човека\", се казваше в становището на организацията. \"Министерство на мира\" В последно време бяха направени опити да се покаже, че има жени и на по-важни постове. Етиопските авиолинии, които определят себе си като най-големия авиопревозвач в Африка, рекламираха екипажи, съставени изцяло от жени, отбелязва Асошиейтед прес. В няколко африкански страни имаше жени министри на отбраната, включително в Южна Африка, Централноафриканската република, Кения и Гвинея-Бисау. Руанда получи международно признание за представителство на жените в управлението с 43 процента в кабинета и 61 процента в парламента, напомня \"Асошиейтед прес\". При разместванията в кабинета етиопският премиер създаде и ново министерство на мира с цел справяне с вълната от етническо насилие. \"Основният проблем в страната е липсата на мир. Това министерство ще работи усърдно, за да направи така, че той (мирът) да надделее\", каза Абий пред парламента, цитиран от \"Ройтерс\". Откакто миналата година избухнаха сблъсъци, много от които бяха между враждуващи етнически групировки, около 2.2 милиона души от 100-милионното население бяха разселени. Новото министерство ще упражнява надзор върху работата на разузнаването и службите за сигурност.", "date": "2018.10.17", "title": "Жени съставиха 50% от новия кабинет в Етиопия, премиерът създаде \"министерство на мира\""}
{"url": "https://www.dnevnik.bg/skorost/avtomobilna_industriia/2018/10/17/3328730_sriv_ot_nad_23_na_prodajbite_na_novi_koli_v_evropa/", "text": "Продажбите на нови автомобили в страните от ЕС през септември се сринаха с 23.5% до малко над 1.09 млн. бройки, показват разпространените днес данни от Асоциацията на автомобилните производители в Европа (АСЕА). Това е първи спад в търсенето от март насам и най-сериозният за септември изобщо. Обяснението е същото, както и за  нетипичния ръст от над 31% през август  - влизането в сила на изискването на пазара да се предлага само модели, минали тест за разход на гориво по  новия цикъл WLTP . През последния месец от лятото всички коли на склад, които не бяха сертифицирани по него, бяха пуснати на по-ниски цени, което накара редица потребители да избързат с покупката. Намаляване на търсенето на нови автомобили се забелязва на почти всички пазари, като сериозен е сривът в Румъния (-73.4%), Австрия (-41.1%) и Швеция (почти 40%). България наред с Хърватия е единствената, в която продажбите са по-добри от септември 2017-а, като ръстът е 8.5 на сто. У нас са купени 2758 нови леки коли. За деветте месеца на годината търсенето на нови коли в страните от ЕС се повишава с 2.5%. От основните пазари ръст има в Испания (+11.7%), Франция (+6.5%) и Германия (+2.4%), а спад - в Италия (‐2.8%) и Великобритания (‐7.5%). В България продажбите са се повишили с почти 20 на сто, формирани от 22 098 сделки. Бърз поглед към статистиката на КАТ показва, че за деветте месеца в страната са регистрирани над 169 хиляди употребявани леки автомобила, като близо 136 хиляди от тях са на възраст над 10 години. Към 1 октомври регистрираните в страната моторни превозни средства са над 3.66 млн.", "date": "2018.10.17", "title": "Срив от над 23% на продажбите на нови автомобили в Европа през септември"}
{"url": "https://www.dnevnik.bg/evropa/2018/10/17/3328623_evrobarometur_54_ot_bulgarite_biha_glasuvali_za/", "text": "Резултатите от най-новото  проучване  на Евробарометър, измерващо обществените нагласи спрямо ЕС, показват, че повече от всякога европейците смятат, че членството на страната им в Европейския съюз е нещо добро (62%). Това е най-високият, измерен през последните 25 години. Според 68% страната им е спечелила от членството в ЕС, което представлява най-високият процент от 1983 г. насам. В България подкрепата е по-ниска от средната за ЕС: 55% от анкетираните смятат, че членството на страната е нещо добро (54% през април 2018 г.). В същото време процентът на българите, които смятат, че България е спечелила от членството си в ЕС, е 60, което представлява увеличение с три процентни пункта от проучването през април 2018 г. На обратното мнение са 24 на сто от отговорилите. Онези, които нямат мнение, са 8 на сто в ЕС и 16 процента в България. Членството в ЕС В същото време, запитани как биха гласували, ако утре в България се проведе референдум за членството на страната в ЕС, 59% от анкетираните българи биха подкрепили оставането в съюза. Това е значително по-ниско от средния резултат за целия ЕС - 66%. Излизане от съюза биха подкрепили 19% от българите и 17% от европейците. Демокрация и партии Последните данни на Евробарометър показват нарастващо чувство за удовлетвореност сред европейците от демократичното функциониране на ЕС (49%), което представлява увеличение с 3 процентни пункта от предишното проучване през април, докато 48% смятат, че гласът им в ЕС се зачита, въпреки че това настроение, изглежда, намалява в редица страни, като България например, където този процент е 42 (спад от 2 процентни пункта в сравнение с април 2018 г.). С около 1-2 процента повече са гласовете на обратното мнение. Значителен спад от 4 процентни пункта в сравнение с изследването отпреди шест месеца бележи и удовлетвореността на българите от демократичното функциониране на ЕС - през септември този процент е 48. На въпрос \"Като цяло доколко сте удовлетворени от начина, по който работи/функционира демокрацията в (нашата страна)?\", че са удовлетворени отговарят 58% от европейците и 36% от българите, а неудовлетворени са 39% от европейците и 59% от българите. Попитани дали са склонни да се доверят или не на политическите партии, 27% от европейците отговарят, че са склонни, а 68% са на обратното мнение. При българите процентите са съответно 29 на сто склонни да се доверят и 59% - не. Със седем на сто, до 59 процента, нараства за година броят на българите, според които ЕС дава нови възможности за работа и това е най-силно изтъкваното предимство. На следващите места се отбелязват възможностите за международно сътрудничество, за растеж на икономиката, стандартът на живот. Евроизборите Що се отнася до имиджа на Европейския парламент в ЕС, близо половината от запитаните българи (47%) имат положително отношение към институцията, което е с 15 процентни пункта над средното за ЕС ниво. Неутрално е отношението на 31%, а отрицателно - на 17% от българите. Една трета (32%) от анкетираните европейци имат положително мнение, една пета (21%) – отрицателно, а относителното мнозинство (43%) остават неутрални. Общественото мнение също изглежда доста стабилно в очакванията за ролята на Европарламента в бъдеще, като 48% от европейците искат той да играе по-важна роля, а 27% – по-малка. В България тези проценти са съответно 39% в подкрепа на по-голямата роля на на Европейския парламент (спад с 6 процентни пункта от преди шест месеца) и 24% за по-малка роля (увеличение с 5 процентни пункта). Най-много българи (46%) смятат, че Европарламентът трябва да защитава приоритетно солидарността между държавите членки. В ЕС като приоритет най-много хора (46%) посочват защитата на човешките права в световен мащаб. Увеличава се информираността за европейските избори през следващата година, като 41% от европейците и 42% от българите правилно идентифицират датата на изборите през май 2019 г. – и в двата случая това е увеличение с девет пункта спрямо април тази година. Процентът на българите, които все още не могат да кажат кога ще се проведат изборите, обаче остава висок – 52% спрямо 44% от европейците. Заинтересовани по отношение на изборите са 41% от българите и 51% от европейците, а незаинтересовани за 57% от българите и 47 на сто от европейците. Приоритетите През изминалия шестмесечен период приоритетите на гражданите за предизборната кампания претърпяха съществено развитие. Имиграцията сега е на първо място (50%) в дневния ред на европейците, следвана от икономиката (47%) и младежката безработица (47%), докато борбата с тероризма е на четвърто място с 44%. В България икономиката продължава да бъде на първо място (59%), следвана от имиграцията (43%) и социалната защита на гражданите (42%). Борбата с тероризма е на пето място (39%), предшествана от темата за защитата на потребителите и безопасността на храните (40%). На фона на тези данни 41% от българските граждани заявяват, че се интересуват от европейските избори, което е с 10 процентни пункта по-малко от средното за ЕС (51%). Пълното проучване можете да видите  тук . *Информацията е коригирана поради неточност в прессъобщението.", "date": "2018.10.17", "title": "Евробарометър: 59% от българите биха гласували за оставане в ЕС, 19% - против"}
{"url": "https://www.dnevnik.bg/sviat/2018/10/17/3328702_egipet_tursi_spasenie_za_niakogashnoto_si_bialo_zlato/", "text": "В Кафър ел Шейх, сред зеленеещите полета на делтата на Нил, Фатух Калифа отглежда от над 30 години някогашното \"бялото злато\" на Египет, известния египетски памук, информира \"Франс прес\". С шапки на главите селяните събират ръчно меката бяла материя, от която ще се произведат луксозни тъкани. Фатух Калифа обаче се оплаква от слабите печалби. \"Отглеждам 42 декара, които струват скъпо (...), а цената (на памука) е много ниска\", със съжаления казва този земеделец под парещото слънце. Прочут по цял свят заради много дългите си нишки, египетският памук, особено от делтата на Нил, е бил през 19 в. основният източник за богатството на страната. Само че през последните десетилетия ожесточената международна конкуренция и най-вече на памука с къси нишки, който е евтин и силно ценен от мастодонтите в текстилната промишленост, оказаха силен натиск върху египетското производство. САЩ, Индия, Бразилия и Австралия днес са сред първите износители в света на памук, сочи неотдавнашен доклад на американското министерство на земеделието, а Египет е далеч след тях. Разликата През 1975 година износителите на памук са донесли на Египет 540 млн. долара. Четири десетилетия по-късно те са спечелили само 90.4 млн. през 2016 година, според Центъра за наблюдение на икономиката на Масачузетския технологичен институт. През 2011 година народният бунт, който доведе до свалянето от власт на президента Хосни Мубарак, нанесе последен смъртоносен удар на памука. Производството му спадна до 94 хил. тона (нишки) през 2013 г., според Организацията по прехраната и земеделието на ООН, в сравнение с 510 хил. тона през 1971 година. Миналата 2017-а възроди надеждата за нов подем сред производителите, след като цената на памука бе повишена и износът отново се съживи. Мерки Друго предизвикателство пред съживяването на бизнеса с бялото злато на Египет е фактът, че страната произвежда малко фини продукти и основните обеми се изнасят директно. Държавата се опитва да действа за решаване на проблемите в сектора. За четири години площите, на които се отглежда памук, са се увеличили от близо 50 хил. хектара на над 140 хил. хектара към момента. През септември египетското правителство дори разреши експериментално отглеждането на памук с къси нишки, но не и в делтата на Нил, за да бъдат удовлетворени потребностите на заводите. Стилистката Мари Луи Бишара посвети една от модните си линии на египетския памук и ризите, панталоните и саката с етикет \"произведено в Египет\", които тя създава, стигат вече не само до бутиците в нейната страна, но и във Франция и Италия. /БТА", "date": "2018.10.17", "title": "Египет търси спасение за някогашното си \"бяло злато\""}
{"url": "https://www.dnevnik.bg/bulgaria/2018/10/17/3328742_istoriiata_na_korupciiata_v_bulgariia_kato_istoriia_na/", "text": "Държавните институции са превърнати в марионетки на паралелната тайна власт, управлявани от олигархични структури, произлизащи най-често от остатъчни структури на бившата Държавна сигурност\", това каза Едвин Сугарев при откриването на Националната конференция \"История на корупцията в България в годините на прехода към демокрация\". Тя бе организирана от гражданското сдружение \"Либертариум, чийто председател е Сугарев и се състоя в Дома на Европа в София. \"Реалностите от 2013 и 2014 г., придобили известност като модела \"Кой\", са красноречиво доказателство за това, че до степен, която застрашава националната сигурност, и представляват пряка заплаха за държавността, каза още Сугарев. Корупционните практики създадоха прецеденти на обвързаност между държавата и организираната престъпност, немислими в цивилизования свят. Българските бизнесмени бяха принудени да разберат, че техните начинания могат да имат успех само при добре заплатена политическа или административна подкрепа.\" Според Едвин Сугарев в момента в България, а историята на прехода към демокрация е била предопределена до голяма степен от корупционни интереси и практики, свързани с неяснотата и неустановеността, свързани с разпада на тоталитарната система. \"В този смисъл историята на българската корупция е и история на българския преход\", каза още Едвин Сугарев. Десетте презентации по време на конференцията обхванаха теми от банковите фалити в началото на 90 години на миналия век и делото КТБ до корупцията в прокуратурата, медиите и местната власт. Според журналиста Христо Христов \"Така нареченият скрит транзит, или казано с други думи, държавната контрабанда под протекцията на БКП, както и трансформацията на политическата власт на комунистическия елит в икономическа са в основата на корупцията, която по-късно придоби криминално–политически характер\", каза Христов. Красен Николов от \"Медиапул\" проследи историята на безмитната търговия в България в годините на прехода и връзката й с финансирането на политически структури, но и като генератор на корупция по високите етажи на властта. Според друг лектор, участвал в конференцията – журналистът Иво Инджев, огромен обем от финансовия ресурс, генерирал корупция през последните години, е бил през проектите \"АЕЦ Белене\", \"Южен поток\" или Санаторно–оздравителния комплекс \"Камчия\" край Варна, собственост на правителството на Москва. \"Това е руски анклав на българското Черноморие, преминал неясно как в руски ръце\", каза Инджев. Според презентацията на Николай Стайков от Антикорупционния фонд в т.нар. \"Дело КТБ\" и досега има липсващи имена на хора, пряко замесени в източването и фалита на банката, а тези празноти никога няма да позволят на разследването да стигне до истинските виновници за фалита. \"България е единствената страна в Европа, в която действията на каза журналистът от \"Капитал\" Росен Босев. Структурните проблеми, които имаме с прокуратурата, са заложени още с конституцията от 1991 г., а текстът в нея, регламентиращ ролята на главния прокурор като \"шапка\" на йерархичната структура, управляваща всички прокуратури в страната, по смисъл е идентичен с този, записан в Живковата конституция\". Част от презентациите в конференцията \"История на корупцията в България в годините на прехода към демокрация\" бяха посветени и на проблеми, свързани с работата но местната власт. Според казаното от Мариета Димитрова от благоевградското издание \"Благоевград нюз\" в изпълнението на националната програма за енергийна ефективност в града са били ангажирани дружества, пряко или индиректно свързани с около половината от членовете на общинския съвет в града. Друг аспект на корупцията - през бюджетите на местната власт в страната беше представен от журналиста от \"Дневник\" Спас Спасов. \"Тежката деформация на медийната среда във вътрешността на страната има дълбоки, а вече дори и фатални последици, които често остават извън фокуса на анализите, каза той. Индиректните поражения могат лесно да бъдат идентифицирани в безконтролното упражняване на местната власт, в масовото прилагане на порочни и корупционни практики при възлагането на обществените поръчки, в откровените до наглост конфликти на интереси, в неприкритото срастване на властта по места със структури на сивия сектор в бизнеса, а в още по-безскрупулните си варианти и директно с организираната престъпност.\" По време на конференцията беше представен и третият том от трилогията \"Корупционната България\". Тя обхваща периода 2008 – 2018 г., обобщен в разследвания на Едвин Сугарев и журналистите Христо Христов и Красен Николов. Първите два тома са посветени на годините на прехода до влизането на България в Европейския съюз - периода от 1989 г. до до 2005 г.", "date": "2018.10.17", "title": "Историята на корупцията в България като история на прехода"}
{"url": "https://www.dnevnik.bg/zelen/2018/10/17/3328752_wwf_obiavi_nov_izchezvasht_vid_ribarite/", "text": "Природозащитната организация WWF предупреждава за сериозния негативен ефект, който свръхуловът има върху рибите и хората, и започва своята европейска  кампания \"Риба и за в бъдеще\" , с която обявява нов изчезващ вид – рибарите. Утре, 18 октомври, от 19 ч. в Paradise Center експерти от природозащитната организация ще разкажат повече за връзката между хората, океана и рибата. Присъстващите ще получат полезни съвети как да избират морска храна, без да вредят на живота в океана. Към момента 33% от рибните запаси в света са подложени на свръхулов, а 60% са експлоатирани до краен предел, отчитат от организацията. В същото време повече от 3 милиарда души разчитат на рибата като основен източник на протеини. \"Свръхуловът в океаните излага на риск глобалната продоволствена сигурност, както и поминъка на 800 милиона мъже и жени, чиито храна и доходи зависят от рибата. Повечето от тези хора живеят в развиващите се страни\", казва ръководителят на \"WWF България\" Веселина Кавръкова. Свръхуловът е втората най-голяма заплаха за океаните след климатичните промени. А двете заедно могат значително да намалят производителността на риболовната индустрия, като оставят без риба Южното полукълбо. Рибата и морските дарове са най-търгуваната стока в глобален мащаб. За последните 40 години световните запаси са намалели почти наполовина. Европейският съюз е най-големият пазар на морска храна на планетата, а повече от половината от вноса идва от развиващите се страни.", "date": "2018.10.17", "title": "WWF обяви нов изчезващ вид – рибарите"}
{"url": "https://www.dnevnik.bg/sport/2018/10/17/3328744_livurpul_podgotvia_poredno_razshiriavane_na_anfiild/", "text": "Ливърпул\" обмисля да разшири още веднъж стадиона си \"Анфийлд\", добавяйки нови 6000 места. Това разкри изпълнителният директор на клуба Питър Мур. Ако планът се осъществи, то легендарният стадион на червените ще има капацитет над 60 хиляди места и ще бъде третият най-голям във Висшата лига. Клубът има на разположение 11 месеца, за да подготви проект и да представи детайлни скици пред градската управа на Ливърпул. Крайният срок за това е септември 2019 г. Все пак Мур се застрахова, че решението не е окончателно и от клуба ще преценят как да процедират. \"Ние трябва да вземем предвид всички фактори. Не става въпрос само за проектирането, но и за осъществимост на идеите, цената, както и възможностите, които ще ни осигури едно евентуално разширяване на стадиона\", обясни изпълнителният директор на червените пред вестник \"Ливърпул ехо\". \"Ливърпул\" разшири за последно \"Анфийлд\" преди две години , когато капацитетът беше увеличен до 54 074 места. Проектът беше финансиран със заем от 110 милиона паунда от компанията \"Фенуей спортс груп\", която притежава клуба. Разширяването на \"Анфийлд\" донесе допълнителни 12 милиона паунда приходи от билети в първата година. Ако капацитетът на стадиона бъде увеличен с 6000 места, то той ще стане 60 074. Най-големият клубен стадион в Англия е \"Олд Трафорд\" на \"Манчестър юнайтед\", който има 75 643 места.  Новият стадион на \"Тотнъм\", на който тимът трябва да се премести  в края на годината или началото на 2019-а е с капацитет 61 500. Наскоро \"Ливърпул\" получи разрешение да огранизира нефутболни събития извън календара на футболния сезон в Англия. Това е поредна възможност за червените да печелят допълнителни приходи от стадиона си. \"Анфийлд\" ще може да приема концерти с публика до 50 хиляди души, а в момента вървят преговори за провеждане и на боксови мачове.", "date": "2018.10.17", "title": "\"Ливърпул\" подготвя поредно разширяване на \"Анфийлд\""}
{"url": "https://www.dnevnik.bg/bulgaria/2018/10/17/3328750_televiziiata_na_ataka_vuzobnovi_izluchvane/", "text": "Телевизията на \"Атака\" възобнови излъчване днес, два дни  след като изненадващо спря  и ден, след като излъчваше надписи на черен фон, в които лидерът на партията  Волен Сидеров обвиняваше  коалиционния си партньор Валери Симеонов, че е човекът на Джордж Сорос в кабинета. В 11 часа в сряда по телевизия \"Алфа\" вървеше предаването \"Неделник\". На сайта на медиата нямаше програма за деня, за да се прецени дали това е предаването, което обичайно върви в този ден и час. След 11.30 часа тръгнаха записи от изявления на Волен Сидеров пред журналисти и на митинги. Последва стоп кадър със снимка на лидера на \"Атака\" на фона на националния трибагреник и надпис \"Чули го? Сидеров говори на, за и с България в сърцето\". Обяснение за спирането на телевизия \"Алфа\" от \"Атака\" така и не дойде. Не стана ясно и защо обяснението за прекъсването на сигнала трябваше да се търси от правителството. Вчера третият съпредседател на коалицията \"Обединени патриоти\"  Красимир Каракачанов обяви , че кабинетът няма отношение към спирането на партийната телевизия. \"Една медия може да бъде спряна само с решение на СЕМ. Такова решение няма, така че не знам за какво става дума\", поясни той. Слайдовете с атаки срещу Валери Симеонов обаче доведоха до това неговата партия -  Национален фронт за спасение за България, да поиска оставката на Волен Сидеров  като председател на парламентарната група \"Обединени патриоти\".", "date": "2018.10.17", "title": "Телевизията на \"Атака\" възобнови излъчване"}
{"url": "https://www.dnevnik.bg/skorost/2018/10/17/3328676_fotogaleriia_nai-golemiiat_krosouvur_na_bmv_idva_prez/", "text": "Най-големият кросоувър в гамата на БМВ, който ще е на пазара от март, вече няма тайни, след като от компанията днес съобщиха най-важните подробности. Дългият 5.15 метра Х7 има междуосие 3.10 м.", "date": "2018.10.17", "title": "Фотогалерия: Най-големият кросоувър на БМВ идва през пролетта"}
{"url": "https://www.dnevnik.bg/intervju/2018/10/17/3328671_doc_dilian_nikolchev_nadiavam_se_bulgarskata_curkva_da/", "text": "Какви биха могли да са последиците от това разделение и спорове, каква е позицията на българската църква - по тези въпроси \"Дневник\" потърси за коментар богослова доц.д-р Дилян Николчев, специалист по църковно право и преподавател в Софийския университет \"Св. Климент Охридски\". - В тесния смисъл на думата това не би могло да бъде наречено разкол, защото за да е разкол, трябва позицията на Руската църква да има подкрепа и на останалите поместни православни църкви. А на този етап виждаме, че няма сериозна подкрепа. Освен от страна на Антиохийската патриаршия, за която много говори обстоятелството, че патриаршеската й катедра е в Дамаск, Сирия. В контекста на политическата ситуация и връзките между Сирия и Русия е ясно, че тази подкрепа носи по-скоро политическа тежест, отколкото църковна. Другата църква, изразила подкрепа на Руската православна църква, е Православната църква на Чехия и Словакия, по традиция също под влияние на Руската църква - в края на 40-те години получава автокефалия от Руската, макар че тя всъщност няма право да дарява такава автокефалия. И всъщност тази църква и до ден днешен е силно зависима от руската. Току-що се разпространи и информацията, че сръбският патриарх Ириней е направил изявление, че Сръбската православна църква подкрепя Руската църква по украинския случай, но това се очакваше с оглед почти идентичния случай с Македонската православна църква, тоест сърбите са заинтересовани Украйна да не се превърне в прецедент, който да отнеме претенциите им спрямо македонците и те да получат автокефалия в обозримо време по примера на украинците. Освен това разкол означава отделяне от законноустановената власт. В контекста на темата за КГБ веднага възниква въпросът коя е законноустановената власт, след като знаем, че съставът от старите митрополити на Руската православна църква е изцяло обвързан с КГБ, включително нейният предстоятел - митрополит Кирил. От тази гледна точка, макар ситуацията и да носи някакви белези на разкол, все още не бихме могли да го наричаме така, а става дума за разделение. - Във всички случаи такова напрежение в православния свят носи своите негативи. Очевидно това говори за криза в една част от православието – Руската православна църква, която за съжаление играе ролята едва ли не на военен капелан, изпълняващ поръчките на Кремъл. Това е очевидно с всяко нейно действие. Включително, ако искате, вземете състоялия се онзи ден Съвет за национална сигурност на Русия – висшият стратегически орган на Руската федерация. Самият факт, че предишният патриарх беше член на този съвет и в продължение на две години беше и председател, това говори, че Руската православна църква е изцяло свързана с руската политика и изпълнява поръчки на Кремъл. - Да, това трябва да се каже категорично – тук няма верови, догматичен спор. Той е в случая църковно-държавен. За Русия църквата е инструмент за влияние. В Украйна имаме Руска православна църква – Московска патриаршия. Преди няколко дни пък взеха абсурдно от еклисиологична гледна точка решение да я прекръстят на Руска православна църква в Украйна. И забележете, решението бе взето не от Св. синод на Руската православна църква, а от Кремъл, ако съдим от официалното прессъобщение, качено на официалната интернет кремълска страница. Тоест кой взима решението в Русия по чисто църковните въпроси – разбира се, риторичен въпрос. В случая има сблъсък на две гледни точки – украинската, която настоява да получи право да администрира своя църковен живот сама, а не той да се управлява от Москва. Другата е на руснаците, които искат да запазят този мощен инструмент за всякакво влияние на чужда територия – в Украйна. Трябва да се отбележи, че Вселенският патриарх е доктор по църковно право. Независимо от всичките компромиси, които последните няколко години направи Вселенската патриаршия към Руската православна църква по украинския въпрос, той в едно е прав – автокефалия се дава не на народ и на нация, а на обособена в държавни граници самоопределяща се църковна общност. Такава е и каноничната традиция в църквата. С други думи, в украинския случай говорим за това да се даде възможност на хората да се възползват от исконното си право да се самоопределят верово, да имат и право на избор. И да администрират сами своя църковен живот. И тук не става въпрос за вече дадена автокефалия – първо двете досега неканонични украински църкви трябва да направят обединителен събор, да изчистят противоречията си и тогава да им се издаде томос. Засега са направени първите стъпки към даване на автокефалия. И това се дава от майката църква, а исторически това е Вселенската патриаршия, каквото и да говори Руската православна църква. Освен това решението на Вселенската патриаршия не изключва и руската църква в Украйна да участва в тези обединителни действия. Ако те признаят Константинопол като църква-майка и постигнат обединение с другите две църкви, Москва би могла да запази поне част от влиянието си там. Но аз не допускам те да го направят. - За голяма част от църковните имоти нотариалните актове се държат от руската православна църква, а доколкото чета, украинските власти декларират, че няма да имат претенции към тези църковни имоти. Други имоти обаче са национална собственост и за тях вероятно ще има законодателни промени, които Върховната рада ще инициира – за тях не би трябвало да има инспирирани противопоставяния от страна на групи, подкрепящи руската позиция. Въпрос обаче на законодателна уредба и тълкувания е какво ще стане ако цяла една епархия, църковна общност, заедно с ръководителите на манастири, църкви и т.н. решат да не са част от Руската православна църква и да се самоопределят към Украинската. - Всички имоти, манастири, църкви на Атон са под юрисдикцията на Вселенската патриаршия. Русия няма и духовници на Атон, те са духовници на Вселенската патриаршия, независимо от произхода си. Дори с подстригването си за монаси, те стават гръцки граждани по силата на гръцката конституция. - Обичайно заподозрените в подкрепа на Москва са църквите, които не отидоха на  Всеправославния събор в Крит през 2016 г.  - Руската, Българската, Грузинската, а Сръбската отиде в последния момент. Всъщност настояването на Москва за Всеправославен събор е тотална глупост. Защото трябва да припомним поне близката история. Когато имаше предсъборни съвещания за събора в Крит, тогава Руската православна църква бойкотира влизането на няколко важни точки, едната от които беше и въпросът за автокефалията. В момента й се връща. Там те имаха шанс да намерят решение, гаранция и за техните интереси. А те го бойкотираха тогава. Нашата църква в момента играе ролята на изчакване, ослушване. Виждам, че този път действат малко по-внимателно. Знаете, че трима митрополити подкрепиха в синодално заседание позицията на Руската църква за свикване на Всеправославен събор по украинския църковен проблем, но синодът запази дистанция и мълчание. Сега дават темата на комисия. Но както и в политическия живот, създаването на комисия би могло да означава, че се цели протакане или да се свърши някаква работа в удобния момент, когато вече има яснота колко от останалите поместни православни църкви и кои какво решение ще вземат. Впрочем Българската православна църква в продължение на 72 години е била в това положение, в което се намират украинците днес – в схизма, тоест ние българите не сме били в общение с останалия православен свят. Сега, ако подкрепим Руската православна църква, какво ще направим – ще отречем по индиректен начин нашата собствена история. Защото примерът е в голяма степен огледален. - Събитията с Украйна ми се струва, че ще ускорят по някакъв начин процесите с евентуалното признаване на автокефалия на Македонската православна църква. Това са процеси и етапи, които предполагат, че същото би могло да се случи и с Македонската православна църква и този процес може да бъде ускорен. Така ще е и по-справедливо – на църковните тежнения ще се пристъпи с еднакъв аршин. Вселенският патриарх преди две седмици го намекна, макар и не в прав текст. Допреди една-две години беше доста по-резервиран. Православните трябва също да са готови, макар, че все още не се говори, че и за други поместни православни общности съвсем скоро ще се заговори, че и те настояват за църковно самоуправление. Едната от тях е например в Беларус. И неслучайно, според мен, синодът на Руската православна църква проведоха заседание именно в Минск, защото Лукашенко е един от първите съюзници на Руската неоимперия, и това, че все още не се чува нищо от вътре от Беларус по въпроса за автокефалия се дължи на режима там. Падне ли Лукашенко, съм убеден, че и беларусите ще потърсят това свое право да се администрират църковно самостоятелно. - Руската страна като че ли е забравила как дари през 1970 г. автокефалия на Американската православна църква без каквито и да е канонични основания, без консултации и съгласието на останалите православни църкви. И до ден днешен същата поместна православна църква се признава от Руската и от бившите сателитни на Съветския съюз поместни църкви, между които и Българската. Прекъсване на отношенията по този казус от страна на Вселенската патриаршия и от болшинството от поместните църкви обаче не се случи, нито пък бяха отправяни заплахи за схизма. Следователно агресията като начин на мислене и на поведение е патент на Руската православна църква – да разбираме по-точно: на Кремъл. Надявам се Българската православна църква да не се поддаде на натиска и на внушенията на руснаците, защото последиците няма да са никак приятни за нея.", "date": "2018.10.17", "title": "Доц. Дилян Николчев: Надявам се Българската църква да не се поддаде на натиска на Руската"}
{"url": "https://www.dnevnik.bg/sviat/2018/10/17/3328749_v_germaniia_zelenite_moje_i_da_stanat_masova_partiia/", "text": "Роберт Хабек никога не е страдал от липса на самочувствие. В началото на годината 49-годишният писател беше избран за един от двамата председатели на Зелените, а ето че сега партията му постигна  небивал успех на вота в Бавария  и със замах удвои резултата си от предишните избори за Ландтаг. Този успех възроди една стара дискусия сред Зелените: дали партията им има потенциал да стане масова и да разшири влиянието си отвъд границите на своя традиционен електорат? Такъв въпрос Зелените си задаваха най-вече след ядрената катастрофа във Фукушима през 2011 година, когато подкрепата за тях в допитванията рязко се повиши. Сега обаче отговорът звучи съвсем ясно. \"Имаме задачата да се преместим в центъра на демокрацията\", казва Хабек. \"За нас това без съмнение е нова роля, към която сме се стремили и на която държим.\" Хабек уточнява, че Зелените не са си поставяли целта да заемат мястото на социалдемократите като водеща политическа сила вляво, но пък и нямат намерение да се отказват от подкрепа, идваща от най-различни обществени групи. Ще се притесни ли твърдият електорат Хабек  си поделя председателството на партията  с Аналена Бербок. И двамата смятат, че традиционните дебати с кого могат и с кого не могат да се коалират Зелените вече са излишни. Сегашната позиция е ясна: Зелените са отворени за сътрудничество с всички демократични партии, включително и с консервативния ХСС в Бавария. В момента обаче по всичко изглежда, че те няма да управляват в тази провинция, а ХСС ще влезе в коалиция с платформата \"Свободни избиратели\", която има влияние главно в селските региони. Иначе Зелените отдавна са спечелили сериозна подкрепа в цялата страна и участват в девет провинциални правителства в различни коалиции - със социалдемократите, с Лявата партия, с ХДС, с либералите. А в Баден-Вюртемберг държат дори министър-председателския пост. Участието им във властта е безшумно и ефикасно, те са гъвкави и диалогични. Но чак пък да са станали масова партия от нов тип? За някои ветерани на \"зелената борба\" тази хипотеза звучи съмнително. Защото една масова партия трябва да е отворена за всички обществени групи, а до днес за Зелените гласуват най-вече хората с висше образование и високи доходи, както и държавните служители от по-горните равнища. Един някогашен лидер на Зелените казваше: \"За нас гласуват хората, които с готовност си плащат данъците. И съпругата на зъболекаря, която иска за децата си чиста природа и добри училища - въпреки че нейният мъж навярно дава гласа си за либералите.\" Ако обаче сега за Зелените гласуват и избиратели от други обществени прослойки, нима това все още е същата партия? Няма ли твърдият електорат да се притесни от устрема на Зелените към \"центъра на демокрацията\"? Тази опасност сякаш не тревожи Хабек, който гордо посочва, че Зелените, досегашната \"градска партия\", са получили дори в селските райни 16 процента. Ръководството на Зелените добре знае, че партията върви нагоре най-вече благодарение на чувството за несигурност, което изпитват избирателите. ХДС на Ангела Меркел и нейната \"сестринска партия\" ХСС вече от месеци открито се карат за мигрантската политика, а социалдемократите се намират в състояние на свободно падане. Отвсякъде наднича стряскащият призрак на набралите сила десни популисти от \"Алтернатива за Германия\". Поради всичко това мнозина избиратели, които се тревожат за демокрацията в страната (включително и консервативни избиратели) възлагат надеждите си на Зелените. Зелената депутатка в Бундестага Франциска Бартнер го формулира така: \"Демокрацията и конфронтацията не се понасят. А избирателите наказват както тези, които се опитват да правят политика на гърба на бедните, така и онези, които се съюзяват с антиевропейци като Орбан. Окуражена съм от факта, че особено много жени гласуват за повече емпатия и за Европа.\" На Изток е друго Зелените все още срещат трудности в източната част на страната. В някои източногермански провинции членската им маса възлиза едва на по няколкостотин души. Като цяло на Изток Зелените изобщо нямат това влияние, което имат на Запад. Хабек го знае добре и неслучайно казва, че неговата партия трябва да преодолее дистанцията спрямо електората, че \"не бива само с приказки да подминава настроенията на хората\". Зад тези думи все още не се вижда истински политически план, тъй че засега не е ясно дали в обозримо бъдеще доскорошната еко-партия ще може да събере докъм 20% гласове и така да се превърне в масова партия. Според Хабек обаче тенденцията е еднозначна. \"Ние започнахме като партия на протеста, после осъществихме различни политически проекти като управляващата коалиция със социалдемократите. А днес вече сме партия, която носи отговорност за цялата страна!\". Поне в момента вятърът издува платната на Зелените. А след две седмици в провинция Хесен, където Зелените управляват заедно с ХДС, предстоят избори. Според прогнозите Зелените могат да получат около 18 процента от гласовете.", "date": "2018.10.17", "title": "В Германия Зелените може и да станат масова партия"}
{"url": "https://www.dnevnik.bg/zdrave/2018/10/17/3328778_zdravnoto_ministerdstvo_proveriava_koi_e_vinoven_za/", "text": "Спешни промени в законодателството за облекчаване на донорството и проверки за това кой носи вина за фатално забавени белодробни трансплантации в чужбина. Така ще отговори държавата на тревожната ситуация с  починалите в последните две седмици трима души, чакащи за трансплантация на бял дроб . Днес премиерът Бойко Борисов, здравният министър Кирил Ананиев и председателят на здравната комисия Даниела Дариткова се срещнаха в Министерския съвет с родителите на  починалия преди дни 29-годишен младеж Адриан Петков . Той чака от над година трансплантация, роднините му и приятели организираха редица протести с настояване той да бъде спешно опериран, а властите многократно уверяваха, че скоро ще стане възможна трансплантацията му в чужбина. След смъртта на Адриан обаче здравното министерство свика извънредна пресконференция, а от последвалите няколкодневни обяснения се оказа, че всъщност чакащите 15 души за трансплантации на бял дроб не могат да бъдат оперирани нито в България, нито в чужбина, а водените преговори с клиники извън България са провалени. Възложил съм проверка по случая с починалия Адриан Петков, за да разберем кой е сгрешил и да си поеме отговорността, каза министърът на здравеопазването Кирил Ананиев след срещата. Инспекторатът на министерството ще направи пълна проверка на ведомството, на Изпълнителната агенция по трансплантации и на Комисията за лечение в чужбина за това какви разговори са водили с австрийската клиника и с \"Евротрансплант\" и къде в този период от време не е свършена работата, за да се стигне дотук, коментира министърът. \"Решението на Комисията по здравеопазване е в спешен порядък да се ангажира със законодателни промени, които да облекчат процедурите по донорство в България. Смятаме, че всичко това ще даде добра нормативна основа, за да се развие системата за донорство и това да стане мисията, която да продължи семейството на Адриан въпреки преживяната загуба\", каза пък председателят на здравната комисия в парламента Даниела Дариткова. Вчера новият директор на агенцията по трансплантации Михаил Христов също заяви, че ще се търсят законодателните решения за стимулиране на донорството и отпадане на евентуални пречки пред него. Братът на Адриан – Алберт Петков, също подчерта, че трябва да се наблегне на програми и кампании за стимулиране на донорството в България. По-късно от част от стенограмата на правителственото заседание, разпространена от кабинета, се разбра, че Борисов също е настоял за законодателни промени за улесняване на донорството.", "date": "2018.10.17", "title": "Здравното министерство проверява кой е виновен за фатално забавените белодробни трансплантации"}
{"url": "https://www.dnevnik.bg/evropa/2018/10/17/3328783_gugul_promenia_usloviiata_za_proizvoditeli_na/", "text": "Гугъл\" (Google) представи решения, които трябва да сложат край на практиките на американската компания, свързани със системата \"Андроид\", определяни от Брюксел като противоречащи на свободната конкуренция, предаде \"Франс прес\". Целта е да се избегнат нови финансови санкции от Брюксел. Европейската комисия  наложи рекордна глоба от 4.34 млпд. евро  на американския гигант на 18 юли. Тя го обвини, че злоупотребява с доминиращата позиция на безплатната си операционна система за смартфон \"Андроид\", за да затвърди лидерското място на услугата си за онлайн търсене. Еврокомисията даде 90 дни на \"Гугъл\", за да сложи край на незаконните си практики под заплахата от санкция, достигаща 5 процента от средния дневен световен оборот на \"Алфабет\" (Alphabet), компанията майка на \"Гугъл\". По-конкретно американската компания, която досега предоставяше безплатно на производителите на смартфони като \"Самсунг\" (Samsung) и \"Хуауей\" (Huawei) приложенията на \"Гугъл\" - \"Джимейл\" (Gmail) и \"Ютюб\" (Youtube), ще изисква занапред плащане на лиценз за използването. \"Андроид\" - само безплатно Тя не пожела да уточни размера на сумата за този лиценз, като заяви, че не знае дали производителите ще увеличат крайната цена за потребителите заради плащането му. Според американската компания производителите сами трябва да решат това. В същото време \"Гугъл\" настоя, че операционната система \"Андроид\" за смартфон ще остане безплатна. Тези решения ще влязат в сила на 29 октомври и ще се отнасят само за новите апарати, пуснати на европейския пазар. Европейската комисия се запозна със съобщението на \"Гугъл\" и \"ще следи внимателно предложените мерки, тяхната ефективност и дали те спазват решението на изпълнителния орган на ЕС\", каза говорители на ЕК. На 9 октомври  \"Гугъл\" обжалва рекордната глоба , наложена от Брюксел. /БТА", "date": "2018.10.17", "title": "\"Гугъл\" променя условията за производители на смартфони с \"Андроид\" заради глоби от ЕС"}
{"url": "https://www.dnevnik.bg/sport/2018/10/17/3328740_vuvejdaneto_na_praviloto_za_testosterona_v_atletikata/", "text": "Международната федерация по лека атлетика (IAAF) отложи въвеждането на правилото, касаещо състезателите с  хиперандрогенизъм , което се свързва с наднормен брой мъжки хормони при жените. Промените бяха планувани от 1 ноември, но няма да влязат в сила до края на март догодина, съобщи организацията. Отлагането се налага заради делото, което заведе  федерацията на Южна Африка  срещу IAAF. Африканската страна е против въвеждането на ограничения на нивата на тестостерона при жените в леката атлетика, тъй като то ще засегне двукратната олимпийска шампионка на 800 м Кастер Семеня. IAAF не обжалва, за да не забави процедурата. От своя страна Семеня се съгласи за ускорено разглеждане на делото в Спортния арбитражен съд в Лозана. Изслушването ще се състои през февруари, а решението ще бъде взето през март. Според новите правила жените трябва да поддържат нива на тестостерона под 5 наномола/литър в продължение на шест месеца. Промените касаят състезателките, които се състезават на дистанции от 400 до 1500 метра. Семеня има избор да приема медикаменти за ограничаване на тестостерона в нейното тяло или да премине към бягане в по-дълги дисциплини. ", "date": "2018.10.17", "title": "Въвеждането на правилото за тестостерона в атлетиката се отлага заради делото на Семеня"}
{"url": "https://www.dnevnik.bg/bulgaria/2018/10/17/3328816_za_polovin_godina_nad_11_hil_nelegalni_migranti_sa/", "text": "За шест месеца в България са влезли 2 хил. нелегални мигранти, повече от половината - 1142-ма, са задържани във вътрешността на страната, като половината от тях са хванати в близост до границата. Това показва статистика на Министерство на вътрешните работи (МВР), цитирана от  в. \"Сега \". Голяма част от нелегалните мигранти са от Ирак и Афганистан Данните сочат, че тези, които са арестувани до границата, са успели да преодолеят бодливата тел и охраняваната гранична бразда. От институцията съобщават, че най-малък е процентът на преминалите през граничните пунктове. През  април полицията е арестувала 148 граждани  на трети страни. Почти половината от тях - 70, са установени едва след като се влезли у нас. През август броят им вече е 311 от общо 458 задържани, а месец по-рано - 169 от 277. Последните публикувани данни за септември сочат общо задържани 464 души, а 293 от тях са арестувани в страната. През май и юни се регистрира понижение и на общия брой задържани, и на заловените във вътрешността на страната. Процентът им обаче е все така голям. През май например са арестувани общо 106 души. Повече от половината от тях - 64 - във вътрешността на страната. През юни арестуваните са 108, от тях 47 – отново във вътрешността на страната. Основната цел на незаконно влезлите у нас си остава бързото преминаване на страната, потвърждава статистиката. През септември при опит да излязат през сръбската граница са задържани повече хора, отколкото на турската. Едновременно с това продължават и масовите бягства от общежитията на агенцията за бежанците. От началото на годината там са настанени 1166 души. Избягали са 1032-ма. Само за септември са приети 282-ма, а в графата \"самоволно напуснали\" са отбелязани 264-ма. Отчита се и много нисък процент на запълване на домовете на агенцията - за септември 10.9%, или 566 души. Единственият начин бежанците да бъдат задържани у нас е, ако са арестувани. В домовете на дирекция \"Миграция\" към МВР, които са от затворен тип, през септември има 418 човека, което е почти 60% от общия капацитет. Европейската агенция за гранична и брегова охрана \"Фронтекс\" отчете ръст от 40% на броя на нелегалните мигранти, които са влезли в ЕС през Турция или т.нар. Източен средиземноморски маршрут в първите девет месеца на годината спрямо същия период през 2017 г. Отчетено е съществено увеличение на  незаконните преминавания  на сухоземната граница на Турция. От началото на годината по този път в Европа са пристигнали 40.3 хил. души, основно от Сирия, Ирак и Афганистан. \"Фронтекс\" отчита спад на мигрантите, които влизат в Стария континент през Средиземно море. Броят на чужденците, пристигнали оттам, е намалял с 1/3 спрямо същия период на 2017 г. и те вече са 100 хил. души.", "date": "2018.10.17", "title": "За половин година над хиляда нелегални мигранти са успели да преодолеят граничния контрол"}
{"url": "https://www.dnevnik.bg/evropa/2018/10/17/3328809_evropa_moje_da_promeni_politikata_si_kum_sauditska/", "text": "Европа може да се наложи да промени отношенията си със Саудитска Арабия в зависимост от изхода от разследването на  изчезването на саудитския журналист Джамал  Хашокжи , заяви днес съюзник на германския канцлер Ангела Меркел, цитиран от \"Ройтерс\". \"Ние имаме доста противоречива картина за Саудитска Арабия, особено за случая с Хашокжи през последните дни, а това, което стане известно в идните дни, ще попълни тази картина. Европа може да се наложи да поправи своята политика към Саудитска Арабия\", каза Юрген Харт, който е външнополитически говорител на консерваторите на Меркел. \"Необходимо е да използваме икономическите си лостове за влияние, така че Саудитска Арабия да продължи да върви по пътя към стабилност в региона\", заяви той за радио \"Дойчландфунк\". Според него е твърде рано да се правят конкретни предложения за промяна на политиката и няма планове за санкции срещу Саудитска Арабия. Хашокжи, критик на саудитския престолонаследник, е в неизвестност, откакто влязъл с консулството на Саудитска Арабия в Истанбул на 2 октомври. Турски служители смятат, че той е бил убит в консулството, а саудитците отричат това. /БТА", "date": "2018.10.17", "title": "Европа може да промени политиката си към Саудитска Арабия заради изчезналия журналист, каза съюзник на Меркел"}
{"url": "https://www.dnevnik.bg/bulgaria/2018/10/17/3328823_kabinetut_prie_zakonut_za_horata_s_uvrejdaniia_i_go/", "text": "Правителството одобри проекта на Закона за хората с увреждания, а за реализация на новите моменти, които той въвежда за следващата година са предвидени 486 млн. лв., каза днес пред журналисти министърът на труда и социалната политика Бисер Петокв, цитиран от агенция \"Фокус\". Той допълни, че сумата се формира от наличния финансов ресурс за тази политика в Министерството на труда и социалната политика, който е 133 млн. лв. от бюджета на държавното обществено осигуряване и допълнителните 150 млн. лв., които премиерът и правителството обещаха. Министърът посочи, че проектът на Закона за хората с увреждания е бил приет във вида, в който е внесен. \"В него се предвиждат и мерки за подкрепа на хората с увреждания – както финансова, така и подкрепа за изграждане на достъпна среда и подкрепа за работодателите за устройване и приспособявне на работни места за хора с увреждания\", каза Бисер Петков. Той обясни, че законопроектът ще бъде внесен до края на седмицата в Народното събрание, където ще започне неговото разглеждане. Това ще рече, че  остава спорният момент  за квота наети хора с увреждания в големите компании, което не се одобрява от работодатели и  синдикати . Индивидуална оценка ще определя паричната помощ С предлаганата нормативна уредба по нов начин се дефинират областите и средствата за необходимата подкрепа за социално приобщаване на хората с увреждания, се казва в съобщението за законопроекта на правителствената информационна служба. Допълва се, че проектът на Закон за хората увреждания въвежда нова индивидуална оценка, която е комплексна и ще отразява потребностите на човека с увреждане, изследвайки неговото здравословно състояние, функционалните затруднения и наличието на бариери при изпълнение на ежедневните му дейности, както и вида на необходимата подкрепа. От 1 януари 2019 г. на хората с увреждания над 18-годишна възраст ще се предоставя месечна финансова подкрепа, която ще компенсира разходите, породени от увреждането и представлява сума, в зависимост от степента на увреждане. Размерът на финансовата подкрепа ще се определя в зависимост от линията на бедност. През 2019 г. хората с над 90% степен на увреждане с право на чужда, които получават социална пенсия за инвалидност, ще получават 57% от линията на бедност, или 198 лв. на месец. Създава се Държавна агенция за хората с увреждания Със законопроекта се предвижда от 1 януари 2021 г. да се създаде Държавна агенция за хората с увреждания като нова структура към Министерския съвет. Тя ще изготвя индивидуалната оценка на потребностите на хората с увреждания и ще има водеща роля при координацията на цялостната държавна политика за техните права. Новата структура ще е правоприемник на сегашната Агенция за хората с увреждания. Към нея ще бъдат насочени служители от Агенцията за социално подпомагане, които до настоящия момент изпълняват политиките по социално-икономическа защита на хората с увреждания. Предвижда се разработване и изпълнение на Национална програма в подкрепа на работодателите за финансиране на дейности по приспособяване и/или оборудване на работни места и осигуряване при необходимост на достъп до тях с цел стимулиране и подпомагане на работодателите за наемане на хора с трайни увреждания. С проекта на Закона за хората с увреждания се регламентира защитената заетост за хора с тежки и множество увреждания. Предвижда се създаване на центрове за защитена заетост, като механизъм в подкрепа на трудовата интеграция на хора с тежки и множество увреждания. Свършеното ще се анализира с информационна система Предвижда се изграждане на информационна система за хората с увреждания, която да служи за наблюдение и анализ на социално-икономическия статус на хората с трайни увреждания, за планиране на дейности, свързани със задоволяване на индивидуалните им потребности и за разработване на секторни политики. Информационната система ще поддържа профил на всеки човек с трайно увреждане с възможност за индивидуален достъп до персоналните данни за лицето чрез идентификация по реда на Закона за електронната идентификация. Със законопроекта се създават възможности за публично финансиране на проектен принцип на дейности за изграждане на достъпна среда с цел премахване на съществуващи пречки и прегради пред достъпността и в подкрепа на мобилността на хората с увреждания по реда на Национална програма за достъпна жилищна среда и лична мобилност. Предвижда се от 1 януари 2020 г. финансирането и предоставянето на помощни средства, приспособления, съоръжения и медицински изделия за хората с увреждания да премине към системата на здравеопазването.", "date": "2018.10.17", "title": "Кабинетът прие и подсигури с 486 млн. лв. Закона за хората с увреждания"}
{"url": "https://www.dnevnik.bg/detski_dnevnik/2018/10/17/3328829_kak_se_uchi_predpriemachestvo/", "text": "Тази учебна година веднъж седмично ученици от 10 и 11 клас на четири столични училища ще се събират в стартъп клубове. Водени от ментори, те ще развиват креативното си мислене и предприемачески умения, като извървят пътя от научаването да работят в екип, през избора на успешна бизнес идея, до нейното реализиране. В края на май те ще представят пред жури от инвеститори своите бизнес идеи. Отборът победител ще участва в международно състезание по предприемачество, което ще се проведе през юни в столицата на Словения Любляна. А отборът победител ще спечели едногодишна стипендия за университет в Колорадо, САЩ. Програмата \"Тийноватор\" , част от международната мрежа U School, беше представена вчера пред ученици от големите класове на СМГ \"Паисий Хилендарски\", 105 СУ \"Атанас Далчев\", 32 СУИУЧЕ \"Св. Климент Охридски\" и 19 СУ \"Елин Пелин\" от Матия Голяр. Той я създава през 2008 година в Словения, а днес тя се прилага в девет държави на три континента. Методиката на обучение на \"Тийноватор\" е разработена на базата на Design Thinking – концепция на Станфордския университет. \"Нашата цел е да създадем свят, в който никой не е ограничен от обстоятелствата, защото учениците са реално подготвени за бъдещето\", каза Голяр. На събитието присъстваха успешни предприемачи от Силициевата долина, сред които Лари Бийл, който финансира реализирането на програмата в България. ", "date": "2018.10.17", "title": "Как се учи предприемачество"}
{"url": "https://www.dnevnik.bg/bulgaria/2018/10/17/3328834_pravitelstvoto_oblekchi_iziskvaniiata_za_individualen/", "text": "Правителството облекчи изискванията при провеждане на индивидуален лов на дива свиня. Измененията в правилника за прилагане на Закона за лова и опазване на дивеча са част от предприетите мерки за борба с африканската чума по прасетата, като се цели намаляване на популацията им. С приетите промени отпада изискването за присъствие на длъжностно лице от държавното горско или държавното ловно стопанство при индивидуален лов на дива свиня в ловностопанските райони, предоставени на ловните дружини. При лов в държавните ловни стопанства и ловностопанските райони към държавните горски стопанства, изискването за присъствието на длъжностно лице обаче остава, когато ловът е по линия на организирания ловен туризъм. В началото на септември в България също бе регистриран случай на заболяването, като във ферми в района на Провадия  бяха унищожени 65 свине . Междувременно спешно бе изградена  телена ограда по границата с Румъния  заради опасенията от навлизане на заразата в страната чрез дивите свине. Вчера Европейската комисия съобщи, че започва този месец  спешен одит за еволюцията на африканската чума по свинете в Румъния  в контекста на бързото разпространение на вируса в лични стопанства и свинеферми с търговско предназначение.", "date": "2018.10.17", "title": "Правителството облекчи изискванията за индивидуален лов на диви прасета"}
{"url": "https://www.dnevnik.bg/sport/2018/10/17/3328812_citat_na_denia_dori_i_lionel_mesi_shte_strada_v/", "text": "Имам чувството, че всеки футболист, който дойде в \"Манчестър юнайтед\", колкото и да е добър, се представя слабо в отбора. Дори и Лионел Меси би страдал в този отбор на  \"Юнайтед\" . Думите са на легендата на \"Манчестър юнайтед\" Пол Скоулс, който е един от най-големите критици на мениджъра  Жозе Моуриньо . Бившият английски национал отдавна твърди, че португалецът трябва да бъде уволнен. \"В миналото бяхме свикнали да гледаме \"Сити\" и \"Ливърпул\", които сменяха мениджърите си постоянно, но въпреки това не постигаха нищо. Сега ние сме в ролята на тези два клуба. Дори съм сигурен, че те ни гледат и ни се присмиват заради ситуацията, в която изпаднахме\", добави Скоулс.", "date": "2018.10.17", "title": "Цитат на деня: Дори и Лионел Меси ще страда в \"Манчестър юнайтед\""}
{"url": "https://www.dnevnik.bg/bulgaria/2018/10/17/3328838_kabinetut_otpusna_pochti_1_mln_lv_za_remont_na/", "text": "Кабинетът отпусна 991 128 лева на Министерството на транспорта, информационните технологии и съобщенията, за нуждите на \"Авиоотряд 28\", свързани с покриване на разходи по извършване на базово техническо обслужване на самолет \"Еърбъс\" A319, съобщиха от правителствената информационна служба. Такова обслужване се прави веднъж на две години, се уточнява в решението на правителството. От 28 май 2009 г., когато самолетът е приет за експлоатация в \"Авиоотряд 28\", са извършени пет базови технически обслужвания, като последното, правено през тази година, е с най-голям обем от изпълнени дейности и поради това, продължителността и стойността на прегледа е най-висока. Извършването на базово техническо обслужване осигурява продължаване на летателната годност, висока безопасност и сигурност на полетите със специално предназначение, като при неизпълнение на тези дейности самолетът трябва да бъде спрян от експлоатация, се допълва в решението. Като цяло ползваният от правителството \"Еърбъс\" е доста по-безпроблемен от другата машина - \"Фалкон\". Единственият сериозен инцидент с по-голямата машина стана през ноември 2016 година, когато по време на подготвителен полет за планиран курс  се появи пукнатина на предното стъкло . За сметка на това фалконът на няколко пъти  имаше проблем с отварянето на колесниците  преди кацане. Според устройствения му правилник \"Авиоотряд 28\" е авиационен оператор за изпълнение на полети със специално предназначение и полети за нуждите на министерства и ведомства. Под \"специално предназначение\" се разбират полети за нуждите на президента, министър-председателя, председателя на парламента, вицепрезидента и пътници, включени в делегациите им.", "date": "2018.10.17", "title": "Кабинетът отпусна почти 1 млн. лв. за ремонт на правителствения \"Еърбъс\""}
{"url": "https://www.dnevnik.bg/bulgaria/2018/10/17/3328836_memorialut_v_hiroshima_e_bil_oskvernen_ot_slujiteli_na/", "text": "Двама служители от техническия персонал на Софийската опера  са извършили посегателството  срещу Паметника на мира в Хирошима, съобщи директорът на институцията акад. Пламен Карталов, цитиран от БНТ. Съставът е в Япония на турне и по думите на директора, след представлението ще бъде поднесено официално извинение. Служителите вече са уволнени и извадени от групата. Вчера стана известно, че паметникът е бил осквернен с три графита, единият от които е бил на български и гласи \"Локо София\". Надписът е бил надраскан с черен спрей на едно от огражденията в комплекса, посветен на жертвите от атомните бомбардировки на 6 август 1945 г. Пазачът на комплекса заяви, че е открил този и още два подобни надписа в понеделник. Единият е бил върху ограда за ремонт около самия музей, другият - върху пейка в близост до купола, а третият - върху вратата на сградата за събиране на боклук. От градската управа обявиха, че са изключително разочаровани от вандалската проява върху едно от най-емблематичните места в града, което се посещава целогодишно от хора от цял свят, предаде NHK World Japan. В официална позиция до медиите Софийска опера и балет поднесе официално извинение заради случая. \" \"Изразяваме искреното си възмущение и потрес от извършеното посегателство срещу Мемориалния парк на мира в гр. Хирошима. Осъждаме този вандалски акт, който засяга по недопустим и непристоен начин паметта на жертвите на атомната бомбардировка от 06.08.1945 г. Това е ужасно поругаване по хулигански подбуди на символа на една световна трагедия\" пише в текста. От операта настояват виновните да понесат цялата тежест на закона последствията от действията си. \"Софийска опера и балет категорично се разграничава от извършителите, като същите нямат място в трупата ни и затова прекратяваме напълно отношенията си с тях. Изразяваме готовността си за всякакъв вид съдействие на японските власти при провеждане на разследването по случая\", съобщава Софийската опера и балет.", "date": "2018.10.17", "title": "Мемориалът в Хирошима е бил осквернен от служители на Софийската опера"}
{"url": "https://www.dnevnik.bg/politika/2018/10/17/3328843_cvetanov_namekna_che_triabva_da_izgonim_ruski/", "text": "Доказателствата вече са много по-ясни и тук може да се каже, че трябва да се съобразим с това, което направиха всички развити европейски държави. Това каза председателят на ГЕРБ в парламента Цветан Цветанов на въпрос на \"Дневник\" дали вече има достатъчно доказателства по случая с отравянето на двойния руски агент Сергей Скрипал. В края на март, след заседание на Съвета по сигурността към Министерския съвет, министър-председателят Бойко Борисов заяви, че ще изчака повече доказателства по случая и чак след това може да се стигне до по-крайни действия, за което  бе похвален  от руския посланик Анатолий Макаров. Запитан директно дали България трябва да изгони руски дипломати Цветанов каза: \"Не бих искал да иззема функциите на изпълнителната власт, но много е тревожно това, което излезе като доказателства, категоричността, която декларираха държави като Великобритания, Австрия, Германия, Франция и САЩ\", каза Цветанов. \"Разбира се, че една от потенциалните заплахи за региона и Европейския съюз са хибридните заплахи и за всички е ясно, че това, което е направено, като извод от всички държави в Европейския съюз е, че Русия е една от държавите, които действително са (произход на - б.а.) потенциалните заплахи, които прилагат и в Западна Европа и Южните Балкани и държавите-членки на ЕС, и в държави извън ЕС\", каза Цветанов на въпрос дали има данни за шпионски и хакерски действия в България, каквито имаше и в  Швейцария  и Чехия. В понеделник Борисов имаше среща с посланика на Великобритания Ема Хопкинс, която го е запознала с нови доказателства по случая \"Скрипал\". Журналистическо разследване на The Insider и Bellingcat идентифицира заподозрените за отравянето на бившия руски разузнавач Сергей Скрипал и дъщеря му Юлия руснаци, които бяха известни с фалшивите си имена, като  Александър Мишкин  и  Анатолий Чепига . И двамата са офицери от Главното управление на генщаба на руската армия (ГРУ).", "date": "2018.10.17", "title": "Цветанов намекна, че трябва да изгоним руски дипломати заради Скрипал"}
{"url": "https://www.dnevnik.bg/kultura/2018/10/17/3328830_cinelibri_ekranizacii_i_razmah/", "text": "С пълна пара върви четвъртото издание на кино-литературния фестивал CineLibri (10 – 24 октомври), организиран от Жаклин Вагенщайн и издателството Colibri. Той е уникален в световен мащаб. И бързо се разви от 2015 до днес. На сегашното издание има 46 филма. CineLibri бе открит от видния британски писател Иън Макюън с филма \"На плажа Чезъл\" (2017) на Доминик Кук - по едноименния роман на Макюън и негов сценарий. Пред публиката в зала 1 на НДК той каза: \"Уверявам ви, че за мен това е наистина изключително интересен фестивал - не прилича на никой друг, на който съм присъствал, а съм бил на страшно много фестивали\". За втора поредна година CineLibri има конкурс – българският участник в него е омнибусът от 6 новели по разкази на Георги Господинов \"8 минути и 19 секунди\". В международното жури са холандският писател Херман Кох и френският Давид Фоенкинос (и режисьор), британският актьор Майкъл Маккел и канадският продуцент от Албания Анди Делиана, а председател е друг изключителен продуцент - Мартичка Божилова от АГИТПРОП. Тазгодишният победител е необичайната драма   (2017, Франция/Канада) на Албер Дюпонтел, адаптирал романа на Пиер Льометр и получил 5 награди \"Сезар\", влючително и за адаптиран сценарий. Филмът тръгва от последните дни на Първата война и разказва за травми и топлота, бедност и мошеничество, картини и ужас, проектирани в три мъжки съдби. Албер Дюпонтел играе и главната роля. Втора награда спечели  \" на Бьорн Рунге по романа на Мег Уолицър, а трета -  . Съпътстващите програми са: Съвременни продукции, Книги по филми, Личности. Има и пет гала вечери: аржентинска, бразилска, ирландска, финландска, японска. На 13 октомври в зала \"България\" бе чествана 100-годишнината на гениалния шведски режисьор Ингмар Бергман (1918 - 2007), звуча музика от негови филми в изпълнение на Софийска филхармония и бе показан документалният филм на Георги Тошев \"Лив Улман. Къщата на спомените\", в който сакралната муза на Бергман, самата талантлив писател и режисьор, наричана от него \"моят Страдивариус\", за първи път се среща с български екип. По време на фестивала могат да се видят три от най-великите филми на шведския майстор: \"Седмият печат\" (1957), \"Персона\" с Лив Улман и Биби Андершон (1966), \"Есенна соната\" (1978) с Ингрид Бергман и Лив Улман. В програмата са включени и други наши екранизации, сред които \"Безкрайната градина\" (2017) на Галин Стоев по пиесата \"Приятнострашно\" на Яна Борисова, \"Аз съм ти. Адриана\" (2012) на Петър Попзлатев по незавършения \"Роман без заглавие\" на Димитър Димов и \"Адриана\" от Теодора Димова, \"Възвишение\" на Виктор Божинов по едноименния роман на Милен Русков... Много от филмите са посветени на любовта и мотото на фестивала е  . Давид Фоенкинос показа филма си \"Ревност\", в литературен клуб \"Перото\" се състоя среща с Херман Кох, предстои прожекция на документалния филм за него \"Истинският Херман Кох\"... Може да се види и Беноа Жако, и филмът му \"Ева\" с Изабел Юпер по едноименния роман на Джеймс Хадли Чейс от 1945 г... Много са събитията на CineLibri, който ударно открива сезона на есенните софийски киномаратони. Изгледах доста филми – и прекрасни, и добри, и досадни. Изключителната Глен Клоуз участва в два от конкурса: \"Съпругата\", който току-виж й донесъл \"Оскар\", и \"Чудноватият дом\" на Жил Паке-Брене - по Агата Кристи. Младата и очарователна Сърша Ронън също играе в две екранизации: \"На плажа Чезъл\" и \"Чайка\" на Майкъл Мейър – поредното безплодно англо-саксонско протягане към Чехов, което си струва да се види само заради нея. В два филма блести и Джонатан Прайс: \"Човекът, който уби Дон Кихот\" на Тери Гилиъм и \"Съпругата\". Биографичните заглавия са прелюбопитни, а някои – и вълнуващи, като \"Да се превърнеш в Астрид\" на Периле Фишер Кристенсен, посветен на авторката на \"Пипи дългото чорапче\". Прави впечатление, че в два от филмите в основата на сюжета е писател в сянка: \"Съпругата\" и \"Колет\" на Уош Уестморленд с убийствената Кийра Найтли в ролята на великата френска писателка със скандална слава. И още – два пъти гледах лесбийски ласки: в \"Колет\" и в \"Неподчинение\" на Себастиан Лейло.  , вдъхновен от романа на Мигел де Сервантес. Една от звездите на \"Монти Пайтън\", автор на \"Бразилия\" (1985), \"Приключенията на барон Мюнхаузен\" (1988), \"Кралят на рибарите\" и др,, великият Тери Гилиъм се готви за него над 25 години. Безпаричие, актьорска смърт, природни стихии и какво ли не премеждия се случват на проекта, докато не го заснеме най-накрая на 76. Готовият филм пък има проблеми с показването и съдебни дела с досегашния продуцент Паулу Бранко, който не го харесва. След Кан и тук най-сетне го видяхме – омесване на кино и фантазия, живот и лудост, където селски обущар в Испания (Джонатан Прайс), изиграл навремето Дон Кихот в студентски филм на днешния холивудски режисьор Тоби (Адам Драйвър) и до днес живее в образа на печалния рицар, а самия Тоби третира като Санчо Панса. На мушка е всичко, за което се сетите, включително киното, руските олигарси и Тръмп, но филмът е уморено пиршество на абсурда. Само откъслечни забавни шрапнели припомнят за взривовете смях с Монти Пайтън. Изстрадан и объркан филм на изтощен Маестро. Но пък Джанатан Прайс и Адам Драйвър са блестящи. \"Неподчинение\" по романа на Наоми Алдърман е дързък филм за днешния консерватизъм на еврейската общност в Северен Лондон и волността на чувствата. Красивата Ронит (Рейчъл Вайс) е фотограф в Ню Йорк и снима старец с безброй татуировки. В Лондон местният равин Крушка издъхва по време на проповед. Оказва се, че Ронит му е дъщеря, която той е зачеркнал, и внезапното й пристигане вдървява общността. Хубавата Ести (Рейчъл Макадамс) е учителка и съпруга на кандидата за нов равин. Свекърът й има фабрика за перуки. Тя носи една от тях. Между двете млади жени хвърчат искри. Става дума за стара \"греховна\" любов. Какво се случва, ще разберете, гледайки филма. Чилийският режисьор Себастиан Лейло спечели тази година \"Оскар\" за чуждоезичен филм с \"Фантастична жена\" – драма за любовта между трансексуалка и възрастен мъж, неговата смърт и мъстта на роднините му към уязвимата жена. Новият му филм е също интригуващ и пълен с копнеж, а вездесъщият днес мобилен телефон се появява чак на 86-та минута.  \"Катастрофалният артист\" на любимия Джеймс Франко е отрупана с награди откачена екранизация по мемоарната книга на Грег Сестеро \"Катастрофалният артист. Моят живот в стаята. Най-великият лош филм, правен някога\" за създаването на феноменално нелепата независима мелодрама \"Стаята\" (2003) на Томи Уайзо, чийто рейтинг в IMDb е 3.6. В \"Катастрофният артист\" действието поема от 13 юли 1998 в Сан Франциско. Братята Джеймс и Дейв Франко играят ужасно смешните авантюристи Томи Уайзо и Грег Сестеро, които през 1999 се преместват в Холивуд и не се спират пред нищо, за да правят своето си кино. Забавно-ироничен филм. Джеймс Франко с дългата коса е страхотен и като актьор, и като режисьор. \"Катастрофалният артист\" е създаден за киноманиаците. Както всяка година, CineLibri гостува и на други градове. Сега те са Пловдив, Варна, Габрово, Търговище, Стара Загора, Велико Търново, Благоевград, Враца и Каварна. Някои от заглавията ще бъдат разпространявани по кината.", "date": "2018.10.17", "title": "CineLibri: Екранизации и размах"}
{"url": "https://www.dnevnik.bg/bulgaria/2018/10/17/3328853_pravitelstvoto_prie_programa_za_eliminaciia_na_morbili/", "text": "Правителството прие Национална програма за елиминация на морбили и рубеола 2019 - 2022 г., с която ще се осигури допълнителна възможност за имунизация на групи с повишен риск от заразяване, съобщиха от пресслужбата на Министерския съвет. Парите за програмата са за сметка на утвърдения бюджет за съответната година на Министерството на здравеопазването. Финансирането на разходите за ваксини ще се извършва в рамките на осигурения бюджет за доставка на ваксини за задължителни и целеви имунизации и реимунизации. Ваксините осигуряват 90-95% защитеност срещу морбили и рубеола. Досегашният опит показва, че пълно прекъсване на разпространението на инфекцията се постига само при трайно поддържане на висок имунизационен обхват (> 95%). В противен случай снижението на заболеваемостта е временно. През последното десетилетие епидемични подеми на морбили и рубеола се регистрират в редица европейски държави. В България през 2009 - 2011 г. след дълъг междуепидемичен период (7 години) се разви епидемия от морбили - с 24 365 заболели и 24 смъртни случая. В периода 2011 - 2013 г. епидемии от морбили бяха регистрирани във Франция, Украйна, Грузия и Турция. Епидемии от морбили в Европа продължават да се регистрират и сега, като само за първите пет месеца на тази година са отчетени 8343 случая с най-голям брой заболели във Франция, Гърция, Италия и Румъния.", "date": "2018.10.17", "title": "Правителството прие програма за допълнителна защита от морбили и рубеола"}
{"url": "https://www.dnevnik.bg/sviat/2018/10/17/3328846_vicepremierut_na_krim_e_zadurjan_v_moskva/", "text": "Вицепремиерът на Крим Виталий Нахлупин е задържан в Москва, съобщи онлайн изданието РБК. Новината бе  потвърдена  от местните власти в Симферопол. Нахлупин е заподозрян за получаване на подкуп. Според източници на РБК става дума за търгове за изграждане на пътна инфраструктура. Тази сутрин представители на Федералната служба за сигурност (ФСБ) са обискирали комисията за конкуренцията на Крим и Службата за автомобилни пътища на полуострова, анексиран от Русия през 2014 г. Според други източници са били взети документи от железопътната компания и \"Крименерго\".", "date": "2018.10.17", "title": "Вицепремиерът на Крим е задържан в Москва"}
{"url": "https://www.dnevnik.bg/kultura/2018/10/17/3328847_pravitelstvoto_odobri_obnovenata_konvenciia_za/", "text": "Ревизираната Конвенция на Съвета на Европа за кинематографичната копродукция бе одобрена от българското правителство, съобщиха от Министерски съвет. Някои от основните промени в текста целят по-голяма гъвкавост за копродуцентите. При многостранна копродукция максималното участие става 80% вместо досегашните 70% от общите производствени разходи на кинематографската творба. Минималното съответно пада от 10% на 5%. В двустранна копродукция минималното участие също пада от 20% на 10%, а максималното участие става 90% вместо 80%, както досега. Друга важна промяна е отварянето на новата конвенция за подпис и ратификация от страни извън Европа. Така в бъдеще всяка страна по Конвенцията ще може да получава официален статус на копродукция със страна извън Европа, която също е участник в конвенцията, без да се налага двете страни да имат помежду си двустранен договор. Началото на подписването на ревизираната Конвенцията на Съвета на Европа за кинематографичната копродукция е поставено на 30 януари 2017 г. в Ротердам и от тогава вече 20 държави са подписали, а пет и ратифицирали новия текст. Тя е в сила от 1 октомври 2017 г.. България е участвала на всички етапи от работата по промяна на документа, като е била представена от експерти от НФЦ и е одобрила окончателния вариант, който е предложен за подписване.", "date": "2018.10.17", "title": "Правителството одобри обновената Конвенция за кинематографичната копродукция"}
{"url": "https://www.dnevnik.bg/sviat/2018/10/17/3328852_eksploziia_izbuhna_v_uchilishte_v_krim_ima_zaginali_i/", "text": "Най-малко 19 души са загинали при взрив и стрелба в колеж в град Керч в източната част на Крим. Това съобщават руски издания, като цитират местни медии. Поне 41 души са хоспитализирани, шестима са в тежко състояние. Руската национална гвардия \"Росгвардия\" определи случилото се като \"терористичен акт\" (по-късно следствието преквалифицира деянието като \"убийство на двама или повече души\"). Премиерът на Крим Сергей Аксьонов съобщи, че заподозреният е студент, който се е самоубил след експлозията. Тялото му е намерено в сградата на колежа. Следствието  потвърди, че става дума  за студент в колежа - Владислав Росляков,  приет през 2015 г.  Също по неофициални данни той е получил разрешително за притежание на оръжие на 8 септември. В същото съобщение се казва, че повечето загинали изглежда са починали от огнестрелни рани. Националният антитерористичен комитет, цитиран от \"Интерфакс\", съобщи, че е намерено непознато взривно устройство и се вземат мерки, за да се предотвратят \"повторни взривове\". Представители на институцията допускат, че вероятно е имало повече от един нападател и обявиха, че ще разследват, за да открият евентуални организатори. ТАСС цитира заместник-председателя на \"Росгвардия\" Сергей Меликов, според когото става дума за самоделно взривно устройство, съдържало \"метални късове\". Непосредствено след инцидента РИА \"Новости\" написа, че става дума за газова експлозия в столовата на Керченския политехнически колеж, но тази версия в момента се изключва. В Крим е обявен тридневен траур. В града с население около 150 хил. души  временно е ограничено движението  на градския транспорт. Русия, която управлява Крим от 2014 г. възприема случая като шеста атака в учебно заведение от началото на годината. Въоръжени мъже Директорът на колежа Олга Гребенникова каза сутринта пред местни медии, цитирана от \"Ройтерс\", че въоръжени мъже са влезли в сградата и са започнали да стрелят по намиращите се вътре. По думите ѝ сред жертвите са както ученици, така и служители. \"Влезли са пет или десет минути, след като тръгнах... Отлетели са всички стъкла. Взривили една зала, стреляли, след това хвърлили взривни пакети, след това стреляли с автомати, после - не зная с какво - стреляли на втория етаж, отваряли стаите и убивали всеки, когото можели да намерят.\" Източник на РБК в правоохранителните органи каза по-рано, че ученик в колежа е заподозрян за взрива. \"От показания на учениците става ясно, че един от тях малко преди взрива е оставил в столовата раница, също така ученици разказват, че са чували от младия човек, че прави опити с взривни вещества.\" Радио \"Говорит Москва\" съобщи в  канала си в \"Телеграм\" , като се позова на очевидци, че на първия етаж на сградата е имало взрив, а на втория - стрелба. Минути след взрива сайтът \"Керчь Инфо\"  цитира  очевидци, според които в района са се разхождали \"хора с автомати\".  Подобни  са показанията на ученик, който в момента на взрива е бил в съседна сграда. Пред телевизия RT служител на колежа говори за два взрива. За РБК жител на Керч и бивш ученик на техникума разказва, че брат му се намирал в сградата. В нея \"влязоха хора и започнаха да стрелят, а след това столовата се взриви, ученици скачаха от прозорците, двама учители бяха застреляни от упор.\" Следственият комитет на Русия съобщи, че взривът е станал около 12 ч. местно (и българско) време. Час по-къснно всички учебни заведения бяха затворени, предаде сайтът  \"Медуза\" . В детските градини дежури полиция, а родителите са били помолени да дойдат за децата си възможно най-бързо. На място работят спасителни екипи и пожарникари, в района има бронирана техника. Министърът на отбраната Сергей Шойгу каза, че военнослужещи и техника ще бъдат изпратени на мястото, за да помогнат на местните власти. В града ще пристигнат и криминалисти от Москва. Градът се намира на брега на Керченския пролив, където наскоро бе отворен за трафик мост, свързващ Крим с останалата руска територия. Засилени са мерките за сигурност и на Керченския мост (а и другаде в Крим, например по границата с Украйна). По информация на \"Фонтанка\" има проблеми и с мобилните комуникации и входящите към града обаждания са невъзможни. Всички обществено значими обекти са в режим на повишена сигурност. Колежът Керченският политехнически колеж възниква през 1930 г. като минно-металургичен техникум за местния добив на желязна руда и металургичен комбинат край града и до 1952 г. е бил единственото специално училище в Керч. Днес това е държавно професионално образователно учебно заведение със 73-ма преподаватели, като през 2017-2018 учебна година в него са обучавани 1061 души, от които 863 са в програмата за редовно обучение. През 60-те години на ХХ век са добавени специалности за счетоводители, строители и професионални водачи, а през 1990 г. сменя името си на политехнически. През 2011 г. е преобразуван в Керченски политехнически колеж на Националния хранително-вкусов университет. След анексирането на полуострова от Русия през 2014 г. собствеността му преминава към властта в рапубликата, а през 2016 г. към него добавят и Керченския техникум за кадри обслужващата сфера.", "date": "2018.10.17", "title": "Бомба избухна в колеж в Крим, има загинали и десетки ранени (обобщение)"}
{"url": "https://www.dnevnik.bg/ot_vas/novini_ot_vas/2018/10/17/3328708_ivanovskiiat_skalen_manastir/", "text": "Църквите и всички помещения край местността \"Писмата\" - на 18 км от град Русе образуват скалния манастир \"Свети архангел Михаил\".", "date": "2018.10.17", "title": "Ивановският скален манастир"}
{"url": "https://www.dnevnik.bg/bulgaria/2018/10/17/3328886_kabinetut_vuvejda_po-strog_kontrol_nad_dronovete/", "text": "Кабинетът реши да създаде административнонаказателни разпоредби за извършването на полети с безпилотно управляемо въздухоплавателно средство (дрон) без разрешение, съобщава правителствената пресслужба. Към момента липсва санкция за нарушаване на правилата, според които полетите с дронове се извършват след писмено разрешение на Главна дирекция \"Главна въздухоплавателна администрация\" в резервирано въздушно пространство. Това е една от промените, залегнали в Закона за гражданското въздухоплаване. Предлагат се допълнения при сертифицирането на дейности, представляващи високорискови операции за търговски и нетърговски цели, в съответствие с европейското законодателство. Изготвени са нови разпоредби по отношение авиационната сигурност, с които се създават конкретни основания за осъществяването на административен контрол, върху дейностите, свързани с авиационната сигурност както на гражданските летища, така и по отношение обучението на служителите, отговарящи за сигурността. В националното законодателство се въвежда понятието \"пълноправен контрольор\".", "date": "2018.10.17", "title": "Кабинетът въвежда по-строг контрол над дроновете"}
{"url": "https://www.dnevnik.bg/sport/2018/10/17/3328810_za_pruv_put_ot_40_godini_jeni_prisustvaha_na_futbolen/", "text": "За пръв път от 1979 г. жени присъстваха на футболен мач в Иран. Те са били на стадион \"Азади\" по време на приятелската среща на националния отбор срещу Боливия, предаде агенция ISNА. Азиатците стигнаха до победата с 2:1, но акцентът се насочи към трибуните. Според информацията все още не е изяснено дали присъствието на жени на стадиона е единичен случай, или ще стане честа практика. Според Би Би Си властите в Техеран са обявили преди мача, че \"определен брой жени\" могат да присъстват на стадиона. Това са били семействата на играчите, състезателки от женските национални отбори по футбол и футзал и жени, които работят във футболната федерация на Иран. В Иран съществува забрана за жените да присъстват на спортни събития, в които участват мъже. В миналото нарушаването на правилата можеше да доведе до глоби и дори затвор.  Иранските жени  се борят за повече права в страната, като се забелязва промяна спрямо отношението на властите към тях. По време на световното първенство в Русия на жените им беше позволено да гледат на голям екран изявите на националния отбор срещу Испания на стадион \"Азади\". ", "date": "2018.10.17", "title": "За пръв път от 40 години жени присъстваха на футболен мач в Иран"}
{"url": "https://www.dnevnik.bg/bulgaria/2018/10/17/3328898_bulgariia_e_sred_60-te_nai-inovativni_ikonomiki_v/", "text": "България е сред 60-те най-конкурентоспособни и иновативни икономики в света, показва доклад на Световния икономически форум. Тя заема 51-о място и този път не е последна в ЕС – зад нея са Румъния, Гърция и Хърватия. Най-висока оценка страната получава за  макроикономическата си стабилност ,  здравето на гражданите ,  инфраструктурата  и въвеждането на  информационни технологии . В сравнение с другите държави България заема най-висока позиция по отношение на пазара на труда (50 място), а най-ниско е позиционирана по отношение на финансовата система (71 място).  За тазгодишното издание на доклада си за световната  конкурентоспособност  СИФ, който всяка година събира през януари икономическия и политическия елит в курорта Давос, в източната част на Швейцария, е използвал \"напълно нова методология, за да може да отчете добре динамиката на световната икономика във времената на четвъртата промишлена революция\", информира АФП. СИФ е изследвал конкурентоспособността на 140 икономики по 98 индикатора и 12 основни раздела - сред които основните са институции, инфраструктура, макроикономическа стабилност и мощности за иновации. \"При всички тези фактори, взети заедно, САЩ отчитат най-добри резултати с 85.6 пункта от възможни 100, изпреварвайки Сингапур и Германия\", посочи СИФ в комюнике. САЩ са \"иновативен център\", заяви пред АФП Саадия Захиди, член на изпълнителния комитет на СИФ. \"Те имат добри постижение на пазара на труда, те се оправят добре, като се има предвид мащабът на пазара им, и твърде добре, когато става дума за институциите им\", допълва експертката. В доклада обаче се отбелязва \"отслабване на социалната основа и влошаване на  социалната сигурност \". САЩ се класират на 65-о място заради 5 пъти по-високо равнище на самоубийствата от средното за развитите икономики. СИФ подчертава и слабото представяне на САЩ в сектора на здравеопазването с продължителност на живота в добро здраве от 67.7 години (46-о място), което е с три години под средното за напредналите икономики и 6 години по-малко, отколкото в Сингапур и Япония. Швейцария, което държеше първото място от 9 години, е получила тази година общо 82.6 пункта според новата методология, които я класират на четвърта позиция. В Азия Хонконг е на 7-о място с 82.3 пункта, Южна Корея е 15-а със 78.8 пункта, а Китай е 28-и със 72.6 пункта. В Европа Швеция е в челната десетка, заемайки 9-о място с 81.7 пункта. Франция се класира едва на 17-о място със 72.6 пункта. Класирайки се на 51-о място с 63.6 пункта, България е веднага след Бахрейн. Зад нея се нареждат съседките ни Румъния с 63.5 пункта и 52-о място, Гърция с 62.1 пункта на 57-о място и Турция с 61.1 на 61-о място, сочат данните на сайта на СИФ. /БТА", "date": "2018.10.17", "title": "България е сред 60-те най-иновативни икономики в света, показа доклад"}
{"url": "https://www.dnevnik.bg/sport/2018/10/17/3328928_pravitelstvoto_otpuska_36_mln_leva_za_sportna_zala_v/", "text": "Правителството реши да отпусне 3 663 000 лева за изграждане на многофункционална спортна зала в Кърджали. Проектът за съоръжението е представен от областния управител на област Кърджали, съобщи правителствената пресслужба. В него се предвижда изграждането на многофункционална спортна зала. Съоръжението ще се използва основно за тренировки и състезания по волейбол, баскетбол и футзал. Основната зала ще има трибуна с 940 седящи места. В залата ще има осем съблекални, лекарски кабинет, конферентна зала, както и складове и обслужващи помещения. На втория етаж са предвидени две тренировъчни зали, които могат да бъдат обединявани в една по-голяма при необходимост. \"Реализацията на проекта ще доведе до устойчиво развитие и популяризиране на физическото възпитание и спорта сред подрастващите и активно занимаващите се със спорт в област Кърджали. Ще се създадат условия за създаване и изпълнение на тренировъчни и състезателни програми и възстановителни режими, както и за организиране и провеждане на състезания\", се казва в информацията. През май тази година беше открит ремонтираният за около 2 млн. лева стадион в Кърджали. В разгара на трите световни първенства, на които България беше домакин през септември - по волейбол, художествена гимнастика и гребане, министър-председателят Бойко Борисов и министърът на спорта Красен Кралев неколкократно изтъкнаха, че в годините на тяхно управление са вложени 350 млн. лева в спортна инфраструктура. \"Инвестирахме над 350 милиона лева в изграждането и ремонтирането на спортни зали в страната. Средствата, които се дават за спорт и спортни съоръжения, са важни, за да се мотивират децата\", каза Борисов при посещение във Варна през септември.", "date": "2018.10.17", "title": "Правителството отпуска 3.6 млн. лева за спортна зала в Кърджали"}
{"url": "https://www.dnevnik.bg/sport/2018/10/17/3328876_fotogaleriia_s_kolelo_na_skorost_ot_bai_krustyo_do/", "text": "Стивиан Гатев в полет към първото място в Home Mountain Bike Cup 2018.", "date": "2018.10.17", "title": "Фотогалерия: С колело на скорост от Бай Кръстьо до Драгалевци"}
{"url": "https://www.dnevnik.bg/bulgaria/2018/10/17/3328922_sudut_opravda_sobstvenicite_na_orient_tabako_po_deloto/", "text": "Пловдивският Окръжен призна за невинни  собствениците на фирма \"Одрин 8\"  Георги Бранеков и Александър Николич по делото за полуразрушения през март 2016 г. тютюнев склад на ул. \"Одрин\" №8, съобщи пловдивският  сайт \"Под тепето\" . Двамата бяха обвинени в незаконни строителни дейности в имот, обявен за паметник на културата, както и че са ползвали преправен официален документ, за да съборят сградата на \"Ориент табако\". От Окръжния съд в Пловдив съобщиха, цитирани от  специализирания сайт news.lex.bg , че Бранеков и Николич са оправдани, защото сградата няма статут на единична недвижима културна ценност. Обвиненията в документни престъпления пък са отпаднали заради изтекла абсолютна давност. От съда поясниха, че подробните основания за оправдателната присъда ще бъдат описани в мотивите към нея. Веднага след съдебното заседание прокуратурата обяви, че ще обжалва решението. Според \"Под тепето\" на базата на представените в съдебната зала доказателства било прието, че тютюневият склад не е бил деклариран като единичен паметник на културата и не е попадал в групов паметник към момента на събарянето му, както и че постройката няма защитен статут в момента. Изнесените в хода на процеса данни показвали, че през 2014 г. държавата е имала намерение да започне процедура по деклариране на сградата за паметник на културата, но пътят технически не бил извървян до края. \"Цялата сага има в основата си една лошо свършена работа от държавата администрация, но няма как изкупителната жертва на това да са двамата подсъдими\", каза в пледоарията си по-рано днес адвокат Розалина Апостолова, която защитава Бранеков и Николич, цитирана от \"Под тепето\". Извън съдебната зала адвокатът коментира, че тютюневият склад на \"Ориент табако\" очевидно има качествата да бъде паметник на културата, но няма документално доказателство, че е обявен за такъв. Съдът наложи забрана върху дейностите за пълно събаряне на складовете, а собствениците обжалваха. Намеренията на фирмата бяха да построи на мястото на изградения в началото на 20 век склад многофункционална сграда. Паметник на културата или не Събарянето на тютюневия склад , известен като сградата на \"Ориент Табако\", предизвика обществен скандал преди две години и половина както заради начина на разрушаването - в почивен ден и без да е известно дали има разрешение за него, така и заради последвалите противоречия между държавни органи по въпроса дали сградата е паметник на културата, или не. Първоначално община Пловдив и собствениците твърдяха, че въпреки възмущението на граждани на Пловдив, сградата не е паметник на културата, поради което разрушаването й не е изисквало изрично разрешение от властите и не е незаконно. На специална пресконференция кметът Иван Тотев и заместниците му обясниха, че  сградата погрешка не е била вписана в списъка на защитените  и показаха  документ,  според който през 2010 г. Националният институт за недвижимо културно наследство е удостоверил, че складът на ул. \"Одрин\" 8 не е паметник на културата, не попада в групов паметник на културата, нито в охранителната зона (зона с малко-по-свободен режим, но все пак с ограничения и специфични изисквания за застроявания). Министерството на културата обаче отрече тази информация, а експерти оспориха истинността на показания от пловдивската община документ.  По данни на института за недвижимо културно наследство  складът е обявен за паметник на културата от 1977 г. насам , а от 2000 г. попада и в обхвата на групов паметник Историческа зона \"Филипопол – Тримонциум – Пловдив\".", "date": "2018.10.17", "title": "Съдът оправда собствениците на полуразрушения тютюнев склад в Пловдив (допълнена)"}
{"url": "https://www.dnevnik.bg/analizi/2018/10/17/3327641_ako_mediite_tuk_biaha_vlast_borisov_i_cvetanov/", "text": "Като че ли някой й вярва. Отнася се впрочем и за посланиците, но те нали са дипломати - ще си мълчат възпитано, докато го слушат, а ако интересите на техните държави им повеляват, даже ще се извинят на нашия премиер. А ние ще изцеждаме мозъците си, пазейки да не доубием думите, докато описваме възмущението си от триумфалните пози на властта. Или, уморени и отчаяни, напишем накрая просто - \"Ставате смешни, засрамете се\" - и ги оставим на карикатуристите.", "date": "2018.10.17", "title": "Ако медиите тук бяха власт, Борисов и Цветанов нямаше да бъдат"}
{"url": "https://www.dnevnik.bg/skorost/2018/10/17/3328974_vuzrajenie_sreshtu_falita_na_olimpik_shte_zabavi_kraia/", "text": "Решението на съда по казуса с фалита на кипърската застрахователна компания \"Олимпик\", който засяга и над 200 хиляди български шофьори с техни полици, ще се забави, след като на второто заседание на магистратите в Никозия бяха внесени две възражения, предаде БНР. Те идват от сравнително малката транспортна компания от Лимасол, \"Експрес-гараж\" ООД. От компанията не приемат продължаване на процедура за обявяване на \"Олимпик\" в ликвидация, както възразяват и срещу назначаването на сегашния временен ликвидатор Павлос Накузи за постоянен ликвидатор. Съдия Ангелос Давид даде едноседмичен срок за внасяне на самото възражение в съда. Следващото заседание по делото бе насрочено за 26 октомври. В съдебната зала днес са присъствали представители на застрахователния надзор на Кипър, Гаранционния фонд, българското посолство, както и кипърският адвокат, упълномощен за наблюдател на процеса от името на гаранционния фонд на България, уточнява БНР. Полиците по застраховката \"Гражданска отговорност\", издадени от българския клон на \"Олимпик\",  бяха обявени за невалидни , считано от 17 август. Това засегна над 200 хиляди български водачи, чиито полици не бяха изтекли, но те трябваше да сключат нови. От решението на съда в Кипър зависи дали и как те ще могат да получат дадените за застраховките на кипърската компания суми.", "date": "2018.10.17", "title": "Възражение срещу фалита на \"Олимпик\" ще забави края на делото"}
{"url": "https://www.dnevnik.bg/gradska_sreda/2018/10/17/3328951_promiana_v_proekta_povdigna_novi_vuprosi_za_remonta_na/", "text": "Кметът на София Йорданка Фандъкова е възложила на дирекция \"Вътрешен одит\" да провери причините за промяна на проекта за ремонта на ул. \"Граф Игнатиев\", съобщи тя в профила си във \"Фейсбук\". Съмненията са, че в ремонта се влагат по-евтини материали от тези, заложени в проекта и така фирмата изпълнител ощетява общината, като същевременно промяната им е опорочила избора на фирма. Тези твърдения станаха повод за искане на оставката на зам.-кмета по транспорт Евгени Крусев, което е второ за този месец. В края на деня от \"Джи пи груп\", които изпълняват ремонта, опровергаха твърденията за ощетяване на общината. Поводът за исканата оставка на Крусев е репортаж на Би Ти Ви от тази сутрин  по сигнал на организацията \"Спаси София\" . В него се казва, че след като общината е подписала договор за 24 млн. лева с изпълнителя на ремонта \"Джи Пи груп\" е направена малка промяна в проекта - избрани са друг вид виброизолационни подложки. Промяната по закон е несъществена, но има голямо значение за избора на изпълнител в обществената поръчка. Причината е, че на базата на първоначалния проект в изискванията за търга са посочени конкретни характеристики за подложките. В случая най-съществена е тяхната маса - 5 кг/кв. метър. В търга участват три сдружения и една фирма – \"Джи Пи груп\". Почти всички предлагат подложки, които спазват критериите в изискванията. Единствено обединението \"ПСТ градска среда Зона 2\", в което влизат \"ПСТ груп\", \"Пътинженеринг М\" и \"Нови технологии на България\", предлагат подложка с три пъти по-голяма маса - 15.6 кг/ кв. метър. Това е и причината общинската комисия за поръчката да отстрани \"ПСТ градска среда Зона 2\". Потърсени от \"Дневник\" от \"ПСТ груп\" коментираха, че не са обжалвали решението на общинската комисия да дисквалифицира обединението от поръчката, защото са приели мотивите за правилни. Промени в крачка Пред \"Дневник\" директорът на общинското дружество \"Столичен електротранспорт\" Асен Тасев каза, че в идейния проект на проектанта Румен Борисов заложените подложки са били с тежест от 15.6 кг./кв. метър. Впоследствие Борисов е поискал промяна в условията и е заложил материали с тежест от 5 кг./ кв. метър. Представител на една от фирмите участвали в поръчката посочи, че макар и видът подложки да е бил променен, то заложената технология е предполагала използването на по-тежките материали. Месец след като общината възлага поръчката на \"Джи Пи груп\" общинското дружество \"Столичен електротранспорт\" иска промяна в проекта. Тя е одобрена от експертния съвет по устройство на територията. Според репортажа на Би Ти Ви една от промените е именно във вида на виброизолационните подложки като се одобряват такива с маса от 15 кг./кв. метра - каквито е предложило отстраненото обединение. В протокола от заседанието на съвета не е записано с какъв вид подложки и с какви параметри са записани с промяната на проекта. \"Предаденият ни технически проект имаше явни пропуски в целостта си, както и липсващи решения по част \"Конструкции\", \"Геодезия\" и \"Отводняване\", се казва в позиция на строителната фирма. В следствие на промяната на подложките проектантът - Румен Борисов, се оттегля. Потърсен от редакцията той не отговаряше на мобилния си телефон. Заместник-кмет на прицел Формално възложител на обществената поръчка е зам.-кметът по транспорт Евгени Крусев. Той е подписал и протоколите за отстраняването на кандидата от нея, а след това и промяната в проекта. Това е и причина от \"Спаси София\" да поискат оставката му. По-късно днес Крусев каза, че за момента не обмисля да подава оставка. Пред Би Ти Ви той посочи, че промяната е била необходима, защото освен вида подложки е трябвало да се променят и радиусите на релсите, които са били сгрешени и е имало опасност от катастрофи между движещите се трамваи. В репортажа на телевизията се казва и че предвидените първоначално подложки са по-скъпи от тези, които са избрани с промяната на проекта за ремонта. От фирмата обаче твърдят, че разлика в цените няма. \"Цените на различните производители към момента на избора им са идентични. Разликата, ако има такава, е единствено и само в полза на Възложителя, без това да окаже влияние на качествата на изпълнения релсов път\", се казва в позиция на фирмата. \"Процедурата при замяна на материал е подробно описана в Закона за обществените поръчки – изготвят се заменителни таблици и \"анализна цена\". Цената на новия материал се доказва от изпълнителя и се одобрява от възложителя, Столична община\", пише Фандъкова. Кметът допълва и че \"общественият интерес е да не бъде платено повече за нещо, което струва по-малко при промяна на материалите, и това е разписано като процедура в договора\". По-рано този месец общински съветници  поискаха оставката на Евгени Крусев  заради изпълнението на ремонта на \"Граф Игнатиев\". Тогава той каза, че няма намерение да напуска поста. Ремонтът на улицата предизвика много критики от граждани и съмнения за некачествено изпълнение. Същевременно \"Джи Пи груп\" се оттегли от спечелени поръчки  от държавата и Столичната община , след като в петък премиерът Бойко Борисов  поиска фирмата да бъде \"извадена\"  от проекти с държавно и европейско финансиране. Въпросите по подложката В сигнала на \"Спаси София\" се твърди, че подложките, които сега се поставят по улица \"Граф Игнатиев\" са по-некачествени и от \"рециклирана гума\". В него се цитира и Румен Борисов, който твърди, че тя няма да изолира вибрациите, заради твърде голямата си \"коравина\". Именно по-меките и по-леки подложки били в \"основната\" на неговия проект, променен след подписването на договора с \"Джи Пи груп\". В отговор от \"Джи Пи груп\" пишат, че подложките, които поставят са произведени \"от водещия европейски производител \"Пандрол\", като те са нови, не са рециклирани, а суровината, от която са направени, е \"получена вследствие на доказана и утвърдена технология на компанията\". Представители на френската компания вече пътуват към България, за да дадат по-голяма яснота, каза днес Евгени Крусев, цитиран от агенция \"Фокус\". Същевременно представител на австрийската компанията \"Гецнер\", която е трябвало да достави по-меките подложки, каза в ефира на Би Ти Ви, че на три пъти са писали до Столичната община защо не са поръчали материалите. Отговор не са получили. Зам.-кметът по транспорта обаче каза, че от общината са отговорили на фирмата на 17 август - малко повече от месец след като са получили третото писмо. \"Дневник\" поиска отговора от общината, но от там така и не успяха да го изпратят. Фирмата \"Гецнер\" официално няма представител в България, потвърдиха от Търговската камара на посолството на Австрия в България. Редакцията изпрати въпроси до офиса в Австрия, на които очаква отговор.", "date": "2018.10.17", "title": "Промяна в проекта повдигна нови въпроси за ремонта на ул. \"Граф Игнатиев\" (допълнена)"}
{"url": "https://www.dnevnik.bg/ot_vas/novini_ot_vas/2018/10/17/3328747_fotogaleriia_dokato_narushavash_pravilata_na_putia/", "text": "Дневник\" представя   за последните седмици от . В него всеки може да докладва нарушение, като качи снимка, която го показва.  на \"Дневник\" и \"Гражданите\" е с общи усилия да намалим нарушенията по пътищата. Приложението дава възможност на всеки сниман нарушител да се извини и снимката да бъде премахната. На снимката: Дипломатически автомобил на руското посолство прави няколко нарушения в рамките на няколко месеца, за които граждани сигнализират през платформата  . От посолството изпращат извинение за всяко от нарушенията.", "date": "2018.10.17", "title": "Фотогалерия: Докато нарушаваш правилата на пътя, някой те снима (част XXII)"}
{"url": "https://www.dnevnik.bg/evropa/2018/10/17/3328987_evrokomisiiata_e_gotova_da_vodi_delo_s_polsha_za_da/", "text": "Европейската комисия е готова да води съдебен процес с Полша, за да защити решението си да приключи без глоби антимонополното разследване срещу \"Газпром\", заяви пред ТАСС говорител на институцията. Той отбеляза, че право на всяка страна от ЕС е да подава съдебен иск срещу решения на Еврокомисията. Вчера националната газова компания на Полша ПГНиГ (PGNiG)  обяви, че е подала жалба  в Съда на Европейския съюз срещу  споразумението на Еврокомисията  с руския газов гигант \"Газпром\", който бе заподозрян в злоупотреба с господстващо положение. Брюксел прие на 24 май направените от \"Газпром\" отстъпки с цел да спре обвиненията за злоупотреба с господстващо положение в осем източноевропейски страни, сред които и България. Това позволи на руския газов гигант да избегне глобата. Според жалбата на ПГНиГ Еврокомисията не е положила необходимото усърдие при подготвянето на решението, обявила го е \"в явно противоречие със събраните доказателства и е нарушила определен брой процедурни разпоредби на правото на ЕС\". Освен това Варшава е на мнение, че наложените на \"Газпром\" ангажименти са били недостатъчни спрямо щетите, понесени от компаниите от Централна Европа в резултат на дейностите на \"Газпром\", които са несъвместими с правото на ЕС. \"Газпром\", който е контролиран от Кремъл, бе заплашен от глоба, която можеше да достигне до 10 процента от годишния му световен оборот. В резултат на споразумението Еврокомисията, която отговаря за конкуренцията, наложи на руския газов гигант серия от подробни правила, имащи за цел да променят поведението му на газовите пазари в Централна и Източна Европа и по този начин да гарантират най-вече конкуренцията при оформянето на цената на газа. Това приятелско споразумение предизвика недоволството на голяма част от осемте страни от Централна и Източна Европа - бивши съветски сателити, сега членки на ЕС, и най-вече на Полша - които искат да намалят зависимостта си от могъщия си съсед. /БТА", "date": "2018.10.17", "title": "Еврокомисията е готова да води дело с Полша, за да защити решението си за \"Газпром\""}
{"url": "https://www.dnevnik.bg/sport/2018/10/17/3328893_olimpiiski_shampion_prizova_marihuanata_da_izleze_ot/", "text": "Златният медалист в сноуборда от зимните игри в Нагано 1998 Рос Ребалиати призова Световната антидопингова агенция (WADA) да премахне марихуаната от списъка със забранените вещества. Употребата на канабис е допинг нарушение на правилата в спорта, освен ако не се използва за медицински нужди. \"Време е (употребата на марихуана да бъде разрешена). Ако на спортистите е позволено да консумират алкохол и цигари, позволете им да взимат марихуана. Това е единственото от трите неща, които са полезни (за здравето)\", заяви Ребалиати пред \"Ройтерс\". Изказването на олимпийския шампион в сноуборда дойде покрай  легализирането на марихуаната  в Канада. В сряда северноамериканската държава стана най-голямата страна в света с легален национален пазар за марихуана. Ребалиати е единственият спортист, чийто медал от олимпийски игри бил взет и впоследствие върнат. През 1998 г. канадецът беше уличен в употреба на марихуана, но тогава тя не попадаше в списъка на WADA. Още от края на миналия век темата около това  дали канабисът подобрява спортните резултати  среща разнопосочни мнения. През 2013 г. WADA, която е базирана в Монреал, увеличи позволеното количество при тестове в състезателни условия от 15 на 150 наномилиграма/милилитър.  \"Важно е да се отбележи, че списъкът (с позволените вещества) не е статичен, а се развива на базата на нови научни доказателства. Докато легализацията на канабиса в някои части на света може да бъде фактор по време на разискванията, легалният статут не може да бъде критерий за включването на някои субстанции към списъка\", казват от WADA.", "date": "2018.10.17", "title": "Олимпийски шампион призова марихуаната да излезе от списъка със забранените вещества"}
{"url": "https://www.dnevnik.bg/bulgaria/2018/10/17/3329043_armiiata_moje_da_izpulniava_zaduljeniiata_si_no_sus/", "text": "Парламентът прие Доклада за състоянието на националната сигурност през 2017 година със 78 гласа \"за\" и трима \"въздържал се\", предаде агенция \"Фокус\". Според документа българските въоръжени сили са в състояние със затруднения и повишен риск да изпълняват задачите си. Опасностите за националната сигурност на България през изминалата година са идвали от продължаващите бойни действия в Сирия, както и от бежанския и миграционен натиск към страните от ЕС. Реална заплаха са представлявали завръщащите се в европейските страни джихадисти, както и самостоятелно радикализирали се лица. Ключово предизвикателство е било ефективното разграничение между бежанци и икономически мигранти. Според доклада през миналата година опитите за нелегално преминаване на българските граници са били 8044, а намалението спрямо 2016 г. е 81%. Задържаните за подобни нарушения са 743. Във вътрешността на страната установените мигранти са 1801. 3700 са потърсили закрила в България. Като риск за обществената сигурност се обособяват маргинализацията и потенциала за дезинтеграция на някои етно-социални групи. Приоритет на управлението през миналата година в била киберсигурността.", "date": "2018.10.17", "title": "Армията може да изпълнява задълженията си, но със затруднения, приеха депутатите"}
{"url": "https://www.dnevnik.bg/skorost/2018/10/17/3329059_micubishi_zapochva_proizvodstvo_na_nov_elektricheski/", "text": "Съвместното дружество между \"Мицубиши\" \"Гуанджоу Атомобайл груп\" (GАC) започна производството в Китай на компактен електрически кросоувър. \"Юфим ЕВ\" (  е по дизайн на китайската компания. 12 града в Китай ще бъдат пилотни пазари за модела, като сред тях са Пекин, Чангша, Гуанджоу и др. \"Юфим ЕВ\" има пробег от 410 км, а цената му ще е около 135 800 юана (почти 20 хил. долара). Смесеното дружество на \"Мицубиши\" в Китай има ключово роля в плановете на японския концер до 2019 година да увеличи двойно продажбите си в страната, спрямо резултатите от 2016 г.", "date": "2018.10.17", "title": "\"Мицубиши\" започва производство на нов електрически модел в Китай"}
{"url": "https://www.dnevnik.bg/sviat/2018/10/17/3329056_koi_pecheli_i_koi_gubi_ot_legalizaciiata_na_kanabisa_v/", "text": "Канада стана днес втората държава (след Уругвай), легализирала напълно употребата на канабис за развлечение – гражданите ѝ вече имат право да си го купят от федерално лицензирани производители. Употребата на канабис там е една от най-високите в света. Канадците са похарчили около 5.7 млрд. канадски долара (4.6 млрд. щатски) през 2017 г. за медицинска и лична употреба, повечето от тях – на черния пазар. Би Би Си обобщава кой печели и кой губи от тази мащабна реформа. Адвокатите печелят \"Оттегляме се от забранителния режим, но вървим към много подробна регулация\", казва Бил Богарт, правен експерт по наркотиците и легализацията. Това означава, че ще трябва да се обсъдят много регулаторни детайли и ще има големи \"сиви зони\", които да бъдат променяни или експлоатирани. Една от тях е как полицията ще третира шофиращите под влияние на канабис и как това ще се сравнява с пилите шофьори. Вече е под въпрос технологията, използвана да засича тетрохидроканабинол (ТНС), психоативния компонент на марихуаната. Богарт предвижда, че ще бъдат оспорвани и правилата за храните с канабис, които няма да са законни още поне една година, както и въпросът дали и как да се употребява канабис с медицински цели на работното място. Наемодателите губят Федералният закон вече позволява консумацията и дори отглеждането на ограничени количества канабис по домовете. Наемодателите се боят от щети, които имотите им могат да понесат от дима и растенията. Правилата за това къде консумацията е разрешена се взимат на нови провинция – например в Онтарио употребата на канабис ще бъде позволена там, където е позволена и употребата на тютюн. Консумацията на обществени места ще бъде забранена в Ню Брънсуик, Нюфаундленд и Лабрадор и Саскачуан. Глобалните марки печелят Пазарът на канабис се очаква да бъде голям – между 4.2 млрд. щатски долара и 8.7 млрд., а броят на потребителите в първата година – между 3.4 млн. и 6 млн. Това предизвика интереса на глобалните играчи.  \"Кола-Кола\" наблюдава  \"ръста на непсихоактивниа канабидиол като съставка\" в напитки и обсъжда с канадския производител \"Аурора канабис\" дали да не развие такава. Собственикът на бирата \"Корона\" - \"Констълейшън брандс\", инвестира в безалкохолна канабисова напитка. Производителите на крафт канабис Занаятчиите, които работят в много по-малко мащаби, на теория би трябвало да прекратят незаконното производство. Но те ще се сблъскат с проблеми – от финансиране до ограничаване на употребата на земеделска земя. Някои например имат лиценз да отглеждат само канабис за медицинска употреба, но снабдяват и черния пазар. В опит да разнообрази пазара Канада въведе специални лицензи за \"микрокултиватори \"и \"микропроизводители\". Обмисля се и идеята да се дават лицензи на хора с дребни простъпки, свързани с марихуана. Учените печелят Има голямо поле за изследване на темата как канабисът влияе на човешкото тяло. Досега проучванията бяха ограничавани заради статута на марихуаната като контролирано вещество, макар медицинската ѝ употреба да е разрешена от 2001 г. Финансиране се намираше трудно, достъпът до канабис бе лимитиран, много от изследванията се фокусираха върху опасността от него. Новият статут обаче ще увеличи експериментите и инвестициите в проучвания, които взимат предвид и вредите, и ползите. Джъстин Трюдо печели Премиерът обеща легализацията по време на предизборната си кампания и сега с основание може да каже, че е спазил думата си. Според него това ще бъде от полза за младите канадци и за държавата, която ще ограничи черния пазар. Остават обаче въпросите за здравето на граждани и безопасността. А регулацията бе оставена в ръцете на провинционалните и общински лидери, което ги раздразни и обърка. Градовете губят Местните власти се боят, че ще трябва да поемат основната тежест на зонирането, местата за търговия, отглеждането у дома, лицензите и регулацията за употребата на обществени места. Някои градове решиха изобщо да не позволяват създаването на магазини за канабис. Въпреки аганжиментите обаче те не знаят какво ще спечелят от федералните данъци върху марихуаната. Правителството очаква 400 млн. долара приходи на година и е постигнало споразумение да запазва 25% от тях, останалото да връща на провинциите, които да финансират градовете.", "date": "2018.10.17", "title": "Кой печели и кой губи от легализацията на канабиса в Канада"}
{"url": "https://www.dnevnik.bg/biznes/2018/10/17/3329077_dopulnitelnata_pamet_za_agenciiata_po_vpisvaniiata_se/", "text": "Обществена поръчка от Агенцията по вписвания  за закупуване на допълнителен масив памет  се обявява заради указание на прокуратурата, се разбра днес от изявление пред журналисти на министъра на правосъдието Цецка Цачева. Тя поясни, че за нуждите на различни разследвания в Търговския регистър трябва да се съхраняват около 80 терабайта информацията. \"Това не е база данни от Търговския регистър, а метаданни\", уточни Цачева преди заседание на правната комисия. По повод  последния срив на регистъра  през лятото правосъдният министър обясни, че специализираните служби, прокуратурата и ДАНС извършват проверка и от тях ще дойдат отговорите, \"които цялото общество чака\". Попитана има ли опасност Търговският регистър отново да блокира, Цецка Цачева каза: \"Не, не съм уведомена. Тогава, когато постъпи съответна информация, обществото ще бъде уведомено. Информацията, която имам, е, че се спазват всички технологични правила с гарантиране архивиране на още две копия. Затова е осигурена техническа възможност.\"", "date": "2018.10.17", "title": "Допълнителната памет за агенцията по вписванията се купувала заради указание на прокуратурата"}
{"url": "https://www.dnevnik.bg/sport/2018/10/17/3329034_arsen_venger_ochakva_da_zapochne_rabota_ot_nova_godina/", "text": "Дългогодишният мениджър на \"Арсенал\"  Арсен Венгер  обяви, че не е сложил край на кариерата си. Французинът напусна \"артилеристите\" през лятото след 22 години начело и още е без отбор. В интервю за германското издание \"Билд\"  Венгер призна, че към него \"има интерес от цял свят\" . \"Вярвам, че ще започна работа от 1 януари. Все още обаче не знам къде. Чувствам се отпочинал, зареден съм и готов да работя отново\", каза Венгер и добави, че обича предизвикателствата. \"Уверен съм, че мога да водя както клубен отбор, така и национален. Не изключвам и Япония като дестинация, защото познавам тази страна. Имам опит на различни нива.\" През лятото Венгер беше свързван с различни отбори, сред които \"Реал\" (Мадрид) и дори националния отбор на Испания. В крайна сметка той реши да не бърза с намирането на нова работа. \"Наистина имах обаждания от цял свят, при това говорим за много интересни проекти\", обясни французинът. Според Венгер Германия не трябва да оставя Месут Йозил извън националния отбор. Мениджърът, който привлече плеймейкъра в \"Арсенал\", смята че Йоахим Льов трябва да убеди Йозил да се върне. Йозил напусна националния отбор на Германия през юли , когато обвини Германския футболен съюз в \"расизъм и неуважение\". \"Вярвам, че Германия се нуждае от Йозил. Силно се надявам той да бъде убеден от Льов да промени решението си, защото е супер футболист. Моето мнение е, че не той беше проблемът на Германия на световното първенство. Затова съжалявам, че взе такова решение. А и съм на мнение, че футболистите губят от нивото си, когато не играят за националния си отбор\", завърши Венгер.", "date": "2018.10.17", "title": "Арсен Венгер очаква да започне работа от Нова година"}
{"url": "https://www.dnevnik.bg/bulgaria/2018/10/17/3329075_napolovina_se_sukrati_srokut_za_proverkite_za/", "text": "От 3 месеца на 45 дни се съкращава срокът за проверка на нередности по европейските фондове. Решението прие правителството на заседанието си днес с приемане на изменение на Наредбата за администриране на нередности по европейските структурни и инвестиционни фондове. Промяната се наложила след направен анализ, че увеличаване на броя на подадените сигнали за нередности би довело до забавяне на темпа на изпълнението на програмите. Миналата седмица премиерът Бойко Борисов поиска фирмата \" Джи Пи груп\" да бъде \"извадена\"  от проекти с държавно и европейско финансиране. Вчера главният прокурор Сотир Цацаров съобщи, че разследват свързан с нея за пране на пари. Седмица по-рано  прокуратурата запорира 14 млн. лева на фирми  около \"Джи Пи груп\".", "date": "2018.10.17", "title": "Наполовина беше съкратен срокът за проверките за нередности в европроектите"}
{"url": "https://www.dnevnik.bg/bulgaria/2018/10/17/3328912_s_nad_160_mln_lv_evropari_shte_budat_remontirani/", "text": "Ремонтът на спешните центрове в България ще бъде финансиран с над 163 млн. лв. по Оперативна програма \"Региони в растеж\" 2014 - 2020 г. Това се разбра на днешното заседание на правителството. Министерският съвет даде съгласието си ръководителят на Управляващия орган на програмата да подпише договор за безвъзмездна финансова помощ с Министерството на здравеопазването за изпълнението на проект \"Подкрепа за развитие на системата за спешна медицинска помощ\". Общо в 237 обекта от системата на спешната медицинска помощ в цялата страна ще има ново строителство, реконструкция, ремонт, преустройство, подобряване на достъпа за лица с увреждания до сградите и на прилежащото околно пространство. Целта е да се обнови сградният фонд и оборудването в спешните отделения на лечебни заведения с над 50% държавно участие в капитала, 27 центъра за спешна медицинска помощ и разкритите към тях 170 филиала и 6 изнесени екипа. С парите трябва да бъдат купени и 400 нови линейки. Обществената поръчка за тях е за около 15 млн. лв., като  на няколко пъти търгът беше спиран заради обжалвания.", "date": "2018.10.17", "title": "С над 160 млн. лв. европари ще бъдат ремонтирани спешните центрове в страната"}
{"url": "https://www.dnevnik.bg/sviat/2018/10/17/3329069_gruckiiat_vunshen_ministur_podade_ostavka_cipras_poema/", "text": "Гръцкият премиер Алексис Ципрас прие оставката на външния министър Никос Коциас, заемал поста в продължение на три и половина години, предаде \"Катимерини\". Задълженията му ще се поемат от самия Ципрас, който обясни, че мярката е необходима като гаранция, че споразумението за името на Македония ще бъде гласувано в парламента. По-рано гръцки медии, цитирани от \"Ройтерс\", писаха, че е имало конфликт между Коциас и министъра на отбраната Панос Каменос. Последният и партията му \"Независими гърци\" са против договора за името на Македония, сключен и с помощта на досегашния първи дипломат. Според източници на \"Катимерини\" Коциас е бил разочарован от факта, че Ципрас не го е подкрепил след атаките от Каменос, който дори го нарекъл \"човек на Джордж Сорос\".", "date": "2018.10.17", "title": "Гръцкият външен министър подаде оставка, Ципрас поема задълженията му"}
{"url": "https://www.dnevnik.bg/zdrave/2018/10/17/3329105_farmacevtichna_asociaciia_signalizira_za_zabaviane_pri/", "text": "Десетки нови лекарствени терапии, които могат да се окажат животоспасяващи за много пациенти, могат да останат недостъпни за българския пазар през 2019 г. заради административно забавяне. Това сигнализираха в писмо до медиите от Асоциацията на научноизследователските фармацевтични производители в България. И посочиха списък на лекарствата, чакащи одобрение за българския пазар, които вече са достъпни в Европа, сред които медикаменти за неинсулинозависим диабет, множествена склероза, левкемии, ХИВ/СИПН, епилепсия, хепатит С, артрити и др. Председателят на комисията по оценка на здравните технологии към здравното министерство Илко Гетов коментира пред \"Дневник\", че след направена от него проверка по всяко от цитираните в писмото на асоциацията лекарства е установил, че част от посочените медикаменти са били одобрени от комисията още през март или май тази година, други през юни. За някои от тях е имало заседание на 9 октомври, което е било за компенсиране на отложено септемврийско заседание, част от лекарствата са били одобрени, а по докладите на други има забележки и нужда от уточняване по документацията. През октомври комисията ще има още едно заседание и ще разгледа още медикаменти. Гетов не можа да каже защо одобрените още през март или май медикаменти все още не са получили одобрение за покриването им от здравната каса догодина. Според законодателството, за да стигнат до пациентите в България и да се плащат от НЗОК, здравната каса трябва да договори отстъпки с производителите. Без такива договорки лекарствата не могат да бъдат плащани от касата. От здравната каса казаха лаконично пред \"Дневник\", че договарянето на отстъпки върви по график и няма забавяне. Но отказаха подробности за това за кои медикаменти има договорени отстъпки и има ли сключени договори. Повече информация щяло да бъде дадена след приключване на договарянето. Оставащите месеци до края на 2018 г. може да не са достатъчни за провеждане на договарянето, а към момента все още няма сключен нито един договор за отстъпка, заявяват в писмото си от асоциацията. \"Надяваме се, че това не е продължение на опитите за ограничаване на достъпа на българските пациенти до съвременно лекарствено лечение, които започнаха с  отменения в началото на 2018 г. мораториум  и продължиха с т.нар. \"проследяване на ефекта на терапията\", което на практика не се извършва, но пречи новите лекарства да се изписват от лекарите\", коментира Деян Денев, директор на Асоциацията на научноизследователските фармацевтични производители в България .", "date": "2018.10.17", "title": "Фармацевтична асоциация сигнализира за забавяне при одобрението на нови терапии"}
{"url": "https://www.dnevnik.bg/sport/2018/10/17/3329041_la_liga_se_gotvi_da_stigne_do_suda_v_tursene_na/", "text": "Испанската футболна лига се подготвя да се обърне към съда с надеждата да получи зелена светлина да провежда мачове от Примера дивисион в чужбина, съобщава радио \"КОПЕ\". Според информацията правният отдел на Ла Лига вече се е заел със задачата. Очаква се въпросът да стигне до съда в следващите седмици. Президентът на Ла Лига Хавиер Тебас е твърдо решен мачове от първенството да се играят в чужбина. Първата стъпка е насочена към двубоя между \"Жирона\" и \"Барселона\", като наскоро  лигата поиска официално двубоят се проведе в Маями на 26 януари . Испанската футболна федерация  наложи вето на \"износа\" на мачове в Северна Америка , след като играчите и някои клубове остро се противопоставиха. Сред противниците е и \"Реал\" (Мадрид), който изпрати протестно писмо до федерацията. В него белите посочват, че отборите трябва да играят помежду си на разменено гостуване на едни и същи стадиони в името на равнопоставеността. Освен от испанската федерация Ла Лига трябва да получи разрешение още от УЕФА, КОНКАКАФ и Американската футболна асоциация. Президентът на ФИФА  Джани Инфантино даде знак, че не приема охотно идеята . \"Мачовете в САЩ са от жизненоважно значение за нашата стратегия и няма да се откажем от това, което е наше право. Ако искаме да направим индустрията по-глобална, каквато е целта на Ла Лига, ако искаме да бъдем сред най-големите индустрии в световния спорт, тогава трябва да се потопим в американския пазар\", каза Тебас наскоро пред \"Ройтерс\".", "date": "2018.10.17", "title": "Ла Лига се готви да стигне до съда в търсене на разрешение за мачове в САЩ"}
{"url": "https://www.dnevnik.bg/bulgaria/2018/10/17/3329073_stroitelen_predpriemach_poluchi_25_godini_zatvor_za/", "text": "Състав на Софийския градски съд (СГС) с председател Ралица Манолова осъди на 25 години лишаване от свобода строителния предприемач Драгомир Драгомиров за убийството на двама инвеститори в столичния кв. \"Витоша\", информира сайтът news.lex.bg. Драгомиров имал спор с инвеститорите за неизплатени строително-монтажни дейности, които били извършени. На 18 май 2017 г. той се срещнал с тях - Стойка Мишева и Вечеслав Колев, в офиса за да уредят спора си. Според твърдението на строителя те отказали да платят. Той извадил законни си пистолет и ги застрелял. Делото премина по съкратената процедура и приключи в едно заседание на съда, тъй като Драгомиров е признал всички факти в обвинителния акт. При съкратената процедура наложеното наказание се намалява с една трета. Затова и той не можеше да получи доживотен затвор, макар според съдебния състав това да е било справедливото наказание. За двойно убийство максималното наказание е доживотен затвор без замяна, което обаче заради признанията в случая се заменя с от 20 до 30 години затвор. Прокуратурата поиска 20 години затвор, което след редуцирането означава наказание от 13 години и 4 месеца. Този случай е един от редките, в които съдът отсъжда по-тежка присъда от обвинението. Драгомиров помоли съда за снизхождение. Той обясни, че се занимава със строителство от 1989 г., а жертвите отказали да му платят за два строежа, докато той трябвало да плаща заплати на 100 работници и да осигурява материали. Решението на СГС подлежи на обжалване и протест пред Софийския апелативен съд.", "date": "2018.10.17", "title": "Строителен предприемач получи 25 години затвор за убийство на двама инвеститори"}
{"url": "https://www.dnevnik.bg/evropa/2018/10/17/3329138_oshte_12_hil_mladeji_ot_es_shte_mogat_da_putuvat/", "text": "След успеха на първото издание на  DiscoverEU  Европейската комисия организира  нов тур  за безплатно пътуване с влак в Европа. Кандидатстването ще започне на 29 ноември 2018, а крайният срок за кандидатстване ще бъде до 11 декември 2018 г. Самото пътуването в Европа ще се състои в периода между 15 април и 31 октомври 2019 г. Кой може да кандидатства и как? Кандидатите трябва да са навършили 18 години на 31 декември 2018 г. и да имат готовност за пътуване между 15 април и 31 октомври 2019 г. за период от 30 дни. При интерес кандидатстването става чрез  Европейския младежки портал . Експертна комисия ще подбере победителите между всички кандидати. Те ще бъдат уведомени за резултатите в средата на януари 2019 г. Одобрените ще могат да пътуват индивидуално или в група от максимум петима души. По правило те ще пътуват с железопътен транспорт, но за да се осигури по-добър достъп на континента, участниците могат да използват и алтернативни видове транспорт, като например автобуси, фериботи или, по изключение, самолети. Това гарантира, че младите хора, живеещи в отдалечени райони или на острови, част от ЕС, също ще имат шанс да участват.", "date": "2018.10.17", "title": "Още 12 хил. младежи от ЕС ще могат да пътуват безплатно, за да опознаят Европа"}
{"url": "https://www.dnevnik.bg/detski_dnevnik/2018/10/17/3329172_dogodina_shte_poluchat_dopulnitelno_pari_uchilishtata/", "text": "Догодина училища, които искат да въведат електронен дневник, ще получат допълнително пари. Това каза пред журналисти министърът на образованието Красимир Вълчев, цитиран от \"Фокус\". \"Електронният дневник е полезен. Едно проучване, което беше представено през пролетта, показа, че родителите, дори когато са само пасивно информирани чрез електронен дневник или друг електронен източник за това какво се случва в училище, това повишава доверието в образователната институция. Все още нямаме електронни дневници във всички училища, но в над 1000 училища има такъв. Догодина обмисляме с малко допълнително финансиране да подпомогнем всички училища, които желаят да поддържат електронен дневник\", каза министърът. На въпрос как гледа на идеята в училищата да няма родителски срещи, Вълчев отговори, че личната комуникация между родителите и учителя е необходима, но не е задължително тя да се осъществява във формата на родителски срещи. \"Предстои да бъде поставен въпросът за задължителността на родителските срещи\", каза още образователният министър.", "date": "2018.10.17", "title": "Догодина училищата ще получат допълнително пари за електронен дневник"}
{"url": "https://www.dnevnik.bg/sport/2018/10/17/3329062_marselo_bielsa_dari_hotel_za_25_mln_dolara_na_rodniia/", "text": "Мениджърът на \"Лийдс\" Марсело Биелса направи жест към родния си клуб \"Нюелс олд бойс\". Бившият селекционер на Аржентина дарява на клуба хотел, който да бъде използван от футболистите. Според информациите съоръжението се оценява на около 2.5 млн. долара. Откриването на хотела ще е на 3 ноември, когато \"Нюелс олд бойс\" ще чества 115-ата си годишнина. След решение на Биелса хотелът ще носи името на Хорхе Бернардо Грифа - бивш футболист на отбора. Външният вид на пететажния хотел е неугледен, но стаите са луксозни, пише аржентинският \"Оле\". Биелса е определян за една от големите легенди на клуба. Стадионът на отбора носи неговото име от 2009 г.", "date": "2018.10.17", "title": "Марсело Биелса дари хотел за 2.5 млн. долара на родния си клуб"}
{"url": "https://www.dnevnik.bg/bulgaria/2018/10/17/3329227_koshlukov_pusna_falshiva_novina_v_nacionalen_efir/", "text": "Водещият на предаването \"Още от деня\" на БНТ Емил Кошлуков започна разговора си със зам.-главния прокурор Иван Гешев тази вечер със споменаване на \"кръга Капитал\" във връзка с \"проведената злостна клеветническа кампания, че убийството на журналистката Виктория Маринова било поръчково\". С това водещият, който е и програмен директор на обществената БНТ 1, се вписа в подетата от властта кампания срещу медиите, които обърнаха задълбочено внимание на случая, атакувайки точно изданията на \"Икономедиа\". Кошлуков не посочи аргумент, а спомена вицепремиера Валери Симеонов, който бил го твърдял. (Нито в информационните, нито в коментарните материали на \"Дневник\" и \"Капитал\" по случая е имало твърдения, че убийството е поръчково и свързано с работата на Виктория Маринова.) В отговор на встъплението на водещия Кошлуков Иван Гешев коментира, че тези, които са участвали в клеветническата кампания, \"са се самоизключили от почтените\". Гешев направи бърз преглед на нашумели случаи и проверки. Блокираните 14 млн. лв., свързани с фирмата Джи Пи Груп, за които бе съобщено през седмицата, не са на компанията, а на един от акционерите, спрямо него се извършва проверка за пране на пари. Привлечени като обвиняеми няма. Хотелиерското семейство Арабаджиеви, обвинени за данъчни престъпления, продължават да бъдат издирвани. Митьо Очите се чака да бъде екстрадиран от турския съд. Делото срещу бившия кмет и зам.-кмет на \"Младост\" Десислава Иванчева и Биляна Петрова бе оценено от Гешев като успешно движещо се на този етап, защото е минало проверката на две инстанции и му е бил даден ход. Гешев се надява да приключи до няколко месеца. \"Освен ако не бъде забавено с искания за реално слушане на СРС-тата\", добави зам.-главният прокурор.", "date": "2018.10.17", "title": "Кошлуков атакува \"кръга Капитал\" в национален ефир"}
{"url": "https://www.dnevnik.bg/politika/2018/10/17/3329236_siderov_ochakva_dobri_rezultati_na_evroizborite_i_bez/", "text": "Лидерът на \"Атака\" Волен Сидеров обяви в ефира на БНТ, че ще постигне очакваните от него добри резултати на предстоящите догодина евроизбори и без партията му да се яви заедно на тях с тази на вицепремиера Валери Симеонов. Коментарът му бе по повод думите по-рано на Симеонов, че очевидно двете партии няма да се явят заедно. Аз не съм този, който клати отношенията, аз искам добър резултат на тези избори, обяви Сидеров, на когото по-рано НФСБ в декларация обяви, че сваля доверието в качеството му на председател на парламентарната група \"Обединени патриоти\". Сидеров допълни, че скоро \"Атака\" ще отговори на поканата на коалиция, наричана консервативна и свързана с евродепутата и бивш партиен лидер Николай Бареков, и заедно с нея ще се яви на изборите. Обясни, че евроизборите ще са по-важни от вътрешните и ще са ключът към оцеляването на правителството. Нашата коалиция не е толкова важна, но ако заедно с ГЕРБ не вземем повече гласове от БСП и ДПС, моментално Корнелия Нинова щяла да поиска предсрочни избори. Обяви още, че искал вицепремиерът Валери Симеонов \"да се поправи\" като не всява разкол в църквата, а и премиерът му направи забележка по темата, освен това препоръча правителството да има говорител, за да знаят хората каква е позицията на правителството по различни теми, а не да се чудят дали са на даден вицепремиер или на целия кабинет. Коментарът идва след като отново пред БНТ Симеонов  подкрепи независимостта  на украинската църква. По казуса със спрялото излъчване на обичайната програма на партийната телевизия \"Алфа\" обясни, че никой не я е спрял, но тя по лиценз имала право да излъчва надписи, които били вид телевизионно излъчване. А надписите били такива заради желанието на Валери Симеонов да всява разкол в църквата като Сорос и съгласието на Цветан Цветанов да подкрепи приемането на Истанбулската конвенция. По-рано в Пловдив вицепремиерът Валери Симеонов коментира, че с ВМРО още не е обсъждан нов лидер на общата парламентарна група. Попитан дали ще си търси правата в съда след като обвини Сидеров в клеветническа кампания, той отговори, че това е естествено и че винаги го е правил. \"До момента вече имам няколко осъдителни присъди спрямо него. Вярно е, че това беше в периода преди сключване на коалиционното споразумение, но нищо не може да ми попречи да си защитя своето достойнство\", заяви Валери Симеонов и допълни, че за самия него клеветническата кампания на телевизията на \"Атака\" е необяснима. Още за скандалите между Сидеров и Симеонов четете  тук . ", "date": "2018.10.17", "title": "Сидеров очаква добри резултати на евроизборите и без партията на Валери Симеонов"}
{"url": "https://www.dnevnik.bg/evropa/2018/10/17/3329122_kolko_sa_novite_bulgari_v_germaniia/", "text": "През 2017 година в Германия са се заселили 1.55 милиона души, като близо 90% от тях не притежават германски паспорт. Същевременно страната са напуснали над 1.1 милиона души, 865 хил. от които са чужденци. Това става ясно от данните на Федералната статистическа служба във Висбаден, публикувани в началото на седмицата. Според тях през 2017 т.нар. нетна миграция e 416 хил. души. За сравнение - през 2016 пристигналите в Германия бяха с 500 хил. повече от напусналите я. А през 2015, по време на голямата бежанска криза, дошлите в страната бяха с над 1.1 милиона повече от тези, които се изселиха от Германия. Какви са тенденциите през 2017? Най-многобройната група преселници са гражданите на страни - членки на ЕС - т.нар. нетна миграция при тях е 239 хил. души. На втора позиция се нарежда Азия - с нетна миграция 140 хил. души, следвана от европейските страни извън ЕС (60 хил.) и от Африка (35 хил.). Причината за първото място на страните от ЕС се крие най-вече в миграционните потоци от Румъния, Полша, Хърватия и България. През 2017 година от тези четири страни нетната миграция представлява съответно 73 хил., 34 хил., 33 хил. и 30 хил. души. В случая с българските граждани това означава: през 2017 година заселилите се в Германия българи са били над 81 хил., а напусналите страната - 51 хил. Същевременно все по-малко испанци и гърци се заселват в Германия. Икономическата криза в тези страни беше преодоляна и хората започнаха да съзират повече шансове за професионална реализация. Миграцията от Полша също е намаляла наполовина в сравнение с 2013 година. Още по-силно пък е намалял броят на унгарците и словенците, заселващи се в Германия. Класическите страни на бежанците - Сирия и Ирак - се нареждат съответно на второ и шесто място. Броят на мигрантите от тези две страни обаче намалява драстично, тъй като т.нар. балкански маршрут беше затворен. И докато бежанците от Сирия и Ирак намаляват, в Германия пристигат все повече турци. Само за една година броят на турските мигранти се е увеличил тройно. Само за сравнение - от 2006 до 2015 година, само с едно изключение, турците, които са напускали Германия, са били повече от тези, които са пристигали в страната. А хората от Балканите? През изминалите години броят на пристигащите от Сърбия, Албания и Косово се променяше драстично. През 2015 година нетната миграция от тези три страни е била общо 75 хил. души. След като обаче Германия сключи политически споразумения с тях, през 2016 нетната миграция стана отрицателна - тогава хората от тези страни, напуснали Германия, бяха с 42 хил. души повече, отколкото онези, които дойдоха в страната. През 2017 година балансът отново беше положителен - пристигналите от тези три балкански страни бяха с общо 4200 повече от онези, които напуснаха федералната република.", "date": "2018.10.17", "title": "Колко са новите българи в Германия"}
{"url": "https://www.dnevnik.bg/sport/2018/10/17/3329203_sobstvenikut_na_fulum_se_otkaza_da_kupuva_stadion/", "text": "Собственикът на \"Фулъм\" Шахид Хан се отказа от намерението си да купи стадион \"Уембли\" от Английската футболна асоциация (ФА).  Пакистанският милиардер предложи 600 милиона паунда  за спортното съоръжение, а изпълнителният борд на ФА  даде зелена светлина на сделката. Следващата стъпка беше одобрение от 127-членния Съвет на футболната асоциация. Гласуването трябваше да се състои следващата седмица, но Хан обяви днес, че оттегля предложението си. Пакистанецът, който  наскоро беше обвинен в корупционни практики , допълни, че не изключва в бъдеще да направи нова оферта. Той обаче изиска по-голяма подкрепа от Съвета на ФА. \"Целта на моите усилия да купя стадиона беше и е да свърша всичко по начин, който укрепва английския футбол и обединява хората, а не ги разделя\", се казва в изявлението на Хан. \"За съжаление, като се има предвид къде се намираме в момента, стигнах до извода, че резултатът от гласуването следващата седмица ще бъде далеч от задоволителен на фона на широката подкрепа, която председателят на ФА даде за продажбата на стадион \"Уембли\", допълни той. \"Докато не дойде момент, в който е очевидно, че Футболната асоциация има безспорно желание да проучи и приключи продажбата, с уважение оттеглям офертата си за закупуване на стадион \"Уембли\", допълни пакистанецът. Президентът на ФА Мартин Глен заяви, че Хан е очаквал \"офертата му да бъде добре приета от всички заинтересовани страни\". \"Това беше много задоволително предложение и беше обмислено доста сериозно. Приемаме с пълно уважение решението на г-н Хан\", допълни Глен.", "date": "2018.10.17", "title": "Продажбата на стадион \"Уембли\" пропадна"}
{"url": "https://www.dnevnik.bg/photos/2018/10/17/3328795_fotogaleriia_svetovnite_snimki_na_denia_-_17_oktomvri/", "text": "Катедралата \"Успение Богородично\" в Кремъл, Русия", "date": "2018.10.17", "title": "Фотогалерия: Световните снимки на деня - 17 октомври 2018 г."}
{"url": "https://www.dnevnik.bg/sviat/2018/10/17/3323831_kak_britanskata_policiia_razkri_che_bulgarin_stoi_zad/", "text": "Разкриването на един от най-сложните случаи на убийство, с които се е сблъскала напоследък полицията в английския град Екзитър, се оказа достойно за излъчен неотдавна епизод на документалната поредица \"Как залових убиец\" на канал \"Скай\". Жертвата е 38-годишна българка, а убиецът също е българин - нейният 42-годишен бивш съпруг. В началото на октомври съдът окончателно отхвърли опита на Костадин Костов да намали присъдата - доживотен затвор без право за обжалване в първите 19 години. Българинът претендираше, че процесът бил нечестен и скалъпен, но съдията го отхвърли с мнението, че вината му е подкрепена с \"изчерпателни и убедителни доказателства\". Престъплението е извършено в началото на август 2016 г., а делото започва през април 2017 г. За тези малко повече от 6 месеца полицията успява да идентифицира останките на Гергана Проданова и да открие кой и как я е убил. Случаят е потресаващ за града заради особената жестокост и заслужава вниманието на медиите и днес заради това, че полицейски служители са изгледали хиляди часове видеозаписи от охранителни камери, за да свържат Костов с убийството. Съдът научава, че преди това в България в отношенията им е имало случаи на насилие от негова страна. След раздялата им старозагорката Проданова се мести във Великобритания в търсене на по-добра работа, но той я открива през април 2016 г. и идва в града. И тук инцидентите продължават, като \"през май той разкъсал дрехите, строшил телефона ѝ и я ударил по ръката\", посочва обвинението. В трагичната вечер тя е минала през апартамента си да му сготви нещо, преоблякла се е и е отишла в неговото жилище, където е убита. Смятаме, че той е ревнувал от връзката ѝ с друг мъж и е предполагал, че на никого няма да му пука за изчезнала българка, работеща в хотел, допълва прокуратурата. Гергана действително не е била позната извън тесен кръг колеги и няколко души от българите, живеещи в Екзитър.", "date": "2018.10.17", "title": "Как британската полиция разкри, че българин стои зад жестоко убийство на жена"}
{"url": "https://www.dnevnik.bg/politika/2018/10/17/3329252_borisov_otkaza_da_komentira_konfliktite_v_obedineni/", "text": "Толкова ежедневни станаха спорове на Патриотите, че не намирам за интересно дори да ги коментирам. Това каза пред журналисти министър-председателят Бойко Борисов в Брюксел във връзка с  трусовете в \"Обединени патриоти\" . Ние имаме коалиционно споразумение, в което ясно е разписано какво трябва да правим четири години. В коалицията \"Обединени патриоти\" си имат свои правила, за които аз нито се интересувам, нито съм информиран, нито ми е работа да съм информиран\", заяви премиерът, цитиран от агенция \"Фокус\". \"Отделно преди два или три дни г-н Сидеров беше с мен с Николай Бареков в Министерски съвет, днес говорих един час с вицепремиерите Симеонов и Каракачанов по темите, по които има какво да правим заедно\", каза още той. \"Оттук нататък, те вече толкова ежедневни станаха техните спорове, че не намирам за интересно дори да ги коментирам\", каза още Бойко Борисов.", "date": "2018.10.17", "title": "Борисов отказа да коментира конфликтите в \"Обединени патриоти\""}
{"url": "https://www.dnevnik.bg/sport/2018/10/17/3329249_levski_lukoil_i_balkan_zapochnaha_s_pobedi_v_grupovata/", "text": "Българските отбори започнаха участието си в груповата фаза на Купата на ФИБА Европа с две победи и една загуба. Шампионът \"Левски Лукойл\" постигна убедителен домакински успех срещу украинския \"Динпро\", вицешампионът \"Балкан\" спечели гостуването си на кипърския АЕК (Ларнака), а носителят на Купата на България \"Рилски спортист\" загуби у дома от италианския \"Варезе\". \"Левски Лукойл\" надигра категорично \"Днипро\" и победи вицешампиона на Украйна с 83:65 в зала \"Универсиада\". Първата четвърт беше равностойна и завърши с малък аванс за сините - 26:23. Домакините обаче изиграха силна втора част, която спечелиха с 24:8, за да се оттегли на почивка с преднина от 19 точки. През второто полувреме тимът, воден от Константин Папазов, нямаше проблеми да поддържа аванса си. \"Днипро\" влезе амбицирано в третата четвърт и съкрати част от пасива си, но \"Левску Лукойл\" бързо си върна преднината и спокойно довърши мача. Деян Иванов беше най-полезен за успеха на сините с 18 точки, шест борби и две асистенции. Той вкара пет от петте си опита за две точки и беше точен при две от трите си стрелби от тройката. Патрик Рембърт се отчете с 18 точки, а Христо Захариев, Божидар Аврамов и Христо Захариев добавиха по 10 точки. \"Балкан\" спечели гостуването си в Ларнака със 79:68. Микаел Хопкинс беше най-резултатен за българския отбор с 19 точки, към които добави девет борби и четири чадъра. Брендън Браун вкара 14 точки, а Венцислав Петков завърши с 13. В Самоков \"Рилски спортист\" не успя да се противопостави на \"Варезе\" и загуби с 19 точки разлика от шестия в италианското първенство - 76:95. Купата на ФИБА Европа е четвъртият по сила клубен турнир в Европа. В първата фаза на надпреварата участват 32 отбора, разделени в четири групи. Първият и вторият от всяка група продължават към втората групова фаза.", "date": "2018.10.17", "title": "\"Левски Лукойл\" и \"Балкан\" започнаха с победи в груповата фаза на ФИБА Европа"}
{"url": "https://www.dnevnik.bg/bulgaria/2018/10/17/3329255_v_brjuksel_vsichki_se_izvinili_na_borisov_za/", "text": "Всички от Европейската народна партия се извинили на премиера Бойко Борисов за прибързаните си реакции за убийството в Русе. Това се разбра от негов разказ пред журналисти в Брюксел, видео от който може да се види във \"Фейсбук\" профила на премиера. Премиерът е в Брюксел за участие в заседанието на Европейския съвет. В първите дни след убийството на журналистката Виктория Маринова се проверяваше и версията, че случилото се може да е свързано с работата й. Това е една от причините различни  политици и дори държави чрез посолствата си  да призоват за бързо и качествено разследване и предложиха помощ на българските правораздавателни органи.  \"ЕНП ще си пуснат извинителни туитове за това, че се поддадоха и реагираха прибързано, защото запознах всички колеги със случая. Едно голямо извинявай от всички подред. Как на базата на фалшиви новини ще има подобна реакция да се очерни една държава? Защото не сме били в хипотезата на Малта или Словакия. Благодарих на Ангела (Меркел, канцлер на Германия - бел. ред.) за подкрепата на немската полиция и немския съд\", уточни той.  Оценката на Борисов е, че заради изборите за Европейски парламент през май много от политическите партии се опитали да използват \"един брутален, гаден криминален случай\" за политическа атака на една от най-силните си партии в ЕНП. На въпрос остава ли подкрепата на ГЕРБ към  Манфред Вебер като кандидат на Европейската народна партия да оглави Европейската комисия , Борисов заяви: \"Голямо извинявай имаше и от страна на Вебер, и от страна на останалите колеги. Ще изчакаме конгреса в Хелзинки, тогава ще коментираме\". Самият Вебер след убийството призова в туит властите в България да си свършат спешно работата.  Борисов разказа, че дори казал в очите на премиера на Унгария Виктор Орбан, че не одобрява решенията му, свързани с на практика закриването на Централноевропейският университет в Будапеща, отношението му към неправителствените организации и някои негови изказвания.", "date": "2018.10.17", "title": "Борисов: В Брюксел всички подред ми се извиниха за реакцията след убийството, ЕНП ще пуснат туити"}
{"url": "https://www.dnevnik.bg/sport/2018/10/17/3329222_snimka_na_denia_predstavianeto_na_tieri_anri_nachelo/", "text": "Френският \"Монако\" представи Тиери Анри, който е  . Легендарният нападател игра за монегаските между 1994 и 1999 година, като записа 141 мача и вкара 28 гола. Той е продукт на школата на \"Монако\", след като се присъедини към тима още през 1992 г., когато беше на 15 години. Анри беше представен от вицепрезидента на клуба Вадим Василиев.", "date": "2018.10.17", "title": "Снимка на деня: Представянето на Тиери Анри начело на \"Монако\""}
{"url": "https://www.dnevnik.bg/bulgaria/2018/10/17/3329257_izgonvaneto_na_ruski_diplomati_ot_sofiia_zaradi/", "text": "Премиерът Бойко Борисов заяви, попитан дали България ще прогони руски дипломати заради случая \"Скрипал\", че \"към този момент това не стои на дневен ред, но много внимателно, с пълния обем енергия на службите, работим по всеки сигнал по всички тези въпроси\". съобщи БТА.  Такъв намек по-рано направи  председателят на парламентарната група на ГЕРБ Цветан Цветанов след като преди време България се въздържа от подобен ход, който направиха други страни от ЕС. Това, че работим активно и прецизно с нашите евроатлантически партньори и служби, и когато има подобни деяния, извършени с разобличавания и кибератаки, и подобни действия, много внимателно ги наблюдаваме. Няколко пъти преди европредседателството кибератаките срещу Министерския съвет и основни министерства бяха ужасни. Един петък, за да не заразят цялата система, ги накарах да изключат машините от контактите, за да предотвратим такъв набег, разказа премиерът.  При нас никога не е стояла разлика да избираме между едни и други. Евроатлантическата ни ориентация и работата и координацията с евроатлантическите служби е била 100 процента. Това, че сме бдителни и работим активно, е факт, като същевременно се опитваме да направим доста по-прагматични отношенията ни в сферата на бизнеса между България и Русия - газовия хъб, туризма, стокооборотите, които се вдигнаха. Днес се отчита ръст като цяло на инвестициите в България с 10 процента. Цветан Цветанов винаги е бил по-краен в тези искания, но накрая решенията ще вземаме ние. Към този момент това не стои на дневен ред, но много внимателно, с пълния обем енергия на службите, работим по всеки сигнал по всички тези въпроси. Никога не съм упреквал някого, докато нямам доказателства. Факт е, че има влизане в България на различни хора, наблюдавани от евроатлантическите служби и работим в пълна координация с евроатлантическите служби, посочи Борисов. Той изрази надежда да бъде избегната възможността Великобритания да напусне ЕС без споразумение. Важно е да намерим възможно най-добрия изход за всички. Англичаните си тръгнаха, не ние, това е техният избор. Не бива да се подвеждаме по емоциите, защото след това ще страдат хиляди хора, а и със сигурност ще се отрази на финансите, икономиката, на всичко в Европа. Емоционален човек съм, но когато взимам важни решения, съм много хладнокръвен. Особено по линия на сигурността. Английските служби са от най-добрите в света. Особено в тази сфера, по линия на службите, ще настоявам по никакъв начин да не се промени координацията в работата между европейските и английските служби, поясни премиерът. Попитан каква може да бъде подготовката за раздяла без сделка с Лондон, той заяви, че това е лошият вариант, като финансово-икономическата криза. Каквото и да се готвиш, няма как да се подготвиш за подобно нещо. Видяхме в САЩ се подготвиха за урагана Майкъл - стотици изчезнали, коментира премиерът.", "date": "2018.10.17", "title": "Изгонването на руски дипломати от София заради случая \"Скрипал\" не било на дневен ред"}
{"url": "https://www.dnevnik.bg/sport/2018/10/17/3329216_film_za_erata_guardiola_razkazva_za_nai-uspeshniia/", "text": "Вземи топката, подай топката\" – документален филм за ерата на Хосеп Гуардиола начело на \"Барселона\" ще вдигне завесата за работата на мениджъра в родния му клуб. Каталунецът беше треньор на отбора между 2008 и 2012 г., като в този период съставът спечели 14 отличия. В документалния филм са включени разкази на Лионел Меси, Шави, Андрес Иниеста, Жерар Пике, Тиери Анри, Карлес Пуйол и още много футболисти. Участват още Фабио Капело, помощникът на Йохан Кройф – Карлес Решак, бившият президент на клуба Жоан Лапорта и личният асистент и най-добър приятел на Гуардиола Манел Естиарте. Звездите на \"Барселона\" ще споделят неразказани истории за враждата между Гуардиола и Жозе Моуриньо, важността на Йохан Кройф за визията на каталунеца, както и за емоционалната битка на Ерик Абидал с рака. Филмът ще бъде показан в кината на 9 ноември, като се разпространява от компанията OurScreen. От 12 ноември \"Вземи топката, подай топката\" ще бъде достъпен и за сваляне от онлайн платформите срещу заплащане. Наскоро компанията \"Амазон\" излъчи  документална поредица за шампионския сезон на \"Манчестър сити\" , който беше воден от Гуардиола.", "date": "2018.10.17", "title": "Филм за ерата \"Гуардиола\" разказва за най-успешния период в историята на \"Барселона\""}
{"url": "https://www.dnevnik.bg/politika/2018/10/17/3329270_protest_sreshtu_genocida_v_bulgariia_posreshtna_rumen/", "text": "Протест на българи срещу \"геноцида в България\" посрещна президента Румен Радев пред посолството на България в Лондон, където бе организирана среща на държавния глава с българи, живеещи във Великобритания. Протестиращи носеха плакат, на който пишеше \"Хората срещу мафията в управлението в България\". Държавният глава е на тридневно работно посещение във Великобритания. Главният редактор на в. \"Будилникъ\" Емил Русанов връчи на Румен Радев петиция с искане за пряко участие на българите в управлението. Тя е подписана от около 4 хил. души. \"Какво ще направи президентът? Искаме той да се ангажира. В България се сменя едно мафиотско управление с други крадци. каза Русанов преди пристигането на държавния глава и поиска референдум за пряко участие на българите в управлението. Без да обяснява подробности той каза още, че моделът трябва да бъде като в Швейцария. След като получи петицията пред камерите президентът Румен Радев поздрави протестиращите, че водят най-важната битка – с апатията. Той обяви още, че внимателно ще разгледа предложенията и че прави всичко, което е според правомощията му по Конституция. В посолството се бяха събрали около 200 души, които бяха дошли да зададат въпроси на президента и да си направят селфи с него. Във встъпително слово че българските таланти са принудени да търсят реализация в чужбина, но и гордост, че има българи, които успяват в такава конкурентна среда, което е успех не само за тях, но и за страната. Държавният глава се обърна към студентите в Лондон: \"Силно вярвам, че ще намерите мотивация да се върнете в България. България има нужда от хора като вас – високообразовани, интелигентни и с опит. Вашият престой тук ви помага да осъзнаете що е демокрация, свободни медии, ефективни и прозрачни институции - Накрая държавният глава каза, че вярва, че покрай Брекзит ще бъде намерено решение и българите ще получат статут на уседналост. Преди речта имаше хорово изпълнение на българския химн. След като поздрави гостите в посолството, държавният глава размени по няколко думи с тях. Кога ще спре войната между институциите в България, го попита емигрантка. \"Не става въпрос за война между институциите, а за битка за законност и демокрация\", отвърна президентът. \"А каква тогава е Вашата визия срещу геноцида\", допълни тя въпроса си, \"Най-важната крачка е да няма апатия. Това е първата стъпка. Когато има законност и държавата се управлява по силата на закона и морала, вие ще се върнете\", обясни й президентът. Въпрос зададе и Асен Генов, който обясни как служебното правителство на Румен Радев е дало само една седмица за отговор на фирмите в конкурса за купуване на изтребители, при което само шведската компания \"Грипен\" е успяла да отговори. \"Още от времето на служебното правителство някой работи за интересите на \"Грипен\", каза още Генов. Президентът му обясни, че служебното правителство на Огнян Герджиков е оставило решението да се вземе от третия кабинет на Бойко Борисов. По думите му това е било политическо решение. попита друга емигрантка. \"Задайте този въпрос на социолозите или на врачките\", отговори й президентът. Други емигранти поискаха от държавния глава закон за фалит на физическите лица, за да се върнат. Имаше и искане българският език да бъде матуритетен във Великобритания. Президентът разговаря и с Кирил Сакскобургготски, който също бе сред гостите. Сред тях бе и президентът на \"Милениум Клуб\" Румен Чолаков, който коментира във фейсбук, че не е имало възможност за въпроси от хората към Румен Радев, зададени пред всички присъстващи. Според Чолаков на такива \"не се страхувал\" да отговаря предишният президент Росен Плевнелиев.", "date": "2018.10.17", "title": "Протест срещу \"геноцида в България\" посрещна Румен Радев в Лондон"}
