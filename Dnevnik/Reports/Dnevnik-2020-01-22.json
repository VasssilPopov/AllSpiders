{"url": "https://www.dnevnik.bg/sport/2020/01/22/4019690_borisov_shte_se_sreshtne_s_privurjenici_na_levski_v/", "text": "Министър-председателят Бойко Борисов ще се срещне с привърженици на \"Левски\" в петък. Това беше обявено в сряда вечер (22 януари) след  срещата на запалянковци с бизнесмена Васил Божков , който стои зад собствеността на \"сините\". Информацията беше потвърдена за \"Дневник\" и от източник в правителството. Така седмица след като Валери Симеонов обяви, че  Борисов \"изненадващо\" е подкрепил  идеята му частните лотарии да бъдат закрити и да има държавен монопол само на тази дейност, премиерът може би публично ще коментира темата за първи път. По повод на тази очаквана среща, Божков в сряда вечер каза пред феновете, че се надява че премиерът ще вземе правилно решение и отново обясни, че предложените промени противоречат на Конституцията. Денят се оказа наситен със събития, свързани с темата, макар че нито едно от тях не даде ясен отговор каква може да е развръзката в ситуацията, в която държавата атакува Божков - в момента институциите проверяват и предлагат ограничаване само на този сегмент от хазартния бизнес, в който той контролира и двете частни лотарии. Срещата с Борисов трябва да изясни и дали привържениците на \"Левски\" ще протестират пред Министерски съвет. Публично известно е, че \"Левски\" е любимият отбор на премиера, а и той обича да се намесва във футболни теми и намиране на финансиране за отбори. Също така не обича протести под прозорците. А докато Борисов не коментира - всички изчакват да се ориентират и да заявят позиция. Депутатите от ГЕРБ и ДПС днес  отказваха в парламента коментари  по темата и дали ще подкрепят проекта. Само социалистът Румен Гечев обяви, че БСП не трябва да се меси в битката между хора, които изкарват милиони от хазарт. По неофициална информация на заседанието на парламентарната група на \"БСП за България\" е имало спорове по темата - няколко депутати са поискали законопроектът да бъде подкрепен, а ръководството - да се гласува \"въздържал се\". Специализираната прокуратура се активизира днес и  влезе в комисията по хазарта , от където изнесе документи. Медиите обаче не получиха никакъв коментар. Според БНТ, действията са свързани с проверката как частните лотарии плащат таксите. А главният прокурор Иван Гешев говори без да каже нищо конктерно, като заяви, че не е запознат с детайлите. Агенцията за държавна финансова инспекция (АДФИ) даде извънредна пресконференция, че още не е завършила с инспекцията на комисията, но че държавната и частната лотария плащат по различни такси и според изчисленията им така държавата е събрала 210 млн. лева по-малко. Директорът й Георги Начев обаче обясни, че по закон могат да се плащат и двете такси и не може да се ангажира дали това е щета, а медиите да преценят. (Повече за съобщеното от финансовата инспекция -  тук ) Така и двете проверки, които са свързани и са по сигнал срещу \"Национална лотария\" от средата на декември, може да завършат с решения или в полза на лотариите или срещу тях. Резултатите от тях може би ще бъдат ползвани и за мотивиране дали да бъде приет законопроекта или не, или пък ще бъде редактиран. Проектозаконът срещу частните лотарии накара и  Васил Божков да говори публично  след дълги години мълчание. Изненадващо той даде интервю пред \"Свободна Европа\" (четете -  тук ), в което показа, че смята, че зад идеите за държавен монопол стоят управляващите, а вносителят Валери Симеонов е инструмент и целта е един успешен бизнес да бъде прехвърлен на друг играч. Божков коментира, че се действа \"малко безпардонно\" и дори определи ситуацията за бизнеса като \"искаме да го заграбим - това е положението\". По-късно на срещата с феновете, в частта открита за медиите той изненада с отговора на въпрос дали му се е обадил Борисов - \"Кой съм аз, че да говоря с премиера\". В интервюто и на първата среща с привържениците, той казва, че е потърсил премиера, но той не му вдигал. Засега видимите ходове на Божков да се защити са свързани с \"Левски\" - той официално потвърди, че ако лотариите бъдат закрити, той няма да може да издържа клуба. От срещите му с феновете и обясненията какво ще се случи с издръжката на отбора - очакването на Божков е те да говорят с премиера и да протестират, макар че публично не заяви подобно нещо. Каза, че ги е запознал с бъдещето на клуба, а не какво да правят. Той направи едно нарочно изявление, че финансова инспекция е потвърдила, че лотариите не нарушават закона. \"Законът е такъв, какъвто е и ние сме си платили всичко по закон\", заяви още Божков.  По повод твърденията на Симеонов, че държавата няма да остави \"Левски\", Божков отказа да го коментира с репликата \"Той Валери закара вода и в Перник\". На въпрос дали се обсъждат масови протести на фенове, председателят на Националния клуб на привържениците (НКП) Степан Хиндлиян заяви, че \"има такива настроения\". Преди дни  запалянковците поискаха среща с Борисов, притеснени за бъдещето \"Левски\" . Финансирането на футболния клуб идва от притежаваната от Божков \"Национална лотария\". Изпълнителният директор на компанията  Димитър Ганев заяви в сряда, че за 11 месеца в \"Левски\" са влезли малко под 19 милиона лева  чрез спонсорства и дарения от компании, свързани с Божков. Други 5 милиона били заложени като дългосрочна инвестиция до 2023 година, като тогава ще се вземе решение дали те ще се вкарат в капитала, или ще се опростят, което по думите му е по-вероятно.      \"Среща с премиера ще има в петък. На нея ще видим какво ще ни бъде обяснено и какво ще чуем, но Националният клуб на привържениците не подкрепя лични интереси и не застава зад определени бизнеси. Разбира се, имаше хора на срещата, които застанаха твърдо зад спонсорите на клуба. Срещата беше поискана в понеделник, откликнаха ни и сами може да прецените дали това е бързо или бавно\", каза Хиндлиян. На срещата с Божков имаше повече от 50 души - запалянковци, както и представители на различни фенски организации. Отново присъства и бившият вицепремиер Евгений Бакърджиев. \"По принцип всеки в България може да протестира, както намери за добре - някои през \"Фейсбук\", някои пред блока, други на улицата. Ще изчакаме, левскарите в последните години станахме много добри в това да чакаме\", посочи Хиндлиян. Преди срещата с привържениците  Божков обяви, че ако бъдат приети предложените промени, той няма да има пари за \"Левски\" . На днешната среща между Божков и феновете изпълнителният директор на \"Левски\" Павел Колев посочи, че не е притеснен за бъдещето на отбора в краткосрочен план. \"Клубът функционира абсолютно нормално. Ние си работим по стратегията, която сме начертали и спортно-технически и административно. Ако бъде взето друго решение ще бъдем информирани и ще променяме цели и задачи. В момента клубът функционира абсолютно нормално, няма поводи за притеснение\", посочи Колев \"Както видяхте,  представихме още един нов футболист . Селекцията ни е приключена навреме. Санитарният минимум да съществува \"Левски\" е 1.5 милиона лева на месец, ако не бъдат покривани стари задължения, не бъдат правени подобрения по базата и не бъдат привличани нови футболисти. Тази сума е само за текущи разходи\", обясни Колев на въпрос колко дълго може да съществува \"Левски\" без финансовата подкрепа на Божков.", "date": "2020.01.22", "title": "Божков проговори публично, Борисов ще се срещне с привърженици на \"Левски\""}
{"url": "https://www.dnevnik.bg/sviat/2020/01/22/4019393_telefonun_na_djef_bezos_e_haknat_ot_sauditskiia/", "text": "Експерти по киберсигурност смятат със \"средна до висока степен на увереност\", че профилът в приложението \"Уотсап\", използван от саудитския престолонаследник принц Мохамед бин Салман, е пряко свързан с хакерска атака срещу основателя на \"Амазон\" Джеф Безос през 2018 г. Това съобщават  \"Гардиън\"  и  \"Файненшъл таймс\" , като цитират анализа, с чието съдържание са се запознали. Според публикациите им телефонът на Безос започнал да споделя големи количества данни, след като получил на пръв поглед безобиден, но криптиран файл от профила на Мохамед бин Салман през май 2018 г. Това станало седмици след като двамата разменили телефонните си номера на вечеря в Лос Анджелис - по време, когато принцът бе на обиколка в САЩ. Киберекспертът Антъни Феранте от консултантската компания FTI Consulting твърди, че часове след изпращането на видеофайла по \"Уотсап\" до Безос е започнало \"масирано и неразрешено извличане на данни... продължаващо и усилващо се с месеци\". Става въпрос за десетки гигабайти, въпреки че до изпращането на криптирания файл между двата профила са обменяни едва стотици килобайти. Отношенията между Мохамед бин Салман и Джеф Безос се обтегнаха след убийството на саудитеца Джамал Хашокжи, критикувал властта в последните години, включително като колумнист в притежавания от Безос \"Вашингтон пост\". Медията стана обект на саудитска кампания в \"Туитър\" след публикация за убийството и разчленяването на тялото в саудитското консулство в Истанбул, извършено от представители на властите в Рияд. Доклад на ЦРУ проследи поръчката на престъплението до самия Мохамед бин Салман, но властите в страната отричат. Като \"абсурдни\" бяха определени и вчерашните твърдения от саудитското посолство в Съединените щати. \"Призоваваме за разследване на тези твърдения така, че всички факти да излязат наяве\", се казва в съобщение на институцията в \"Туитър\". Говорител на Безос отказа коментар, но обясни, че \"сътрудничи на властите\". Досега се смяташе, че хакерската атака срещу Безос вероятно е свързана с убийството на Хашокжи през октомври 2018 г. и отразяването от медията, но, изглежда, е станала месеци по-рано, през май. Със същата атака е свързвана и  информация за личния живот и извънбрачна връзка на Безос , появила се в американски таблоид. И тогава се говореше за саудитска връзка, а през март 2019 г. разследващи, наети от Безос, посочиха саудитска връзка в случилото се. За пръв път обаче анализ на съдебни експерти пряко замесва профил в \"Уотсап\", използван от принца.", "date": "2020.01.22", "title": "Телефонът на Джеф Безос е хакнат от саудитския престолонаследник, смятат експерти"}
{"url": "https://www.dnevnik.bg/bulgaria/2020/01/22/4019410_bulgarite_vijdat_vina_v_instituciite_za_vodnata_kriza/", "text": "Българите виждат сериозна вина в институциите за водната криза. На този фон обществото възприема искането за вот на недоверие по темите като водоснабдяване, качество на въздуха и т.н. като справедливо, сочат данните от социологическо проучване на \"Галъп интернешънъл\". То е проведено в периода 9 - 17 януари сред 835 души, интервюирани \"лице в лице\", с двустепенна, гнездова извадка, на случаен принцип. То е част от ежемесечна независима изследователска програма, представителна за пълнолетното население на страната, която стои в основата на Политическия и икономически индекс на \"Галъп интернешънъл\". На база данните социолозите правят извода, че желание за смяна на правителството преобладава, макар и не с много, но когато стане дума за предсрочни избори, надделява неохотата. Категорично, хората и институциите, а не климатът и природата, са виновни за кризисната ситуация в Перник, смятат българите. Помолени да избират само една между опции (които могат и заедно да са верни), 12% избират, че по-близо до тяхното мнение е опцията \"Водната криза е последствие от промени в природата и климата\". 69% обаче се определят по-близо до варианта \"Водната криза е последствие от дейността на хората и институциите\". 15% предпочитат опцията \"Не съм достатъчно запознат с този въпрос\", а 4% се затрудняват да отговорят. Между електоратите на различните партии почти няма разлика в отговорите. Само при привържениците на управляващите са малко по-високи дяловете на отговори от типа \"природата е виновна\". При тази ситуация 47% намират искането на вот на недоверие по такива теми за справедливо, а 27% са на обратното мнение. Останалите се затрудняват да отговорят. Единствените, които рязко контрастират на общия фон, са привържениците на управляващите партии. БСП  внесе вота на недоверие  към правителството заради водната криза и мръсния въздух на 20 януари. Очаква се дебатите да бъдат до края на седмицата, а гласуването - другата. Това е четвъртият вот на недоверие към кабинета \"Борисов 3\", като нито един не успя. В средата на януари 41% искат оставка и смяна на правителството, а 34% - не. Останалите се затрудняват. Когато обаче въпросът е конкретно за предсрочни парламентарни избори, 35% искат, но 40% не искат. Останалите се затрудняват да отговорят. Дяловете са в близки стойности и се движат така от месеци. За сравнение, след \"Апартаментгейт\" през пролетта дяловете на искащи оставка бяха подобни на сегашните – 42%, които искат, и 33%, които не искат. Предсрочни избори пък тогава искаха 40%, срещу 38%, които не искаха. От проучването става ясно също, че две трети по-скоро предпочитат по принцип дружествата за т.нар. комунални услуги да са държавни, 14% смятат, че е по-добре да са частни. При електората на десните партии картината е малко по-нюансирана, но и там преобладават онези, които предпочитат публична собственост. Същият въпрос беше зададен и през март 2018 г. около сагата с ЧЕЗ. Данните бяха почти идентични, припомнят от \"Галъп\".", "date": "2020.01.22", "title": "Българите виждат вина в институциите за водната криза, показва проучване"}
{"url": "https://www.dnevnik.bg/politika/2020/01/22/4019409_bzns_vijda_trevojen_znak_v_kandidaturata_na_pironeva/", "text": "БЗНС смята за скандално  избирането на Десислава Пиронева за заместник главен прокурор . В разпространено до медиите писмо партията пита какви са нейните професионални качества и защо те остават скрити за обществото. Партията напомня, че Пиронева е прокурорът по дело срещу бившия министър на отбраната и председател на БЗНС Николай Ненчев. Той беше обвинен, че е извършил престъпление по служба и че е ощетил бюджета с над 7 млн. лв. при сключването на договора за ремонта на МИГ-29 с руската РСК МиГ. \"Като основен обвинител по това дело тя защитаваше тезата, че Ненчев е виновен за това, че е накърнил интересите на руската компания РСК МиГ. Прокурор Пиронева не отчиташе не само, че Ненчев е защитил българския национален интерес, спестявайки милиони левове на данъкоплатците, но и факта, че е осъществил ремонт на българските изтребители в съюзническа Полша при много по-изгодни за държавата ни условия\", пише в позицията. Пиронева искаше осъдителна присъда за Ненчев - осем години затвор при строг режим. През юли миналата година Софийският градски съд (СГС)  го оневини напълно . Според съдебния състав с председател Петър Стоицев бившият министър е сключил значително по-изгоден договор с Полша и е \"избрал по-малкото зло\". \"Тогава за представителите на демократичната общност стана ясно КОЙ представя Десислава Пиронева. Следвайки стъпките и препоръките на руския прокурор Чайка, тя имаше задача и цел да вкара в затвора един от основните политически противници на Кремъл в България\", пише в писмото на БЗНС. В текста се задават още няколко въпроса: \"Това ли ще е ролята на прокурор Пиронева? Да репресира с институционална власт политически опозиционери и по модела, приложен върху Навални - по поръчка, да ги вкарва в затвора. Каква е ценностната система на прокурор Пиронева, щом е против евроатлантическите ценности? С какво лице и съвест тя ще представлява българската държава? Каква ще е ролята й на дясна ръка на главния прокурор Гешев? Превръща ли Гешев официално прокуратурата в инструмент за политически натиск?\" В понеделник Гешев избра трима свои заместници - Десислава Пиронева, Красимира Филипова и Пламена Апостолова, а по-късно днес прокурорската колегия на Висшия съдебен съвет ще гласува предложенията.", "date": "2020.01.22", "title": "БЗНС: Гешев издига за заместник прокурор, повдигал нелепи обвинения към лидера ни"}
{"url": "https://www.dnevnik.bg/citat_na_deniia/2020/01/22/4019419_citat_na_denia_negovo_velichestvo_e_priiatel_na_turizma/", "text": "Негово Величество е приятел на туризма и проявява интерес към България за успехите и развитието на отрасъла в нашата страна.\" Това написа във Фейсбук министърът на туризма Николина Ангелкова, която публикува своя снимка с краля на Испания Фелипе VI, с когото се е срещнала на галавечеря в Мадрид преди откриването на международното туристическо изложение FITUR.", "date": "2020.01.22", "title": "Цитат на деня: Негово Величество е приятел на туризма"}
{"url": "https://www.dnevnik.bg/sviat/2020/01/22/4019422_vino_koeto_s_vremeto_stava_vse_po-dobro_-_ruski_medii/", "text": "Руското правителство бе наполовина обновено и се подмлади, коментира в. \"Известия\" състава на новия кабинет, назначен вчера от президента Владимир Путин. Средната възраст на новите министри е 47 години; предишният състав бе с 6 години по-възрастен, сочат изчисления на руския ежедневник. Медиите в страната поместват биографии на хората от новия кабинет, а бизнес изданието \"Комерсант\" - и справки за доходите им. Външният министър Сергей Лавров и и министърът на отбраната Сергей Шойгу запазват постовете си. Оттук следва, че външнополитическият и отбранителният курс на Руската федерация остават без промени, изтъква \"Известия\". Този блок в правителството се контролира от Владимир Путин, напомня политологът Андрей Кортунов. Руската \"външна политика не е премиерска, а президентска. Мисля, че в близките години нещата ще си останат така\", казва той. В. \"Московский комсомолец\" пише, че не желае \"да губи време и хартия напразно\" в обяснения защо Лавров и Шойгу запазват своите длъжности - двамата \"са като добро вино, което с времето само става все по-добро\". Хората в Русия все още имат голямо желание за промени и не се страхуват от тях. Владимир Путин усети тази нагласа и я оформи в своите т.нар. майски укази от 2012 г. Досегашното правителство на Дмитрий Медведев обаче не се справи с всички поставени в тях задачи. Затова новият кабинет предстои да полага усилия за промени към по-добро в икономиката и социалната сфера, казва в интервю за \"Известия\" Валерий Фьодоров, шеф на социологическата агенция ВЦИОМ. 100-процентовата смяна на министрите от социалния блок и сериозното обновяване на вицепремиерския състав са ефикасен, натрупано в обществото. Особено в патерналистко общество като руското, в което гражданите често стоварват върху държавата личните си проблеми, заявява пред изданието \"Свободная преса\" анализаторът Игор Шатров. На първото си заседание с новите министри премиерът Михаил Мишустин очерта вчера приоритетните за кабинета въпроси - осъществяване на тазгодишното президентско послание до парламента, осигуряване на икономически растеж в Русия и изпълнение на националните проекти, отбелязва в. \"Росийская газета\". Тези федерални проекти от 2018 г. включват разработки в три насоки - \"Човешки капитал\", \"Комфортна среда за живот\" и \"Икономически растеж\". Без повишаване на икономическия растеж \"не може да бъдат постигнати никакви резултати, камо ли резултати в социалната сфера\" - за целта правителството трябва сериозно да промени инвестиционния климат в Русия и да стартира нов инвестиционен цикъл, изтъкнал премиерът, цитиран в московския официоз. Според експертите съставът на новия кабинет показва, че е ориентиран към икономически растеж, пише в. \"Взгляд\". \"Освен това (в правителството) са дошли хора, събрали опит в контролните органи. (...) Това е интересно решение. Ще видим какво ще стане\", коментира наблюдателят Евгений Минченко. В. \"Независимая газета\" критикува политиката на предходното правителство: \"Доходите на населението са в стагнация, икономическият растеж - далеч от целевия, инвестиционен растеж на практика няма, заради повишаването на пенсионната възраст и вдигането на ДДС. А и самата държава не иззе инвестиционната щафета от частния сектор и не подкрепи икономиката с финансови инжекции.\" И основният въпрос е дали новите или преместените фигури ще отговарят на обявените цели - ускоряване на икономическия ръст, радикално понижаване на бедността, технологически пробив и т.н., подчертава изданието. Новите хора в кабинета - по принцип с доста по-малък бюрократичен опит и стаж в структурите на властта - в по-голяма степен от досегашните министри дължат кариерата си на президента и на новия премиер. И вероятно поне на първо време ще действат по-активно от своите предшественици, за да оправдаят доверието и да добият апаратна тежест, коментира в. \"Ведомости\". Остава открит въпросът как новото правителство ще се бори с кризата на доверие сред инвеститорите. Едно по-ефективно правителство само по себе си не е повод инвеститорите да вярват в него, при това доверието им се печели сравнително бавно, пише \"Комерсант\". Кабинетът може бързо да вземе мерки за насърчаване и защита на инвестициите, да реформира контролно-надзорната дейност. Явно веднага ще разгледа и други силни идеи за \"рестартиране\" на отношенията между бизнеса и властта. Защото новите министри повече от всякога имат нужда от \"бързи успехи\", прогнозира всекидневникът. В професионалната си кариера Владимир Путин винаги е залагал на т.нар. стабилност, която градеше двайсет години. Оставката на руското правителство не означава просто смяна на министрите. По министерства, управления и ведомства хиляди хора днес гледат с ужас към утрешния ден и нямат ни най-малка представа какво ги чака, пише в. \"Ежедневний журнал\". Като следваща стъпка \"развихрилият се вожд\" може дори да разпусне Държавната дума, заявява опозиционното издание. \"Ежедневний журнал\" признава, че \"засега\"няма обяснение защо Путин \"всява хаос в собствената си опорна конструкция\" и \"гори с напалм всичко около себе си\". Авторът обаче е \"абсолютно убеден, че всичко това има някаква връзка (...) с един реален, а не маскировъчен сценарий, предвиждащ Владимир Путин да властва доживот\". Опозиционният в. \"Новая газета\" коментира медийни публикации, според които новият премиер Мишустин е писал песни за известния в Русия естраден певец Григорий Лепс. Двамата се свенят от това и Лепс дори отрича, сякаш е нещо лошо, но професионални пиар специалисти биха направили просто \"бонбонче\" от тази история, твърди изданието. \"Ако беше се разбрало, че Тръмп е написал песен за Мадона, всички щяха страшно да се радват и да я пеят из улиците. Мадона щеше да разправя за това на всеки свой концерт, а Тръмп - да се снима в нейни клипове\", коментира \"Новая газета\". Максим Кравчински, представен като \"историк на естрадната песен\", напомня, че аристокрацията в царска Русия, дори хора от императорската фамилия по едно време също \"се втурнали да пишат стихове, романси, да рисуват картини\" и т.н. Това станало точно преди Октомврийската революция през 1917 г.", "date": "2020.01.22", "title": "\"Вино, което с времето става все по-добро\" - руски медии за старите лица в новия кабинет"}
{"url": "https://www.dnevnik.bg/bulgaria/2020/01/22/4019429_purviiat_opit_za_izbor_na_nov_generalen_direktor_na/", "text": "Първият опит за избор на нов генерален директор на БНР беше неуспешен. Нито един от шестимата кандидати не успя да събере необходимите му три гласа на членовете на Съвета за електронни медии. По закон медийният регулатор ще се събере отново след час за повторно гласуване. Ако и при него няма резултат, ще трябва да бъде насрочен нов конкурс. По време на заседанието в подкрепа по два гласа събраха Андон Балтаков и настоящият и.д. директор на радиото Антон Митов. За Балтаков обявиха, че ще гласуват, Бетина Жотева (от президентската квота, предложена от Росен Плевнелиев) и Галина Георгиева (ГЕРБ). Предпочитания за Митов пък посочиха Розита Еленова (от парламентарната квота, БДЦ на Христо Ковачки) и председателят на СЕМ София Владимирова (ГЕРБ). Ивелина Димитрова (президентската квота, посочена от Румен Радев) посочи, че концепцията на Андон Балтаков е блестяща, а професионалните му качества - впечатляващи, но идеите му са трудно осъществими в момента в държавното радио. По тази причина тя предпочита кандидатурата на Митко Димитров заради големия му опит в радиото и добрия му поглед към ситуацията в медията \"отвътре и отвън\". Димитрова обаче поясни, че ако Балтаков получи подкрепа, тя ще гласува \"въздържал се\", защото в никакъв случай не е против кандидатурата му. Новият директор ще замени на поста Светослав Костов, който беше предсрочно освободен от Съвета за електронни медии (СЕМ) през октомври миналата година след  опита за сваляне от ефир на дългогодишния водещ на сутрешния блок на програма \"Хоризонт\" Силвия Великова  и последвалото  безпрецедентно дългото спиране на ефирното излъчване на програма \"Хоризонт\"  на 13 септември 2019 г. В конкурса за нов генерален директор участваха общо шестима кандидати - Жени Гаджалова, Антон Митов (който досега беше и и.д. директор на радиото), Андон Балтаков, Митко Димитров, Даниела Манолова и Александър Велев. Бившият директор на БНР Светослав Костов води дело срещу решението за освобождаването му от поста, което смята за неправомерно. Първото заседание по делото беше в началото на тези седмица.", "date": "2020.01.22", "title": "Първият опит за избор на нов генерален директор на БНР пропадна"}
{"url": "https://www.dnevnik.bg/video/btv/2020/01/22/4019433_nujna_e_radikalna_reforma_vuv_vodniia_sektor_smiata/", "text": "Трябва някаква радикална реформа във водния сектор\", заяви пред Би Ти Ви бившият председател на Държавната агенция \"Национална сигурност\" и бивш министър на вътрешните работи Цветлин Йовчев. Той коментира проблемите в сектора и мерките, които управляващите предприеха за решаването им. \"Твърде много институции са натоварени с управлението на водния сектор. Същевременно като че ли всяка една от тях и хората, работещи в нея, смятат, че техните функции се изчерпват с това да подадат сигнал за нещо. Не става ясно коя е организацията, която има ресурсите и правомощията да реши възникналия проблем\", каза още Йовчев. \"Нормалното функциониране на системите за водоснабдяване на населението е пряко свързано със състоянието на национална сигурност\", подчерта той.", "date": "2020.01.22", "title": ""}
{"url": "https://www.dnevnik.bg/sport/2020/01/22/4019428_snimka_na_denia_razdialata_na_grigor_dimitrov_s/", "text": "Григор Димитров напусна Australian Open след тежък петсетов мач. Българският тенисист  , след като беше на крачка от най-големия обрат в кариерата си.", "date": "2020.01.22", "title": "Снимка на деня: Раздялата на Григор Димитров с публиката в Мелбърн"}
{"url": "https://www.dnevnik.bg/gradska_sreda/2020/01/22/4019438_domuschiev_i_gaitanski-vulka_specheliha_turga_za/", "text": "Фирми на Кирил Домусчиев, на Румен Гайтански-Вълка и на пернишките бизнесмени Димитър Борисов и Иво Иванов ще чистят и извозват боклука на София през следващите 5 години. За това те ще получат общо 435 милиона лева. Те бяха класирани на първите места в седемте обособени позиции на обществената поръчка, обявена от Столичната община. Десет фирми и консорциуми подадоха оферти в началото на септември за седемте зони, като можеха да кандидатстват само за две от тях. За чистене на първа зона - районите \"Средец\", \"Лозенец\" и \"Студентски\", на първо място е \"Титан София център 1\" ДЗЗД. Тя е дружество, в което са фирми на \"Титан\" на Димитър Борисов и Иво Иванов, и на Кирил Домусчиев - \"Айс Ви\". Цената е 68.4 милиона лева. То беше и единственият допуснат кандидат за позицията. Втора зона - районите \"Искър\", \"Панчарево\" и \"Кремиковци\", ще се чисти от \"Титан-София-изток 1\" - също обединява фирми на \"Титан\" и на Кирил Домусчиев. Цената е 60.6 милиона лева. Дружеството също бе единственият допуснат кандидат за позицията. Трета зона - районите \"Изгрев\", \"Слатина\" и \"Подуяне\", ще се чисти от консорциум \"Грийн партнърс-БКС\" ДЗЗД на Румен Гайтански-Вълка. Цена – 55.36 милиона лева. Другият кандидат за тази позиция бе \"ФССИ-България\" ЕООД. Четвърта зона - районите \"Илинден\", \"Надежда\" и \"Сердика\", ще се чистят също от консорциума \"Грийн партнърс-БКС\" ДЗЗД. Цената е 50 милиона лева. Другият кандидат бе \"АЕС-Х груп\" на Красимир Арсов, който досега обслужваше тази зона. Пета зона - районите \"Банкя\", \"Връбница\" и \"Нови Искър\", е спечелена от \"Титан София-изток 1\". Цената е 39.79 милиона лева. Шеста зона - районите \"Люлин\" и \"Красно село\" - фирма \"Зауба\" АД на Румен Гайтански-Вълка. Цена – 41.69 милиона лева. Досега се чистеше от общинската \"Чистота Искър\", която беше наела техника от \"Грийн партнърс\" на Гайтански. Седма позиция - районите \"Възраждане\", \"Оборище\" и \"Триадица-център\" ще се чисти от \"Титан София център 1\". Цената е 45 милиона лева. Другият кандидат беше \"Зауба\" на Гайтански. Фирмите, спечелили обществената поръчка, предстои да подпишат договори с възложителя - Столичната община, със срок до 2025 г. Преди това ще се изчака 10-дневният срок за обжалване в Комисията за защита на конкуренцията. Досегашните фирми-изпълнители имат ангажимент до юни 2020 г. В обхвата на поръчката не са включени районите \"Младост\", Овча купел\", \"Витоша\" и част от \"Триадица\", чиито договори за чистене изтичат по-късно.", "date": "2020.01.22", "title": "Домусчиев, Гайтански-Вълка и \"Титан\" ще чистят София за 435 милиона лева"}
{"url": "https://www.dnevnik.bg/video/btv/2020/01/22/4019448_griput_burzo_se_razprostraniava_i_burzo_vodi_do/", "text": "Грипната инфекция е една бърза инфекция - бързо се разпространява, бързо се заразява, бързо се усложнява, бързо се оздравява, но и бързо се умира\", напомни в ефира на Би Ти Ви доц. Георги Попов, началник на катедра \"Инфекциозни заболявания\" във Военномедицинската академия. \"В клиниката, която ръководя, до 18 януари имахме единични случаи с остри респираторни заболявания. Изведнъж този уикенд се появиха първите доказани случаи на грип\", съобщи той. \"Симптомите са характерни - остро начало, висока температура от 39-40 градуса, втрисане, болки по ставите и мускулите, суха кашлица, главоболие, изключителна неработоспособност. При неправилно лекуване може да се стигне до проблеми с дихателната система, сърдечно-съдовата система, бъбреците и централната нервна система\", напомни доц. Попов. Той призова хората да не се самолекуват, разчитайки на опита си от предишни епидемии, а да се обръщат към лекар, когато усетят първите симптоми. В момента е обявена грипна епидемия в Монтана, Дупница и Сепарева баня. Подробности  тук.", "date": "2020.01.22", "title": ""}
{"url": "https://www.dnevnik.bg/sport/2020/01/22/4019449_mourinyo_iska_da_vurne_garet_beil_v_totnum/", "text": "Мениджърът на \"Тотнъм\" Жозе Моуриньо иска нови попълнения през зимната пауза, с които да подсили отбора си в битката за участие в евротурнирите. Според \"Марка\" португалецът и ръководството на \"шпорите\" работят сериозно по идеята да върнат Гарет Бейл в Лондон. Уелсецът, който играе за \"Реал\" (Мадрид), редовно е свързван с напускане на тима, още повече че не е в добри отношения с треньора Зинедин Зидан. По информация на \"Марка\" президентът на \"Тотнъм\" Даниел Леви вече е пътувал до Мадрид, за да се срещне с колегата си Флорентино Перес. Споменава се още, че \"шпорите\" са готови да предложат 40 милиона евро на \"Реал\" за откупуването на Бейл. Той премина в Мадрид именно от \"Тотнъм\", където игра между 2007 и 2013 г., като вкара 55 гола в 203 срещи. В Лондон Бейл се разви като играч и от ляв защитник се превърна в атакуващ футболист. През 2013 г. \"Реал\" го купи за 101 милиона евро, правейки го най-скъпия футболист по това време.      До момента той има 104 гола в 245 мача за мадридчани, с които спечели четири пъти Шампионската лига и още девет други трофея. От началото на сезона Бейл има 14 мача и само два гола във всички турнири. \"Тотнъм\" изпитва големи проблеми в атака най-вече заради контузията на звездата си Хари Кейн. \"Шпорите\" заемат осмото място във Висшата лига и изостават на девет точки от топ 4.", "date": "2020.01.22", "title": "Моуриньо иска да върне Гарет Бейл в \"Тотнъм\""}
{"url": "https://www.dnevnik.bg/intervju/2020/01/22/4019374_vasil_bojkov_iskame_da_go_zagrabim_-_tova_e_polojenieto/", "text": "                         Какво казва за \"Левски\" - четете  тук .  - Проектът е внесен от Валери Симеонов и в същото време е подкрепен от управляващата партия ГЕРБ. Кой стои тогава? - Предвид, че подкрепата се случи \"начаса\", преди да може да бъде направен адекватен анализ и оценка, вие как смятате? - Ето, давате отговор. - Така изглежда. - Този работещ бизнес ще бъде на практика отнет \"принудително\", както е правният термин, който обяснява такова действие от страна на държавата. Просто и ясно е. Проблемът е, че ако това е истинската цел - да бъде монополизиран от държавния тотализатор, то резултатът няма да е в посока повече приходи за държавата. Ще бъдат загубени огромни потенциални приходи, които могат да отиват за всякакви добри цели. На първо място – данъци за държавата, на второ – много работни места и още куп косвени вреди. И не на последно място - това противоречи на конституцията. - Изказването е на неподготвен политик. Никой не е изследвал ефекта, никой не знае какви ще са последствията. Правенето на закони не трябва да е самоцел и в нарушение на основния закон. Трябва сериозен анализ, а и такъв липсва. Оценката на въздействието на проектозакона е 1 страница без 1 цифра. - Да, само говори, но в проектозакона няма такива предвиждания. Всеки може да влезе на сайта на Народното събрание и да го прочете. Въпросът е, че ако мотивът ти е да увеличиш парите за спорт, лесното и демократично \"решение\" би било не да закриваш един бизнес, а да прехвърлиш неговите данъци или такси към спорта. Защо трябва да закриваш един работещ бизнес? Това означава, че целите са други. Аз не съм сигурен, че тотото ще спечели 50 милиона, защото то не може. Ще трябва да се правят сериозни инвестиции, а в проектозакона пише изрично, че не са предвидени. Освен това всички знаем какъв е държавният мениджмънт, знаем и какъв е частният. - Мога само да предполагам. Разследвайте и го разкрийте. Но знам, че целта не е да се подпомогне спортът. Нито пък да се мисли за здравето на хората, защото лотарията ще продължи да я има, само че ще бъде в ръцете на държавна структура - това значи, че не се цели намаляване на \"вредите\" от лотарията. Хората пак ще играят. Ефектът ще е бизнесът да не се прави от един, а да бъде прехвърлен успешният модел на друг. - Господин Борисов, ако погледне конституцията, ако не я е чел, може да види, че този проектозакон е в грубо нарушение. А феновете, ако искат да го има \"Левски\", разбират, че нищо не налага такъв законопроект да мине. Според вас какво налага този законопроект? - Никъде обаче не са държавни. Някъде са частни, другаде са дадени на частни оператори под концесия. Може би искат и тук да направят така. Защо като сме създали работещ бизнес, който носи добри пари на държавата, трябва да се изземва? Обикновено държавите национализират, за да спасят бизнес, а не за да го дадат на друг. Кое го налага? Каква е целта – да го вземем от този, който го е направил успешен? Да го дадем на друг може би? - Не знам. Някой друг, но не съм аз. Градиш един бизнес, те в нарушение на конституцията го спират. Прилагат закон със задна дата. Но със сигурност има друг, не знам кой е – сега мислим и анализираме, разследваме. Пак да кажа, че аргументите им са несъществени - пари за спорта има и сега, да дадат данъците, които ние плащаме за спорт, тотото пак ще продава. - Тогава не съм се разбирал с никого. Не ми е практика да работя така. Просто така се стекоха нещата. Явно прецениха, че не е полезно да го прилагат. Не знам защо така решиха, но може би са се съобразили с някакви фактори. Сигурно са направили оценка на риска. А сега няма никакъв анализ, а по-скоро заблуждаваща информация. - Питайте собствениците на \"Нова телевизия\". - Договорът е конфиденциален. Не мога да ви кажа. - Ако са такива парите, как ще се отрази това на една медия според вас?      - Не. Но ако такива пари не постъпват в една българска медия, ще й се отрази тежко. Сигурно ще се отрази тежко и на програмите, които правят, и на дейността, която развиват. Ще се отрази тежко на независимостта на тези програми. Но ако такива пари липсват от който и да е било бизнес, ще се отрази тежко. И на мен да ми липсват 20 милиона, и на мен ще ми се отрази тежко. Въпросът е, че като става дума за медия, финансирането й от държавата е по-опасно, но това вие ще кажете. Противоконституционното спиране на лотарията ще се отрази тежко на много други бизнеси, част от процеса. Също така и на 40 000 души, които са пряко част от бизнеса. - Не е само \"Лафка\". Нашата мрежа е много по-голяма. Всички, които продават билетчета и вземат процент и живеят от това семействата им, ще бъдат засегнати. - Мисля, че частното финансиране е за предпочитане в една частна медия именно заради независимостта на програмите. Да сте видели да влияя? Да съм се появил, да съм казал нещо там? - Парите ги плащаме, за да развиваме бизнеса, не за да влияя медийно. - Първо, не познавам господин Келнер. Второ, оттеглих рекламата за малко, докато не дойдат новите собственици, понеже \"Нова телевизия\" отказа да ме подкрепи срещу Валери Симеонов. Исках хора, които са запознати със случая, да бъдат питани за гледната им точка, исках да бъдат зададени въпроси на Валери Симеонов за мотивите и целите. Тогава ми отказаха. Тогава им казах: като искате този закон да мине, значи не искате тази реклама – довиждане. - Да, поисках, доколкото правото на една засегната страна от един закон може да търси гледните точки. Това е нормално. И ето колко влияя – не ми дадоха дори да се разследват факти и данни. - Не, не съм. Дойдоха други собственици. На мен тази реклама ми е необходима, аз я спрях въпреки бизнеса. - Конституцията ясно казва: монополите са в няколко точки. Само там може да има монопол. Така че даже и да мине законопроектът, който прави държавата монополист – ние може да не го изпълняваме. - Ами как какво значи – ако политиците, които трябва да изпълняват законите, не ги спазват, ние трябва ли да ги спазваме? Не че няма да изпълня закона, просто ще съдя държавата за принудително изземване на бизнеса и неговия най-голям актив - лиценза. - Малко е тъжно това, иначе щеше да е смешно. - Ако аз имам запис, а те нямат, според вас заплашвал ли съм ги? Може би се очаква да ги \"заплаша\" пред прокуратурата, за да го запишем по-ясно? Не са сериозни тези неща, изобщо не би трябвало да ги коментирам. Никога не съм ги заплашвал. С тях съм работил 30 години. Не разбрах какво значи, че аз имам запис на моя си телефон, а те нямат. Малко е налудничаво... Несериозно е това. - Нека да свърши. Ако трябва да плащаме нещо – ще плащаме - Плащано е всичко по закон. Законът дава няколко възможности. Тотото са решили да плащат на по-широка основа по-малък данък. И тук няма данъци, има такси. Впрочем тук въпросът е дали могат да се искат такси с повече от един месец задна дата? Законът не го разрешава. Ако държавата иска – ще спорим в съда. Даже и да сме плащали нещо грешно – могат да ни изискат суми месец назад. Иначе законът дава две възможности: по-широка база и следва по-нисък данък, по-тясна база с по-висок данък. Ние смятахме, защото работим научно, че при по-тясна база е по-добре за компанията. Но за всеки билет за всяка една игра е разписано от комисията какъв данък да плащаме. Има три състава на комисията (по хазарта – б.а.), сменени оттогава. Всеки един го е подписвал. И дали финансовият министър не ги е знаел тези неща? Но това си е негов проблем. През цялото това време министър е бил Владислав Горанов. - Сигурно е знаел. Но няма нарушение на закона. Ама тотото плащало повече – ами те нямат частен интерес. За тях има ли значение какъв данък плащат? Вижте им отчетите – всяка година са на загуба. - Би могла. Но формално, ако има сигнал, прокуратурата трябва да го провери. Всеки може и е свободен да подава сигнал за каквото поиска. Не мисля, че е имало натиск прокуратурата да го стори. Още не съм викан там. - Опитах се, но не ми вдигна. - Ами ако и на тях не им реагира – нека си гласуват каквото искат. В крайна сметка държавата ще плаща, но ще си говорим с държавата в съда. Не може да те задължават да изплащаш нещо, което ти отнема правото на дейност. – Държавата да го свърши. Тя прекратява дейността. Тя трябва да си го плати. Не знам колко точно са парите, надали са толкова големи, че да не можем да ги платим, но все пак държавата прекратява дейността. Тя трябва да си плаща. Трябва да платят и договорите на доставчиците, които са много, защото са 10-годишни. На разпространителите – също. Аз ли да ги плащам? Всичко ще се отнесе към държавата. Лошото е, че нашите политици не носят те риска. Валери ли ще извади пари да ги плати? Десетки милиони са това, ако не стотици. Който подкрепя Валери Симеонов, ще извади ли пари да ги плати? Целият народ ще ги плати, с данъците си. Вие, аз. Айде, аз не съм за жалене. Плюс това ние ще жалим в Конституционния съд. Това е грубо погазване на конституцията. - Няма как – да. В това е проблемът. Но ако има 47 съвестни депутати – могат да сезират Конституционния съд (за това са необходими 48 народни представители - бел. ред.). Президентът може, главният прокурор също може. - Ако се замисля – сигурно познавам 4-5 депутати максимум. Общувам с тях, ако се видя случайно, близки отношения нямам с когото и да е от тях. - Виждате какво е положението. \"Искаме да го заграбим\" – това е положението. Колко бизнеса са заграбени досега, не знаете ли? - Вие как мислите, може ли? Случва се, докато те забележат. - Той е на 5 години. - Другият ми бизнес не е така фрапиращ. Но най-странното е, че има още една компания, която има гръцко участие – 45% (\"Интралот\"). Те искат да го конфискуват и него. Дали те ще си мълчат? Предполагам, че ще се оплакват някъде – я при тяхното правителство, я по Европа. Малко са тръгнали безпардонно. - Абсолютно. Даже въпреки политическата среда. Защото политиците винаги са ми пречили. - Въпреки тях съм ги печелил. Понеже съм бил най-добър. И въпреки това продадох този бизнес – строителния. Ние сме печелили обществени поръчки без нито един лев подкуп. Защото сме по-добри. А и по тази причина съм работил на загуба. Строил съм три магистрали, от всяка една съм загубил по 20 милиона лева и съм ги компенсирал оттам, откъдето съм имал печалба. - Общо – не. На загуба бяха магистралите, но имах поръчки за пътища и други малки обекти, от които съм компенсирал. Като цяло не съм бил на загуба. - Това няма да го коментирам. Вие сигурно също знаете, сигурно и аз знам. - Би трябвало да могат, да. - Такъв не познавам. - Не знам дали го е осъзнавал, но ако не беше различно плащането, сигурно лотарията щеше да е фалирала. На онова надали щеше да издържи. Но тук трябва да се има предвид, че лотарията се появява впоследствие. Има закон за хазарта, ние правим лотария. - В нормални. Нямаме какво да делим. Познаваме се, говорим си, но нямаме пресечни точки, конфликти или пък близко приятелство. - Даже не включих, че е народен представител, но да – един от тези, които познавам, е. - Мисля, че не. Честно ви казвам – не мисля. Мисля, че Пеевски е демонизиран. Не е чак такъв злодей. Все пак слухове. - Ами – случи ли се нещо и все Пеевски виновен. Според мен не е чак така.", "date": "2020.01.22", "title": "Васил Божков: Искаме да го заграбим - това е положението"}
{"url": "https://www.dnevnik.bg/bulgaria/2020/01/22/4019465_antikorupcionnata_komisiia_proveriava_nachalnikut_na/", "text": "С решения, приети на заседание днес, Комисията за противодействие на корупцията и отнемане на незаконно придобитото имущество (КПКОНПИ) образува производства за установяване на конфликт на интереси по отношение на шест лица, заемащи висши публични длъжности, съобщиха от комисията. За тях се споменават само длъжностите, но не и имената. Сред проверяваните са бивш генерален директор на БНР, началникът на Националната служба за охрана бригаден генерал Красимир Станчев, двама общински съветници от общински съвет - Пазарджик, ректор на Икономически университет – Варна, и заместник-кмет на община Сливен. Това са първите по-интересни проверки, които КПКОНПИ предприема при новия председател Сотир Цацаров. Той беше избран на поста в края на декември. Бившият директор на БНР, чието име не се споменава, е разследван по сигнал, че е предоставил за ползване на СЕМ лек автомобил, който се поддържа от бюджета на националното радио и по този начин си е осигурил подкрепа от членовете на СЕМ. На днешното заседание на съвета, на което беше избран новият директор на радиото, стана ясно, че става дума за Александър Велев. Той беше кандидат да оглави радиото и в  приключилия днес с друг победител  конкурс.  Юристът на СЕМ Емилия Станева допълва, че колата е била на БНР, но не е поддържана от радиото. Велев обяснява пред в. \"24 часа\", че става въпрос за стар автомобил, който е подлежал на бракуване. Колата е отписана от активите на БНР и е прехвърлена в активите на СЕМ, като това е станало с разрешението на министерството на финансите, допълва той. Началникът на Националната служба за охрана Красимир Станчев,  който беше назначен на поста  на 20 септември, се проверява по сигнал за преназначаване без конкурс на длъжност \"началник сектор\" на лице, с което е в близки отношения, както и за извършени други такива преназначавания. За двамата общински съветници от Общински съвет - Пазарджик, пък има подозрения, че са членове на органите за управление и представляващи спортни клубове, които получават пряко финансиране от бюджета на община Пазарджик, а самите те като общински съветници са участвали в заседание на общинския съвет, на което са приети решения за актуализация на бюджета и одобряване на субсидии за тези спортни клубове. Ректорът на Икономически университет – Варна, се проверява по сигнал, че е работодател на съпругата си, както че и двамата са членове на Академичния съвет. За заместник-кметът на община Сливен се твърди, че е учредител и председател на фондация, която е партньор на общината по много от реализираните проекти в региона. От комисията уточняват, че срокът за произнасянето по случаите е до два месеца, който може да бъде удължен еднократно до 30 дни. Решението подлежи на обжалване или протест по реда на Административнопроцесуалния кодекс, като установяването на конфликт на интереси с влязло в сила такова решение е основание за освобождаване от длъжност, освен когато в конституцията е предвидено друго. С решение от днес КПКОНПИ установи конфликт на интереси по отношение на главния архитект на община Благоевград. Той е издал разрешения за строеж на свързани с него лица.", "date": "2020.01.22", "title": "Антикорупционната комисия проверява началника на НСО и бивш шеф на радиото (обновена)"}
{"url": "https://www.dnevnik.bg/sviat/2020/01/22/4019461_epul_puska_mnogo_skoro_niskobjudjeten_aifon_pishe/", "text": "Другия месец американският гигант \"Епъл\" започва да произвежда, а през март дори да представи нов нискобюджетен \"Айфон\". Това съобщи  \"Блумбърг\" , като цитира източници, запознати с плана. Компанията опитва да увеличи дела си на пазара на смартфоните, преди да пусне първите си съвместими с мрежи пето поколение (5G) устройства късно тази година. Според агенцията този ход ще ѝ помогне и на нововъзникващите пазари като Индия, а и отново да отбележи ръст в продажбите на устройствата си тази година. Говорител на \"Епъл\" отказва да коментира, но по-достъпните устройства на базираната в Калифорния компания се радват широка популярност, включително \"Айфон 11\", чиято начална цена е едва 50 долара под обичайната за смартфоните ѝ.", "date": "2020.01.22", "title": "\"Епъл\" пуска много скоро нискобюджетен \"Айфон\", пише \"Блумбърг\""}
{"url": "https://www.dnevnik.bg/evropa/2020/01/22/4019339_gurciia_ima_purvata_si_jena_prezident/", "text": "Опитният магистрат  Катерина Сакеларопулу  стана първата жена - президент на Гърция, днес, след като депутатите я избраха за държавен глава в рядка проява на единство, предаде \"Ройтерс\". Сакеларопулу, на 64 години, беше председател на Държавния съвет - така се нарича върховният административен съд на страната. Тя ще наследи Прокопис Павлопулос, чийто петгодишен мандат изтича през март. В необичайна проява на хармония в капризния свят на гръцката политика кандидатът на консерваторите беше подкрепена и от опозиционни партии, включително от лявата \"Сириза\", която загуби властта на  изборите през юли миналата година . Тя беше одобрена от 261 депутати в 300-членния парламент. Сакеларопулу, от северния град Солун, стана първата жена - ръководител на Държавния съвет, през 2018 г., подкрепена за тази позиция от тогавашното ляво правителство. Разведена е, живее в Атина и е активна в социалните медии, писала е многобройни документи за защитата на околната среда. Изборът на президента - фигура с церемониални функции - става в парламента. Няколко неуспешни опита обаче водят до предсрочни избори.", "date": "2020.01.22", "title": "Гърция има първата си жена президент"}
{"url": "https://www.dnevnik.bg/sport/2020/01/22/4019306_s_chovek_po-malko_arsenal_izmukna_tochka_v_derbito_s/", "text": "С едва два точни удара за цял мач и с човек по-малко повече от час \"Арсенал\" успя да стигне до точка в дербито с \"Челси\" от 24-ия кръг във Висшата лига. Лондонският сблъсък на \"Стамфорд бридж\" завърши 2:2, въпреки че домакините доминираха през цялото време. \"Челси\" два пъти повеждаше чрез Жоржиньо от дузпа в 28-ата и Сесар Аспиликуета в 85-ата минута. \"Арсенал\" обаче стигне до равенството с единствените си точни удари в срещата. Габриел Мартинели се разписа в 63-ата, а Ектор Бейерин вкара в 87-ата минута. 62 минути \"Арсенал\" игра и с човек по-малко заради червен картон на централния бранител Давид Луис. Точката остави \"Челси\" с актив от 40 точки, на пет от третото място. Сините обаче имат аванс от шест точки пред преследвача си \"Манчестър юнайтед\". \"Арсенал\" е 10-и в таблицата с 30 точки, като няма победа от 1 януари, записвайки три поредни равенства. \"Артилеристите\" са с шест победи, 12 равенства и шест поражения от началото на сезона. Гостите останаха рано с човек по-малко заради червен картон на Давид Луис. Централният защитник беше изгонен, след като фаулира в наказателното поле Тами Ейбрахам, а \"Челси\" получи дузпа. Грешката дойде от Шкодран Мустафи, който върна много лошо топката към своя вратар и така позволи на Ейбрахам да изскочи сам срещу опразнената врата.      От бялата точка Жоржиньо стреля точно в долния ляв ъгъл на Бернд Лено и изведе \"Челси\" напред в 28-ата минута. До края на първата част \"Арсенал\" така и не направи нищо в атака, а се задоволи да задържи резултата със само гол пасив. \"Артилеристите\" не успяха да отправят нито един удар за 45 минути. През втората част ситуацията на терена не се промени драстично - \"Челси\" нападаше и държеше топката, докато \"Арсенал\" се защитаваше. Тимът на Микел Артета не показа по никакъв начин, че има различни идеи как да играе в атака, но извади и късмет. В 63-ата минута \"Арсенал\" успя да изравни след невероятен рейд на тийнейджъра Габриел Мартинели.      Мустафи изчисти с глава центриране от корнер, а Мартинели пое топката на около 30 метра пред вратата на своя тим. Бразилецът напредна сам, възползва се от подхлъзване на Н’Голо Канте около централния кръг, продължи и с хладнокръвен удар преодоля Кепа Арисабалага - 1:1. Това беше и трети гол на 18-годишния нападател във Висшата лига и общо 10-и от началото на сезона във всички турнири. Попадението стъписа \"Челси\" за период от около 15 минути, но след това сините отново наложиха пълен контрол. Футболистите на Франк Лампард притиснаха гостите и благодарение на численото си предимство държаха \"Арсенал\" далеч от своята врата.      Пет минути преди края на двубоя капитанът на домакините Сесар Аспиликуета изведе тима си напред. Той засече центриране на Калъм Хъдсън-Одой. \"Арсенал\" обаче отказа да се предаде и само две минути след гола на Аспиликуета успя да изравни. Десният бранител Ектор Бейерин с диагонален удар с левия крак изненада сънародника си Арисабалага.      Испанецът не беше вкарвал във Висшата лига от януари 2018 г. Той ознаменува и завръщането си в игра след дълго лечение на контузия. В друг интересен мач от програмата \"Манчестър сити\" победи \"Шефилд юнайтед\" с 1:0, но срещна големи проблеми при гостуването си на новака. Тимът на Пеп Гуардиола трябваше да чака чак до четвърт час преди края, за да стигне до гол. В герой се превърна Серхио Агуеро, който се разписа в 73-ата минута. Аржентинецът вкара само пет минути след появата си на терена от резервната скамейка. Асистенция за гола даде Кевин де Бройне, негова 15-а за сезона във Висшата лига.      С успеха \"гражданите\" записаха пети мач без загуба и се утвърдиха на втората позиция, като вече имат шест точки повече от \"Лестър\", който е и с мач по-малко.", "date": "2020.01.22", "title": "С човек по-малко \"Арсенал\" измъкна точка в зрелищно дерби с \"Челси\""}
{"url": "https://www.dnevnik.bg/analizi/2020/01/22/4019268_poslednite_godini_na_nrb_dali_i_dnes_ne_e_sushtoto/", "text": "                         Помните ли втората половина на 80-те години в НРБ, късния Живков, малко преди \"залез слънце\"? Тези пет години могат да се поберат в пет думи: безвремие, цинизъм, конформизъм, безразличие, ескейпизъм. Защо да ги помним ли? Ами защото над днешна България сякаш е надвиснал почти същият похлупак както тогава. И не става дума само за смога над София. Затискаше ни усещането за спряло време. Тодор Живков и Лили Иванова бяха вечни и вездесъщи. От пленум на пленум се повтаряха едни и същи мъртви думи. В тази страна просто няма какво да се случи, казвахме си в онези години. Дали и днес не е същото? Всички знаеха, че властта лъже, но какво от това? \"Те ни лъжат, че ни плащат, ние ги лъжем, че работим.\" Важните и ценни неща задължително се набавяха \"по втория начин\", законността беше пълен фалшификат, а главната философия гласеше: Аз да подредя себе си и семейството, пък оттам-нататък Дали и днес не е същото? С някои микроскопични изключения (Русенския комитет!) опозиция нямаше. Огромното мнозинство се беше нагласило в уютния пашкул на безвремието и мъртвия език. Общественото тяло беше в парализа и само от време на време рефлекторно помръдваше по някой пръст или примигваше с око. А днес? Сега опозиция може и да има, но парализата на общественото тяло си е същата. И окото пак само примигва. Съветският съюз се тресеше от промените, Москва и Вашингтон се сближаваха и разоръжаваха, в Чехословакия, Унгария и Полша пластовете се раздвижваха, вече дори миришеше на обединена Германия. А в България само една шепа хора четяха какво става в СССР и по света. И това беше. Блатото дори не бълбукаше. А през 2020 година? Днес телевизионните новини показват 30 минути престъпления и инциденти. Външният свят сякаш не съществува. Всички играят хоро. В задимената панелна кухня, пред салатката и ракийката, в бунгалото в Китен, пред телевизора с някой чешки или бразилски сериал – българският човек от втората половина на 80-те години беше перманентен беглец от собствения си монотонен живот. Криеше се понякога и на вилата, където четеше художествена литература. Вилата и преводната книга бяха обект на желание и носталгично убежище. А днес? В кухнята вече има плазма. Вместо Китен – Халкидики. Сериалите са турски. Геймърите се крият из своите измислени светове, а хипстърите ходят на СПА. Няма спор, по-добре е, отколкото през 80-те. Но общественото тяло пак няма сили да се издърпа за косите от блатото на застоя. Добре дошли в безвремието!", "date": "2020.01.22", "title": "Последните години на НРБ – дали и днес не е същото"}
{"url": "https://www.dnevnik.bg/analizi/2020/01/22/4019285_kak_vzeha_da_namaliavat_tochno_tezi_koito_triabvashe/", "text": "                         Стефани, Руска и Вяра са акушерки. Млади, вдъхновени. С искрено призвание. Запознах се с тях покрай инициативата на Мрежа за съвременна родилна грижа да подкрепи акушерки от страната да завършат обучение за консултанти по кърмене в София. Момичетата искат да овладеят тънкостите на професията и да бъдат максимално полезни на жените в най-важните моменти от живота им – когато раждат своите деца. Вчера те, и всичките им колеги в професиите, свързани с родилната грижа, имаха професионален празник. Миха се ръце, раздаваха се букети и бонбони и се говорихат високопарни думи за благородната професия, която дарява живот. Извън празничното лустро обаче акушерската професия е една от тези, които през последните години \"се топят\" в световен мащаб. Това стана причина 2020 г. да бъде обявена за международна година на сестрите и акушерките. Целта е обществата и техните правителства да обърнат внимание на тези професии, преди кадровата криза да е поставила съвременната медицина на колене. По данни на НСИ към 31.12.2018 г. в страната работят малко над 3150 акушерки и 1400 акушер-гинеколози. Според съсловната организация на професионалистите по здравни грижи още 8000 акушерки са нужни, за да отговорят на нуждата от качествени грижи за бременните и раждащите у нас. Сериозен проблем е високата им средна възраст – 53 години – както и неравномерното им разпределение: в областните центрове Разград и Ямбол например има само един или двама акушер-гинеколози и 25-26 акушерки. Протестите на професионалисти по здравни грижи през изминалата година минаха под знака на искането за по-високи възнаграждения. Достойнството на професията обаче не се измерва и не се изчерпва само с размера на работната заплата. През последните десетилетия следенето на бременност и раждането се доминират от лекарите акушер-гинеколози. Добрата практика в други европейски държави показва, че осигуряването на продължаваща акушерска грижа за нискорисковите бременни води до по-евтина медицинска помощ, до по-добри здравни резултати за майките и бебетата (по-малко интервенции, по-малко преждевременни раждания и по-малко изгубени бременности), както и до по-високо ниво на удовлетвореност на родилките. У нас акушерките са нормативно лишени от самостоятелност и в момента нямат възможност да проследяват бременност, да водят раждане и да оказват постпартални грижи без лекарско наблюдение, въпреки че точно това са разписаните им компетенции. Министерството на здравеопазването е предложило законови промени, които могат да позволят разкриването на изцяло акушерски практики. Отказва се обаче възможността тези практики да сключват договор със здравната каса, което означава, че ако решат да работят самостоятелно, акушерките ще разчитат пациентките да им плащат изцяло от джоба си. Дори и този проблем да бъде решен обаче, ще са нужни усилията на самото съсловие, за да се върне общественото доверие към акушерската професия, на която в момента се гледа като на подпомагаща. У нас често се пренебрегва, че създаването на авторитет в родилната грижа минава през поставянето на жените на фокус. На жените, а не акушерката, лекаря, системата. Числата, които \"ражда\" българското майчино здравеопазване, от години поставят страната ни сред първенците по детска смъртност в Европейския съюз. Въпреки че през последните 20 години този показател е намалял повече от два пъти (6,4 починали бебета до една годинка на 1000 раждания за 2017 г. спрямо 14,4 за 2001 г.), нивото остава двойно над средното за ЕС (3,6‰). Двойна над средната за ЕС е и бройката на мъртвородените на 1000 раждания. По-зле от нас се представят единствено Румъния и Малта. По данни на НЗОК през 2019 г. в страната са родили 55 048 жени. 7 от тях са починали. 318 са мъртвородените бебета. За едва около 54% (30 405 бебета) здравната каса е платила клинична пътека за грижи за здраво новородено дете. Всички останали са били лекувани от някаква патология – поне по документи. Събраните дотук числа са неточен, но показателен измерител на качеството на грижите, които получават бъдещите майки в здравната ни система, и дават най-разбираемото послание, че По причини, които изискват дълъг и задълбочен анализ, родилната медицина у нас упорито и продължително се съпротивлява срещу препоръките на международни здравни и професионални организации, каквито са СЗО (Световната здравна организация), FIGO (Международна федерация по гинекология и акушерство), ICM (Международна конфедерация на акушерките) и др. Всички те единодушно през последните години работят за намаляване на цезаровите сечения и стриктен подход към прилагането на всяка медицинска интервенция в хода на раждането само при обективна необходимост, а не рутинно. Поставят в центъра на грижите комуникацията и доверието между медицинския екип и бременната или раждаща жена, и доказват с десетки проучвания, че това е пътят към по-здрави и удовлетворени майки, по-здрави бебета и по-мотивирани и удовлетворени акушерки. Издигането на акушерската професия не е в противовес на интереса на жените да получат уважителна и индивидуализирана грижа по време на своята бременност и раждане. Нещо повече – двата процеса са абсолютно неделими.", "date": "2020.01.22", "title": "Как взеха да намаляват точно тези, които трябваше да са станали повече"}
{"url": "https://www.dnevnik.bg/photos/2020/01/22/4019134_fotogaleriia_prezidentut_po_sveta_i_u_nas/", "text": "По традиция в края на всяка година от мандата на българския президент \"Дневник\" публикува фотогалерия с кадри, направени от официалния фотограф на институцията Валентин Николов. Днес публикуваме фотогалерия от третата година на петия президент Румен Радев. Валентин Николов има достъп и гледни точки към срещите и живота на държавния глава, каквито фоторепортерите нямат. Тази година той е избрал кадри от срещите на президента със световни лидери. Снимката е от посещение на стария град в Лисабон при визита в Португалия по покана на президента Марсело Ребело де Соуза.", "date": "2020.01.22", "title": "Фотогалерия: Президентът по света и у нас"}
{"url": "https://www.dnevnik.bg/bulgaria/2020/01/22/4019003_novata_ideia_za_reshenie_na_vodnata_kriza_v_pernik/", "text": "                         В събота управляващите обявиха нов план за излизане от кризата, включващ идеята за изграждане в рамките на месец и половина на нов тръбопровод, по който  Перник да получава вода през преносната мрежа на София , за да може язовир \"Студена\" да се възстановява. Детайлите около новите мерки все още се изясняват. Ето какво е известно досега:  Откъде ще дойде водата Питейната вода в София идва основно от две места - 75% от количеството е от язовир \"Искър\", а 25% - от язовир \"Бели Искър\" (в подножието на връх Мусала в Рила). По-малкото количество идва по Рилския водопровод и снабдява кварталите по Южната дъга на столицата като Бистрица, Симеоново, Драгалевци, Бояна, Банкя, Княжево, както и част от центъра (като \"Лозенец\"). Планът на правителството предвижда вода за Перник да идва от водосбора на язовир \"Белмекен\", след като вода от него бъде прехвърлена в язовир \"Бели Искър\". В събота икономическият министър Емил Караниколов обяви, че за целта преди два месеца е започнало прехвърлянето на количества вода от язовир \"Белмекен\" към язовир \"Бели Искър\", а прехвърлената до момента вода е в обем 4 млн. куб.м. През софийската ВиК мрежа тя ще стигне до резервоар \"Мало Бучино\", а оттам ще се изградят различни съоръжения, включително тръбопровод, за да бъде захранен Перник. Идеята е към града да бъдат насочени  700 хил. куб.м вода на месец  с дебит от 300 л/сек, които ще покрият нуждите при запазване на сегашния воден режим, но ще дадат глътка въздух за яз. \"Студена\". Какво се планира да се изгради Според плана при село Мало Бучино ще се построят помпена станция и 13.5 км водопровод до Перник. Вече се работи за поръчката и доставката на необходимите тръби и помпени агрегати, каза в понеделник пред БНТ регионалният министър Петя Аврамова. Предвижда се водопроводът да е реверсивен, тоест да може да се използва двупосочно.       По данни от икономическия министър изграждането на тръбите ще отнеме между 35 и 45 дни. Предвижда се над 10 екипа да работят денонощно по трасето, така че водопроводът да бъде готов и по-рано по възможност. Кой ще строи  Петя Аврамова съобщи, че строежът на водопровода и помпената станция ще бъдат възложени без обществена поръчка на държавното дружество \"Монтажи\". Този подход държавата използва, когато се гонят кратки крайни срокове като зададените заради бедственото положение в Перник. Строителството ще бъде възложено на компанията по специален ред от областните управители на София и Перник. Проверка на  \"Капитал\" обаче показа , че няма данни дружеството \"Монтажи\" да е работило по изграждане на ВиК инфраструктура или да разполага с нужните специалисти и техника. Ако пък реши да мине на вариант да наеме подизпълнители, по закон ще трябва проведе обществени поръчки. Това според изданието означава, че най-вероятно отново ще се ползва схемата с договори за наем на техника и хора,  както при строителството на част от магистрала \"Хемус\" от държавното дружество \"Автомагистрали\" . \"Това обаче създава условия за непрозрачно харчене на парите\", коментира \"Капитал\".  Колко ще струва По предварителни оценки строителството на водопровода и помпената станция ще струва 25 млн. лв., като регионалният министър уточни, че крайната сума ще е известна, когато се изготви идейният проект. Официалните числа ще станат известни, след като формално проектът бъде одобрен. Очаква се това да стане до края на седмицата. За целта първо е необходимо съгласието на Столичния общински съвет да предостави за ползване част от водопреносната мрежа на София. Съветът има редовно заседание в четвъртък. След неговата санкция ще е нужно и решение на Министерския съвет. Тази седмица министрите още не са се събирали заради участието на премиера Бойко Борисов в Световния икономически форум Давос и сбирка още не е насрочена. Откъде ще дойдат парите Ясен отговор и на този въпрос се очаква да има, след като правителството гласува. Засега - по сведения на регионалния министър, средствата ще дойдат от бюджета на Министерството на икономиката. Към момента обаче не е известно дали парите ще дойдат от текущия бюджет на ведомството и за сметка на какво, или ще му бъдат отпуснати допълнителни средства от държавния бюджет. \"Дневник\" изпрати на ведомството уточняващи въпроси за детайлите около финансирането на проекта, но все още няма отговор на тях. Има ли София достатъчно вода  Експертите уверяват, че новият план за Перник няма да се отрази по никакъв начин на количествата вода, които използва София. \"Гарантирам, че няма да има нарушаване на водоснабдяването на столичани\", увери пред Би Ти Ви изпълнителният директор на \"Софийска вода\" Васил Тренев. По негови данни от София потребява между 2.8 и 3 млн. куб.м вода месечно от язовир \"Бели Искър\", а наличното количество там към днешна дата е 9 млн. куб.м. По данни на екоминистерството, цитирани от Би Ти Ви, в язовир \"Бели Искър\" има 15.1 млн. куб.м вода. Освен това поддържаме баланса в язовира - колкото вода ще излиза за Перник, толкова ще влиза в язовира, обясни Станислав Станев, зам. изпълнителен директор на \"Софийска вода\". Ако в някакъв момент все пак възникне проблем с Рилския водопровод, който захранва централната градска част на София (основно район \"Лозенец\"), има възможност количествата на вода в него да се намалят, за да обслужват Перник, а към софийските потребители да започне да се подава вода от язовир \"Искър\", коментираха от \"Софийска вода\". Има ли риск за ВиК мрежата на София Зам. изпълнителният директор на \"Софийска вода\" Станислав Станев увери, че не съществува риск за налягането в системата в София, както и опасност от намаляване на количествата вода за съществуващите клиенти. \"Водопроводът е оразмерен за пренасяне на 1700 л/сек, а през 2019 г. \"Софийска вода\" е подавала средно по 900 л/сек. Сега от оставащия буфер от 800 л/сек се планира да се използват 300 за Перник\", обясни той. Опасна ли е стената на язовир \"Бели Искър\" Планът за прехвърляне на вода в яз. \"Бели Искър\" предизвика опасения за язовирната стена, чието състояние не е добро, още повече че наскоро в района беше регистрирано земетресение. От 2010 г. яз. \"Бели Искър\" е публична държавна собственост и е в списъка на комплексните и значими язовири, наблюдавани от Министерството на околната среда и водите (МОСВ). Анализ, приет от регионалното министерство през 2015 г., определя стената на язовира и прилежащите ѝ съоръжения като \"неизправно - частично работоспособно\", заради което се налага ограничение за поддържаното в него водно ниво - до кота под 1876 м (2 метра под кота преливен ръб). От Държавната агенция за метрологичен и технически надзор (ДАМТН) днес съобщиха, че последната проверка на място на 2 януари е показала, че \"няма наличие на изменения от базовите отклонения при контрола на съоръженията\". Още през януари 2017 г. Върховната административна прокуратура разпореди институциите да предприемат спешни мерки за ремонт и укрепване на стената на яз. \"Бели Искър\" и съоръженията към нея. Ремонтът следва да бъде извършен от Държавната консолидационна компания, собственост на Министерството на икономиката. В средата на 2018 г. подчиненото на Емил Караниколов ведомство  получи 500 млн. лева  за увеличаване на капитала на компанията с цел ремонти на язовирите в страната. Днес зам. изпълнителният директор на \"Софийска вода\" определи като \"спекулации\" коментарите, че стената на язовир \"Бели Искър\" е опасна, и посочи, че на мястото има постоянен мониторинг. Станислав Станев обясни, че планът за спасяване на Перник не предвижда необходимост в язовир \"Бели Искър\" да се поддържат количества, по-големи, отколкото е предписанието (по данни от министъра на икономиката Емил Караниколов язовирът не може да бъде запълван над 60% - бел. ред.). Какви са загубите по мрежата Средната загуба на вода в София е 45%, съобщи Станислав Станев. По думите му за последните пет години \"Софийска вода\" е намалила загубите по мрежата с 10%, или с 20 млн. куб.м, докато на Перник са нужни 10 млн. куб.м. За Перник - по информация от вече бившия екоминистър Нено Димов, загубите на вода по ВиК мрежата са  около 75% . Същевременно в анализ за 2018 г., прието от водния регулатор КЕВР в края на миналата година, се казва, че \"ВиК Перник\" не само не е изпълнило предписанието си за намаляване на загубите, а дори ги е увеличило. \"По показателя \"общи загуби на вода\" неизпълнението на разчета е с 368.85%. Дружеството е трябвало да намали през годината загубите от 25.4 куб.м на км на ден на 23.42 куб.м, но вместо това ги е увеличило на 32.73 куб.м\",  установи регулаторът . Кога ще спре водният режим в Перник Отговорът на този въпрос, изглежда, е \"няма да е скоро\". Спасителният план на правителството няма да отмени наложения тежък режим, при който вода в града има по 7 часа дневно (от 15.00 до 22.00 часа). Същевременно има риск и от по-тежък режим, ако построяването на водопровода от Мало Бучино се забави -  последните изчисления  показват, че в язовир \"Студена\" има вода за още 32 дни, докато новият тръбопровод следва да бъде изграден за до 45 дни.", "date": "2020.01.22", "title": "Новата идея за решение на водната криза в Перник: какво се знае досега"}
{"url": "https://www.dnevnik.bg/sviat/2020/01/22/4019201_pileshko_vmesto_svinsko_ne_e_eko_izbor_predupredi/", "text": "Замяната на червеното месо с пилешко може да изглежда като екологичен избор, но всъщност вреди повече на природата. Това предупреждение отправи \"Грийнпийс\" към британците. Соята, която се използва за хранене на пилета, се отглежда главно в Южна Америка и увеличеното им търсене може да доведе до изсичане на още повече  екваториални гори , които и без това са застрашени. \"Не мисля, че потребителите са наясно с тази връзка\", коментира Киара Витали от \"Грийнпийс\", цитирана от фондация \"Томсън–Ройтерс\". \"Смята се, че трябва да ограничим  червеното месо  и да го заменим с пилешко, а за съжаление това не е така.\" В последните 20 години търсенето на  телешко, агнешко и свинско  намаля във Великобритания, но това на пилешко скочи с 20%, показват данните на организацията. Проучване на Leatherhead Food Research показа, че причините са отчасти здравни съображения и желание за опазване на природата. 68% от вноса на соя във Великобритания идва от Южна Америка, а 90% от соята в ЕС се ползва за храна на животни.", "date": "2020.01.22", "title": "Пилешко вместо свинско не е екоизбор, предупреди \"Грийнпийс\""}
{"url": "https://www.dnevnik.bg/sviat/2020/01/22/4019256_makedonskite_vlasti_se_setiha_za_pchelarkata_atidje/", "text": "Седмица след номинацията на  македонския документален филм  \"Медена земя\" в две номинации за наградите \"Оскар\" властите в общината, където живее героинята, забелязаха необикновеното ѝ съществуване. За това пишат издания в Скопие. Атидже Муратова, македонска гражданка от турски произход, е главната героиня във филма, който е и разказ за живота ѝ. Документалният \"Медена земя\" описва трудностите на живота с болната ѝ майка в село без улици, електричество и течаща вода. И без това трудното съществуване на последната жена от род македонски пчелари обаче се променя, когато край тях се нанася номадско семейство и нанася неочакван удар по препитанието ѝ (повече за филма  можете да прочетете тук ). Краят на филма поставя въпрос - как ще си изкарва прехраната? Новината, че за втори път филм от Северна Македония е номиниран за \"Оскар\" (първият е през 1994 г.), развълнува страната. В социалните мрежи обаче се появиха и македонци, за които това не бе повод за гордост - живеещата в бедност жена от турски произход ли е лицето, което страната със собствена версия на историята и национална идентичност, изтъкана от специфични елементи на миналото, иска да изтъкне и да покаже на света? У властите в община Лозово - където се намира родното ѝ село Бекирлия (с петима жители според преброяването от 2002 г., днес само с една обитаема къща) - реакцията бе съвсем различна. Вчера кметът на община Лозово Ацо Велковски  написа  във \"Фейсбук\", че ѝ е намерил работа. \"След завършването на турнетата (промоционални за филма, както и заради различни фестивали - бел. ред.) и вземането на \"Оскар\"-ите Муратова ще е работно ангажирана в община Лозово.\" Освен това песните, които пее във филма, \"ще бъдат обработени цялостно с музикален аранжимент и ще може да ги изпее и запише професионално в музикално студио\". В интервю Муратова  казва , че някога е искала да стане певица. Ще бъде поправен и покривът на къщата, в която Муратова ще живее, напускайки дома, в който на практика бе изолирана от света, на място, лишено от най-основна инфраструктура. Какво точно ще работи Муратова в община Лозово не е известно. В социалните мрежи се появиха коментари, че е наета като чистачка, но тази информация не е потвърдена. Други потребители видяха връзка между репортажи на няколко македонски медии за това как действително живее Муратова, напомняйки, че разказаната история е съвсем истинска. Когато телевизионен екип  посетил  жената, тя отказала да запали дори една свещ, за да бъде заснета обстановката в дома ѝ - има само една, а трябва да ходи километри, за да си купи нова. Очаква с нетърпение да бъде завършена новата ѝ къща, купена от създателите на филма. \"Турците ми казаха: за три месеца ще ти купим къща и ще се преселиш в Дорфулия, ще вземеш и майка си, но след това се случи това с филма, те дойдоха и ми казаха: ако го снимаме, ще купим ние къщата.\" От думите ѝ не се разбира кои са \"турците\". Онлайн издания обаче показаха снимки на бъдещия ѝ дом - малка къща в Дорфулия, на 60 км от Скопие. В него тя ще живее с брат си - той е единственият персонаж, който обитава полуразрушената къща, а не се появява във филма. За някои македонци, проследили случилото се с Муратова, след като светът и Северна Македония я забелязаха, отново възникна въпросът трябва ли държавата да обръща внимание на хора, живеещи в подобни условия, едва когато всички знаят за тях и започнат да си задават въпроси. Други забелязаха, че Муратова ще трябва да се премести в Дорфулия, на 60 км от Скопие,  където е новата къща  - в съвсем друга община, не в Лозово, която ѝ предлага работа.", "date": "2020.01.22", "title": "Македонските власти се сетиха за пчеларката Атидже след номинацията за \"Оскар\""}
{"url": "https://www.dnevnik.bg/sviat/2020/01/22/4019250_hizbula_nastupva_i_vuv_venecuela/", "text": "Ливанската военнополитическа организация \"Хизбула\" развива незаконна дейност на територията на (Венецуела). Това заяви венецуелският опозиционер и депутат от Националното събрание Карлос Папарони на конференция за борбата с тероризма в Колумбия. Обвинения в контакти с представители на \"партията на Аллах\" бяха отправени срещу администрацията на венецуелския президент Николас Мадуро. Папарони заяви, че делегацията на венецуелската опозиция е донесла в Колумбия доказателства за \"връзки на международния тероризъм с режима на Мадуро\". Депутатът посочи, че опозицията в Боливарската република разработва \"стратегии и алгоритми за сътрудничество\" с цел да спре разпространението на тероризма в страната и неговото финансиране. Самата администрация на Мадуро отхвърля тези обвинения, но САЩ, венецуелската опозиция и основният противник на \"Хизбула\", Израел, упорито ги повтарят. Държавният секретар на САЩ Майк Помпео например неведнъж е твърдял, че Иран се опитва да влияе върху Южна Америка чрез свои близкоизточни проксита. Предупреждения, че \"партията на Аллах\" е пуснала корени в Латинска Америка, се чуваха и преди в Белия дом да влезе радикално антиирански настроеният екип на президента Доналд Тръмп - но от няколко години насам са далеч по-интензивни. Обвиненията срещу \"Хизбула\" включват предимно търговия с наркотици, незаконна финансова дейност и контрабанда на оръжия. Пратеници на \"партията на Аллах\" развиват все по-активни действия в граничния \"триъгълник\" между Бразилия, Аржентина и Парагвай. Източници на американския вестник \"Уолстрийт джърнъл\" съобщиха през януари, че шиитската организация вече проявява интерес и към Мексико. Фактор, засилващ подозренията, е здравата връзка на местните арабски общности с Ливан. Колкото до Венецуела, за отговорник по военните и търговските връзки във висшите ешелони на венецуелската власт бе сочен бизнесменът от сирийско-ливански произход Тарек ел Айсами, доскоро вицепрезидент на Боливарската република. Служебното му досие показва, че е бил и губернатор на северния щат Арагуа, смятан за център на дейността на \"Хизбула\" във Венецуела. Колумнистката на \"Уолстрийт джърнъл\" Мери Анастейша О'Грейди предположи през 2014 г., че влиянието на иранските проксита в Боливарската република укрепва и с оглед връзките на Венецуела с Иран в отбранителната промишленост. А експертите от САЩ Джоузеф Хумайър и Илан Барман посочваха, че \"Парчин кемикъл индъстрийз\" и \"Кодс авиейшън индъстрийз\". Двете фирми участвали в създаването на съвместни отбранителни предприятия с венецуелците. По данни на изследователите иранската страна проявявала интерес главно към боеприпаси и ракетни горива. В свидетелски показания пред външнополитическата комисия в Камарата на представителите на САЩ през 2015 г. Хумайър заяви, че Ел Айсами е \"създал сложна финансова мрежа от много равнища, използвана като криминално-терористичен коридор\". Венецуела бе обвинявана също, че раздава фалшиви паспорти на пратеници на \"Хизбула\", за да се придвижват те свободно из региона. В доклад от 2014 г. вашингтонският аналитичен Център за обществена сигурност цитира данни на \"служители от регионалното разузнаване\", според които хора на Ел Айсами си служели с информационни технологии, разработени от кубинската държавна сигурност, за да осигурят нови документи на близо 170 души с близкоизточен произход. Някои от тях по-късно били уличени в незаконна дейност в Латинска Америка. Навремето Венецуела опроверга данните от този анализ и го нарече американска пропаганда. Страхът, вдъхван от предполагаемите латиноамерикански клетки на \"Хизбула\", само се засили, щом при американски удар на летището в Багдад бе убит иранският генерал Касем Солеймани - като командващ силите \"Ал Кудс\" от Корпуса на гвардейците на ислямската революция той отговаряше за иранските военни операции в чужбина. Официално иранските власти решиха да отвърнат само със символичен обстрел на американски военни обекти в Ирак. Гибелта на влиятелния ирански военачалник обаче бе последвана от среща между глави на шиитски организации в Бейрут под егидата на \"Хизбула\", което внушава мисълта, че въпросът с отмъщението за смъртта на Солеймани остава открит. Според сайта \"Мидъл ийст ай\" участниците в ливанската среща са обсъдили не само теми, засягащи взаимодействието им (Солеймани координираше връзките между съюзниците на Иран в Близкия изток), но и ответни мерки. Нищо чудно силите \"Ал Кудс\" да отвърнат асиметрично на убийството на своя командващ и отговорът може да е насочен срещу интересите на САЩ в Западното полукълбо. /БТА", "date": "2020.01.22", "title": "\"Хизбула\" настъпва и във Венецуела"}
{"url": "https://www.dnevnik.bg/bulgaria/2020/01/22/4019246_dnes_suvetut_za_elektronni_medii_shte_izbira_generalen/", "text": "Днес Съветът за електронни медии (СЕМ) ще избере нов генерален директор на Българското национално радио (БНР). В последните два дни шестимата кандидати за поста (Жени Гаджалова, Антон Митов, Андон Балтаков, Митко Димитров, Даниела Манолова и Александър Велев) представиха своите концепции за развитие на обществената медия. Можете да прочетете за тях  тук  и  тук . От седмината кандидати,  които първоначално подадоха документи в конкурса , отпадна бившият генерален директор на Българското национално радио за периода 2007 - 2013 г. Валерий Тодоров. Мотивите на СЕМ бяха, че към 5 декември 2019 г. той не е бил заличен като управител и съдружник в търговско дружество, а това се е случило едва на 6 декември. Тодоров  публикува отворено писмо, в което определи отстраняването му от конкурса като \"тенденциозен акт\"  и в което заяви, че още на 2 декември е представил на СЕМ нотариално заверен акт, че е прехвърлил дяловете във фирмата на друго лице. Всички участници в надпреварата имат минало, свързано с БНР. Велев беше генерален директор на БНР до 29 май 2019 г. Валерий Тодоров беше генерален директор на БНР два последователни мандата от 2007 до 2013 г. Антон Митов работи в обществената медия от 1977 г. От 2016 г. той е директор на дирекция \"Архивен фонд\", а в средата на октомври  беше назначен от СЕМ за временен генерален директор на БНР . Митко Димитров е бивш директор на радио \"София\". Даниела Манолова е драматург и продуцент в радиотеатъра на БНР. Гаджалова е бивш главен счетоводител на медията, а Андон Балтаков е работил в БНР, Си Ен Ен и \"Асошиейтед прес\" в Ню Йорк. До конкурса се стигна, след като на 17 октомври Светослав Костов беше  освободен от поста генерален директор на БНР . Той се задържа начело на обществената медия едва три месеца и половина, а управлението му беше  белязано от  безпрецедентно дългото спиране на ефирното излъчване на програма \"Хоризонт\"  на 13 септември 2019 г. Сигналът беше прекъснат в продължение на близо пет часа в разгара на скандала, предизвикан от  опита за сваляне от ефир на дългогодишния водещ на сутрешния блок на програма \"Хоризонт\" Силвия Великова . В четвъртък, на 23 януари, Великова и Костов ще бъдат изслушани във  временната парламентарна комисия  за скандала в програма \"Хоризонт\". На същото заседание ще бъдат извикани и други журналисти от националното радио, за да дадат информация по случая.  Междувременно парламентарната бюджетна комисия удължи срока на Сметната палата за възложения ѝ одит в БНР до 10 март. Докладът трябваше да е готов до края на този месец, а причината за отлагането е, че обхватът на проверката е твърде широк, каза председателят на Сметната палата Цветан Цветков. Одитът обхваща периода от 1 януари 2017 до 30 септември 2019 г. и беше възложен по предложение на ГЕРБ след казуса със спирането на излъчването на сигнала на програма \"Хоризонт\" за пет часа.", "date": "2020.01.22", "title": "Днес Съветът за електронни медии ще избира генерален директор на БНР"}
{"url": "https://www.dnevnik.bg/sport/2020/01/22/4019333_dva_gola_sled_94-ata_minuta_ludiiat_obrat_na_svrakite/", "text": "Да изоставаш с 0:2 в 94-ата минута, но да не загубиш? Това е нещото, което \"Нюкасъл\" успя да направи. \"Свраките\" бяха на секунди от поражението срещу \"Евертън\", но стигнаха до равенство. В герой се превърна Флориан Льожон, който отбеляза два пъти. Драмата беше украсена от втория гол, при който играчите на \"Нюкасъл\" неистово опитваха да пратят топката във вратата и успяха.", "date": "2020.01.22", "title": ""}
{"url": "https://www.dnevnik.bg/detski_dnevnik/2020/01/22/4018998_koga_shekspir_pljus_muzika_e_ravno_na_nagrada/", "text": "С думи или с музика по-добре се разказват любовни истории?\" -  този спор  ще водят поп певецът Рафи, артистите Дарин Ангелов и Радина Боршош, както и оперната певица Йоана Кадийска на 2 февруари на сцената на зала \"България\". Четиримата заедно с музикантите от Софийската филхармония (под диригентството на Максим Ешкенази) ще участват в спектакъла за тийнейджъри Love story. Представлението ще разкаже историята на Шекспировите герои Ромео и Жулиета, преплетена с класическа музика и теми от любими филми. То е част от музикалната образователна програма \"Фортисимо фамилия\", чиято цел е да запознае по достъпен начин младата публика с класически музикални и литературни произведения. Концертът започва в 19 ч., а билетите са в продажба на касите на залата, както и онлайн  тук . По традиция \"Детски Дневник\" дават възможност на читателите си да спечелят семеен билет за концерта (до четирима души) и да се насладят на представлението безплатно. За да участвате в надпреварата, трябва да сте регистриран потребител в  id.capital.bg . Сайтът на \"Дневник\" позволява да гласуват и читатели без регистрация в мрежата id.capital.bg, но жребият след това ще бъде изтеглен само между онези, които са гласували през потребителски профил. Анкетата ще бъде активна до 23.59 ч. на 29 януари (сряда), а на следващия ден ще бъде обявен печелившият.", "date": "2020.01.22", "title": "Кога Шекспир плюс музика е равно на награда"}
{"url": "https://www.dnevnik.bg/evropa/2020/01/22/4017573_neskoposanata_politika_na_balkanite_ne_veshtae_nishto/", "text": "Разширяването винаги е било изпълнена с напрежение тема за Европейския съюз, пише \"Икономист\". Голямото разширяване през 2004 г., когато 10 страни, основно централно- и източноевропейски, се присъединиха, беше замислено като обединение на Европа. То обаче доведе до нови пукнатини между Изтока и Запада. Дипломатите станаха недипломатични за Румъния и България, които се присъединиха през 2007 г., мърморейки, че техният ентусиазъм за корупцията се е изпарил бавно след влизането им в клуба. Предложеното присъединяване на Албания и Северна Македония отново показва, че разширяването може да бъде вбесяващо. Миналата година френският президент Еманюел Макрон  блокира техния път  (с подкрепата на Холандия и Дания, що се отнася до Албания) и поиска вместо това ЕС  първо да реформира  правилата си за присъединяване. Според предишния председател на Европейската комисия това е \" историческа грешка \". Сега започнаха по същество. Еврокомисията под ново ръководство и решена да преследва \"геополитическа\" стратегия, в края на месеца ще обяви реформи в процеса на присъединяване, целящи да успокоят френския президент и неговите съюзници. Среща на върха някъде през пролетта ще разчисти бъркотията и на нея ще се договорят новите правила за присъединяване. През май лидерите на ЕС ще се срещнат в Загреб с колегите си от Западните Балкани. Или поне такъв е планът. Въпросът какъв компромис Брюксел ще скалъпи ще има разклонения далеч отвъд съдбата на двете малки балкански страни. Отговорът на блока ще покаже дали той е способен да стане последователен геополитически актьор, нещо, което лидерите му особено в ключовите национални столици отчаяно искат да постигнат. Ако Брюксел не успее да действа стратегически в собствения си заден двор, как може да го направи в световен план? Макрон и компания бяха прави да критикуват процеса на разширяване на ЕС. У някои държави членки се прокрадва усещането, че това е хлъзгав терен. Неподготвените за членство страни като Румъния и България бяха замъкнати под натиск от национални столици. така че привилегиите на бъдещите членки да могат да се отнемат, ако изостанат от обещанията си – идея, която еврокомисията харесва. Въпреки че Албания и Северна Македония направиха големи крачки, доклади за напредъка им съдържат набиващи се на очи резерви, свързани с корупцията и свободата на медиите, които комисията пренебрегна. \"Това е политика срещу реалност\", коментира скептичен дипломат. Повечето страни обаче призовават опонентите да си затворят очите като купонджии в провинциален нощен клуб, опитващи се да убедят охраната да пусне приятелите им, въпреки че носят маратонки. По-вероятно е Албания и Северна Македония да завършат в гардеробната, отколкото на дансинга. Започването на преговори е нещо много различно от приключването им и има слаба перспектива за пълноправно членство скоро. Процесът със Сърбия започна преди 10 години, а за Турция – през 1987 г. Всъщност програмата на ЕС за присъединяване се е превърнала в а не в истински път към присъединяване. И докато някои страни гледат на това като на съставен елемент, Франция го смята за пропуск, като присъединяването се използва за сметка на други външнополитически инструменти. Разширяването е геополитически въпрос за ЕС, а не само вътрешен. Рисковете от нескопосното провеждане на политиката по присъединяване могат да се видят най-добре в Турция, която се отдалечи от европейската сфера на влияние. Сега по теми като Сирия и миграцията Анкара има повече контрол над съдбата на Европа, отколкото Брюксел, и слабо желание да слуша служители, които я подведоха. Среща в Москва този месец между Русия и Турция за обсъждането на примирие в Либия беше силно изражение на неуспеха на Европа да командва в собствения си заден двор. Евентуален компромис, който често се подхвърля, но срещу който гръмогласно наред с други се обявява Германия, би бил Северна Македония да бъде допусната в чакалнята за ЕС, а Албания категорично да остане навън. Подобна жертва може да успокои опонентите на разширяването в краткосрочен план, но мълчаливото послание, че една предимно мюсюлманска страна не е добре дошла в ЕС, ще оформи съюза в много по-дългосрочен план. Албания ще се присъедини към Косово, Босна и Турция в Влиянието на ЕС в региона е в риск. Северна Македония промени името си. Албания направи добри обещания за мерки срещу нечестни съдии. Преговорите за присъединяване трябваше да бъдат компенсацията за това. Неизпълнението на обещанията ще засили регионалните съперници като Русия и Турция или ще накара страните да прегърнат далечни потенциални приятели като Китай. Те никога не казват, че ЕС е скапан, те казват: \"Той е страхотен, но ви лъжат\", отбелязва служител на ЕС. В случая с Албания и Северна Македония ще са прави. Прекарването на години в спорове за правилата за присъединяване към клуба само ще го отслаби. Северна Македония се готви за  избори през април . С наближаването на срещата в Загреб на власт в Скопие може да бъде едно в по-малка степен приятелски настроено към Европа правителство. Европейски лидери като Макрон искат блокът да започне да бъде влиятелен на международната сцена. Разплитането на дебата около разширяването ще бъде знак, че блокът е подготвен да постави геополитиката на първо място. Но европейците, които копнеят за такъв резултат, несъмнено ще трябва да почакат като северномакедонците.", "date": "2020.01.22", "title": "Нескопосаната политика на Балканите не вещае нищо хубаво за световните амбиции на ЕС"}
{"url": "https://www.dnevnik.bg/evropa/2020/01/22/4019338_paket_mobilnost_se_pridviji_s_oshte_krachka_napred_kum/", "text": "Споразумение между преговарящите от Европейския парламент (ЕП) и финландското председателство на Съвета на ЕС в сектора на автомобилния транспорт бе одобрено от комисията по транспорт и туризъм на ЕП във вторник, предаде пресслужбата на институцията. Изменените правила за командированите превозвачи, времето за почивка на превозвачите и по-стриктните правила за  каботаж  (временно превозване на стоки от превозвачи, установени извън приемащата държавата членка), имат за цел да прекратят нарушенията на конкуренцията в транспортния сектор и да предоставят по-добри условия за почивки на превозвачите, се посочва в съобщението. Шест държави се противопоставят на част от промените – България, Румъния, Полша, Унгария, Латвия и Литва. По-справедлива конкуренция  Споразумението запазва съществуващите (три операции в рамките на седем дни), но въвежда регистриране на преминаването на граници с тахографа на превозните средства с цел борба с нарушенията. За да се предотврати \"систематичният каботаж\", ще се въведе \"срок на прекъсване\" от четири дни преди извършването на по-нататъшни каботажни операции в рамките на същата държава със същото превозно средство. За справяне с проблема с т.нар.   транспортните дружества ще трябва да провеждат значителна част от дейностите си в държавата на регистрация. Новите правила също ще изискват връщането на камионите в държавата на оперативния център на компанията на всеки осем седмици. Тъй като операторите все по-често използват   за предоставянето на международни транспортни услуги, тези оператори (използващи леки търговски превозни средства над 2.5 тона) също ще трябва да отговарят на нормите на ЕС за транспортни оператори и ще трябва да оборудват микробусите с тахограф. Ясни правила за командироването на превозвачите Правилата на ниво ЕС за  ще дадат по-ясна правна рамка за прилагането на правилата за командированите работници в силно мобилния транспортен сектор с цел намаляване на различните национални подходи и гарантиране на справедливо заплащане за превозвачите, посочват от ЕП. Одобрените правила предвиждат  правилата за командироване  да се прилагат върху каботажните и трансграничните операции, с изключение на транзит, двустранните операции и двустранните операции с едно допълнително натоварване или разтоварване във всяка посока (или нула на отиване и две на връщане). По-добри работни условия за превозвачите Одобреният текст също включва изменения, които помагат за гарантирането на по-добри условия за почивка на превозвачите и им позволяват да прекарват повече време у дома. Компаниите ще трябва да организират разписанията си по такъв начин, че международните превозвачи  (поне на всеки три или четири седмици в зависимост от работния график). Задължителната почивка в края на седмицата, известна като редовната седмична почивка,   на превозното средство, гласи съгласуваният текст. Ако тази почивка се взема извън дома, то настаняването трябва да бъде платено от компанията. В извънредни случаи новите правила позволяват на превозвачите да надвишават времето на шофиране при строги ограничения за стигане у дома за седмичната почивка, когато са много близо до основната база. - Временното споразумение за   беше прието с 27 гласа \"за\" срещу 22 гласа \"против\" и 0 гласа \"въздържал се\". - Временното споразумение за  беше прието с 27 гласа \"за\" срещу 17 гласа \"против\" и 5 гласа \"въздържал се\". - Временното споразумение за   беше прието с 32 гласа \"за\" срещу 17 гласа \"против\" и 0 гласа \"въздържал се\". Следващи стъпки За да влезе в сила, споразумението сега трябва да бъде одобрено от министрите на ЕС и после от пленарната зала на парламента. Правилата за командироване ще се прилагат 18 месеца след влизането в сила на правния акт. Тези за времето за почивки, което включва прибирането на превозвачите, ще се прилагат 20 дни след влизането в сила на акта. Правилата относно завръщането на камионите и други промени в правилата за достъпа до пазара ще се прилагат 18 месеца след влизането в сила на акта за достъпа до пазара за превози на товари.", "date": "2020.01.22", "title": "Пакет \"Мобилност\" се придвижи с още крачка напред към влизане в сила"}
{"url": "https://www.dnevnik.bg/evropa/2020/01/22/4019340_kamarata_na_lordovete_nanese_udar_po_zakonodatelstvoto/", "text": "Британското правителство на премиера Борис Джонсън претърпя вчера четвърто поражение в приемането на законодателството за Брекзит, след като горната Камара на лордовете гласува за гаранции в защитата на деца бежанци, когато Обединеното кралство напусне Европейския съюз на 31 януари, предаде \"Ройтерс\", цитирана от БТА.  След общите избори на 12 декември Консервативната партия на Джонсън  се сдоби с голямо мнозинство  в долната Камара на общините, която  по-рано този месец бързо одобри  законодателството, необходимо за ратифицирането на споразумението за раздяла с Брюксел.  В понеделник обаче Камарата на лордовете, в която правителството няма мнозинство, внесе три промени в законодателството, включително за правата на гражданите от ЕС след Брекзит. Вчера с 300 срещу 220 гласа горната камара гарантира, че непридружените деца бежанци ще запазят възможността си да се съберат във Великобритания със своите семейства. Това обещание бе дадено от предишния премиер Тереза Мей, но Джонсън го извади от текста на своето законодателство. Говорител на премиера каза, че правителството ще се опита да отхвърли промените, когато Камарата на общините се събере по-късно тази седмица. ", "date": "2020.01.22", "title": "Камарата на лордовете нанесе удар по законодателството за Брекзит на Джонсън"}
{"url": "https://www.dnevnik.bg/bulgaria/2020/01/22/4019335_cvetlin_iovchev_razkritikuva_zakonoproekta_na_peevski/", "text": "Бившият вътрешен министър в кабинета \"Орешарски\" Цветлин Йовчев разкритикува пред Би Ти Ви  законопроекта на ДПС , който предвижда застрашени лица да плащат услугите на държавната Национална служба за охрана (НСО). Сред вносителите се е подписал и депутатът и бизнесмен Делян Пеевски, който за ден през 2013 г. беше шеф на ДАНС, поемайки поста от издигнатия за министър Йовчев. Под натиска на протести Пеевски бързо подаде оставка, но е охраняван и до днес. За законопроекта съобщи в края на миналата година председателят на партията Мустафа Карадайъ, който обяви и че  движението предоставя автомобилите , с които се охраняват Пеевски и почетният председател на партията Ахмед Доган, а НСО осигурява само заплатите на ангажираните служители. Промените, предлагани от ДПС, предвиждат лицата, които имат право на охрана по закон, да могат сами да плащат на НСО по тарифа, утвърдена от министъра на финансите и по предложение на началника на службата. \"Такъв подход не е добър за държавна структура, НСО трябва да има ясно дефинирани функции и кръг защитавани лица. Ако имаме лице, което попада в този кръг, това трябва да е за сметка на бюджета\", каза Йовчев, според когото \"не може да превръщаме НСО в частна охранителна фирма\". Бившият вътрешен министър попита риторично какво ще стане, ако нивото на заплаха на конкретен човек е високо, а той не може да си плати. Предупреди и че охраната на всеки изисква много голям ресурс на службата - и човешки, и технически, а служителите не могат толкова бързо да бъдат пренасочвани, нито да се набира нов ресурс. Освен това, според него не може да се предоставя и техника \"ей така\", защото техниката на НСО отговаря на специфични изисквания и е оборудвана със специални технически средства. Според Йовчев трябва да се преосмисли целият модел на службите. \"Сегашният модел е бил смислен до края на 90-те години. Имаме нужда от нов модел на системата за сигурност, нови функции на службите и начина, по който да изпълняват задълженията си\", каза той. Йовчев в момента е доцент в катедра \"Национална сигурност\" в Университета по библиотекознание и информационни технологии.", "date": "2020.01.22", "title": "Цветлин Йовчев разкритикува законопроекта на Пеевски за \"частната\" служба за охрана"}
{"url": "https://www.dnevnik.bg/na_put/2020/01/22/4019193_nad_24_000_dushi_iskat_da_jiveiat_bez_tok_i_topla_voda/", "text": "                        24 500 души са заявили желание в продължение на месеци да живеят без ток и топла вода на необитаемия ирландски остров Грейт Бласкет. В началото на януари на сайта на острова се появи информация, че се търсят двама души (двойка или двама приятели), които от април до октомври да живеят там, да поддържат трите къщи за гости и да управляват единственото кафене. Ще им бъде осигурена храна, подслон и възнаграждение, което ще е обект на допълнително договаряне. Те обаче ще трябва да живеят без постоянен достъп до електричество и топла вода. Вятърна турбина ще им осигурява електричество, достатъчно за зареждане на мобилните им телефони, но крайно недостатъчно за други цели, затова за осветление ще трябва да използват свещи.      До момента по обявата са кандидатствали 24 500 души, съобщи собственикът на къщите за гости и кафенето Били О'Конър пред ирландското радио Ар Ти И. Сред тях има хора от Австралия, Южна Африка и Аляска. Островът се намира само на няколко километра от западното крайбрежие на Ирландия. Той е с площ от малко над 4 квадратни километра, но с красивите си гледки, чистия въздух и изворна вода предоставя прекрасни условия за почивка. В най-натоварените летни дни той е посещаван от около 400 души дневно. Били О'Конър и партньорката му Алис Хейс живеят на съседен полуостров и през лятото организират и пътувания с лодка до Грейт Бласкет. Те пускат обявата, защото Лесли Кехоу и Гордън Бонд, които през 2019 година са отговаряли за поддръжката на кафенето и къщите за гости, са се отказали по \"практични причини\", съобщи Си Ен Ен. Въпреки това Лесли и Гордън са изиграли важна роля за популяризирането на острова като туристическа дестинация, защото в продължение на месеци са споделяли в профилите си в социалните мрежи снимки и видео, разкриващи красотата на природата там. Те са описвали както хубавите си мигове на острова, така и моментите, в които са били много натоварени заради дългите опашки пред кафенето и непрекъснатата заетост на къщите за гости.      Двамата вече са у дома в Килдеър, недалеч от Дъблин, но никога няма да забравят престоя си на острова и планират в бъдеще да го посещават често. Пред Си Ен Ен Лесли Кехау разказа как се е чувствала там. \"Свикнах да се къпя със студена вода. Ако започнеш деня си със студена вода поне знаеш, че това е моментът от деня, в който ти е най-студено. Кожата и косата ми изглеждаха невероятно, цялостното ми здравословно състояние много се подобри\", сподели тя. До две седмици ще се разбере кои ще са новите обитатели на острова.", "date": "2020.01.22", "title": "Над 24 000 души искат да живеят без ток и топла вода на ирландски остров"}
{"url": "https://www.dnevnik.bg/evropa/2020/01/22/4019343_polsha_prizova_putin_da_ne_izpolzva_vtorata_svetovna/", "text": "Полша призова президента на Русия Владимир Путин да не използва за политически цели Втората световна война и Холокоста, предаде \"Асошиейтед прес\".  Призивът отправи вчера държавният министър в полското външно министерство Шимон Шинковски вел Сенк преди насрочената за тази седмица конференция в Израел по случай 75-годишнината от освобождаването на нацисткия концлагер \"Аушвиц-Биркенау\" от съветските войски.  Путин, който ще бъде сред ключовите оратори на проявата, обвини наскоро Полша, че носи известна вина за избухването на Втората световна война, и  обвини тогавашното полско правителство  в антисемитизъм. Президентът на Полша Анджей Дуда бойкотира конференцията с аргумента, че не му е дадена възможност до говори на нея.  По думите на Шинковски вел Сенк, ако на конференция в Израел бъдат повторени изопачените твърдения и неверни обвинения, Полша ще предостави исторически документи и факти, за да ги обори. Министърът спомена за усилията на полската нелегална съпротива и правителството в емиграция в Лондон да съберат и споделят със световните лидери фактите за масовото унищожаване на евреи от нацистките окупатори.  Един от тези документи е полски доклад, получен от няколко правителствени ръководители през 1942 г., когато е функционирал \"Аушвиц-Биркенау\". В периода 1940-1945 г. в този лагер са убити около 1.1 милиона души, повечето евреи от цяла Европа. Втората световна война започва на 1 септември 1939 г. с нахлуването на Вермахта (въоръжените сили на нацистка Германия) в Полша, последвано от инвазия от изток на Червената армия на 17 септември, припомни АП, цитирана от БТА. По-рано тази седмица премиерът на Полша Матеуш Моравецки  окачестви като поредни спекулации  публикуваните от министерството на отбраната на Русия  архивни документи  от 1945 година. Според тях бойци от полската съпротива били избивали евреи и украинци по време на Втората световна война.", "date": "2020.01.22", "title": "Полша призова Путин да не използва Втората световна война и Холокоста за политически цели"}
{"url": "https://www.dnevnik.bg/bulgaria/2020/01/22/4019348_avariia_ostavi_chasti_ot_pernik_izcialo_bez_voda/", "text": "Без никаква вода остават днес по-голямата част от Перник, град Батановци и още седем села, ползващи вода от язовир \"Студена\", съобщи БНР. Причината е голяма авария по довеждащия водопровод от пречиствателната станция за питейни води. Графикът на режима за подаване на вода днес няма да бъде спазен, информира радиото. Аварирал е водопровод с диаметър 1020 мм в квартал \"Железни заводи\". По отстраняването на проблема ще работят два екипа – на местното ВиК и на софийска фирма, като при необходимост ще се работи и през нощта до окончателното спиране на теча. Аварията няма да се отрази на водоподаването по режим само на кварталите \"Изток\", \"Тева\" и \"Мошино\", част от квартал \"Иван Пашов\" и селата Люлин и Бучино, които ще бъдат водоснабдени по график. Перник е на воден режим от 18 ноември. От 20 декември той беше затегнат допълнително, като сега вода има 8 часа на денонощие. Освен безводието миналата седмица жителите на града станаха жертва и на наднормено замърсяване на въздуха. Как властите планират да решат проблема с безводието четете  тук.  Заради авариен ремонт на водопровод ще останат без вода и част от битовите потребители в Асеновград  .", "date": "2020.01.22", "title": "Авария остави части от Перник изцяло без вода"}
{"url": "https://www.dnevnik.bg/bulgaria/2020/01/22/4019365_vasil_bojkov_promenite_za_hazarta_celiat_uspeshen/", "text": "Ефектът от промените в Закона за хазарта, внесени от НФСБ, ще е бизнесът да не се прави от един, а да бъде прехвърлен успешният модел на друг. Това коментира в интервю за \"Свободна Европа\" бизнесменът Васил Божков, който контролира частните \"Национална лотария\" и \"Лотария България\". Законопроектът предвижда тези дружества да бъдат закрити, а бизнесът да се поеме от държавата. (Цялото интервю - четете  тук ) \"Целта не е да се подпомогне спорта. Нито пък да се мисли за здравето на хората, защото лотарията ще продължи да я има, само че ще бъде в ръцете на държавна структура - това значи, че не се цели намаляване на \"вредите\" от лотарията. Хората пак ще играят. Ефектът ще е бизнесът да не се прави от един, а да бъде прехвърлен успешният на друг\", казва Божков. Той избягва медийни изяви, а интервюто по повод законовите промени на НФСБ, подкрепени и от ГЕРБ, е първото от много време насам. От отговорите на Божков става ясно, че според него изглежда, че Валери Симеонов е инструмент, през който ГЕРБ внасят промените, защото тяхната атака се е случила \"на часа\". Той казва, че е опитал да говори с премиера Бойко Борисов, но той не му е вдигнал телефона.  Помолен да коментира аргументите на вносителите, според които в страните от ЕС подобни лотарийни игри са собственост на държавата, Божков отговаря, че никъде обаче не са държавни. \"Някъде са частни, другаде са дадени на частни оператори под концесия. Може би искат и тук да направят така. Защо като сме създали работещ бизнес, който носи добри пари на държавата, трябва да се изземва? Обикновено държавите национализират, за да спасят бизнес, а не за да го дадат на друг. Кое го налага? Каква е целта – да го вземем от този, който го е направил успешен? Да го дадем на друг, може би?\" продължава той.  В отговор на въпрос кой е другият, отговаря: \"Някой друг, но не съм аз\" и продължава: \"Градиш един бизнес, те в нарушение на конституцията го спират. Прилагат закон със задна дата. Но със сигурност има друг, не знам кой е – сега мислим и анализираме, разследваме\". На няколко пъти повтаря, че \"аргументите им са несъществени - пари за спорта има и сега, да дадат данъците, които ние плащаме за спорт, тотото пак ще продава\".", "date": "2020.01.22", "title": "Васил Божков: Промените за хазарта целят успешен бизнес да се прехвърли на друг"}
{"url": "https://www.dnevnik.bg/sviat/2020/01/22/4019369_novoto_pravitelstvo_ne_uspia_da_uspokoi_livancite/", "text": "Утвърденият от ливанския президент Мишел Аун състав на новото правителство на премиера Хасан Диаб предизвика в нощните часове нова вълна улични протести в Бейрут, предаде ТАСС, цитирана от БТА. Тълпи младежи нападнаха полицейските кордони на подстъпите към сградата на парламента в центъра на столицата. Към силите на реда полетяха камъни и пиратки. В отговор полицаите използваха сълзотворен газ и водни оръдия. Групи протестиращи веднага преградиха улиците с горящи гуми в някои райони на града. Армейски патрули и жандармерия предприеха опити да ги разблокират и да възстановят спокойствието. В реч малко след като ливанският президент Мишел Аун подписа назначаването на новия кабинет, министър-председателят обеща, че новото правителство ще започне работа по исканията на протестиращите и ще извади Ливан от най-тежката икономическа криза от десетилетия. Диаб посочи, че първата му задгранична визита като премиер ще бъде в арабския свят, в частност в Персийския залив. Той нарече новото правителство \"спасителен екип\" и добави, че кабинетът ще действа \"бързо, но не прибързано\" при справянето със сериозните икономически и финансови проблеми. \"Време е да се захващаме за работа\", посочи Диаб на официалната церемония. Как изглежда новият кабинет Новият 20-членен кабинет е съставен от министри, които бяха избрани извън редиците на традиционните ливански политически партии. За пръв път за министър на отбраната и вицепремиер се назначава жена. Диаб, който се ползва с подкрепата на движението \"Хизбула\" и на основния съюзник на движението президента Мишел Аун, получи на 19 декември мандат да състави правителство на фона на масови протести в цял Ливан. Ливан е разтърсван от протести от 17 октомври, което доведе до оставката на Саад Харири като министър-председател само около две седмици след това. Самият кабинет е съставен само от технократи, представляващи християнските и мюсюлманските общности в Ливан. Пред журналисти в двореца \"Баабда\" генералният секретар на ливанския Министерски съвет Махмуд Меккия съобщи, че на поста външен министър се назначава Насиф Хити (християнин маронит), а ръководител на вътрешното министерство става Мохамед Фахми (мюсюлманин сунит). Първата жена министър на отбраната е Зейна Акар (православна християнка). За министър на финансите бе утвърден Гази Уазни (мюсюлманин шиит). Съгласно конфесионалното устройство на Ливан президентът се издига от общността на християните маронити; постът на премиера принадлежи на мюсюлманите сунити, а този на председателя на парламента на мюсюлманите шиити.", "date": "2020.01.22", "title": "Новото правителство не успя да успокои ливанците"}
{"url": "https://www.dnevnik.bg/evropa/regioni/2020/01/22/4019362_evrodeputati_ne_priemat_oriazvane_na_parite_za/", "text": "Комисията по регионално развитие на Европейския парламент реши да замрази до края на февруари всички политически триалози (разговори между трите основни институции на ЕС – европарламент, Европейска комисия, Съвет на ЕС, представляващ държавите членки) по въпроса за кохезионните фондове, предаде пресслужбата на институцията. Във вторник (21 януари) в Брюксел координаторите в комисията (политическите групи избират \"координатори\" за парламентарните комисии; те са политическият лидер на всяка група в комисията) единодушно решиха да замразят всички политически триалози, свързани с многогодишната финансова рамка за 2021-2027 г. до февруари, когато е планирано Европейският съвет да преразгледа въпроса. Членовете на комисията призоваха съвета да гарантира, че бюджетните предложения няма да жертват кохезионното финансиране и че ще се постигне бърз напредък по всички небюджетни въпроси, зачитайки ролята на ЕП в процедурата по съвместно вземане на решения. За да има подготовка за възможността крайното споразумение да не бъде постигнато навреме за започването на новите програми за периода 2021-2027 г., евродепутатите освен това решиха да поискат от Европейската комисия да предложи извънредни мерки, с които да се гарантира продължителността на кохезинното финансиране през преходната година (2021). Председателят на комисията Йонус Омаржи каза: \"Последното  предложение на финландското председателство  е неприемливо за парламента и нашата комисия и сега очакваме ново предложение от съвета.\" Комисията по регионално развитие отговаря в рамките на Европейския парламент за три ключови законодателства, свързани с дългосрочния бюджет на ЕС: регламента за общи разпоредби, Европейския фонд за регионално развитие и кохезионния фонд и регламента за  Интеррег , както и за наскоро предложения  Фонд за справедлив преход . Финансирането за кохезия и регионално развитие представлява една трета от бюджета на ЕС и всяко орязване ще има сериозни негативни последици за гражданите и бизнеса в Европа, смятат евродепутатите от комисията. Според тях преките инвестиции в европейски градове и региони трябва да бъдат увеличени, за да се гарантира, че ЕС разполага с подходящи инструменти за борба с климатичната криза и избягване на задълбочаването на социалните и териториалните неравенства.", "date": "2020.01.22", "title": "Евродепутати не приемат орязване на парите за кохезия в дългосрочния бюджет на ЕС"}
{"url": "https://www.dnevnik.bg/ot_vas/galeriiotvas/2020/01/22/4019375_fotogaleriia_donchovi_karauli_-_sinanishko_bilo/", "text": "Дончови караули са поредица от върхове между Бъндеришкия чукар и Муратов. Затварят от запад Бъндеришкия циркус. Първият е леснодостъпен (малко над два часа от хижа \"Вихрен\") и от него се вижда почти целият циркус, а на втори план - страничното Полежанско било. Големият Полежан е най-високият гранитен връх в Пирин - 2850 метра, Стражите (отляво) и Малък Полежан (отдясно) също са над 2800 метра.", "date": "2020.01.22", "title": "Фотогалерия: Дончови караули - Синанишко било"}
{"url": "https://www.dnevnik.bg/sviat/2020/01/22/4019372_venecuelskite_vlasti_zatvoriha_ofisa_na_guaido/", "text": "Силите за сигурност, верни на президента Николас Мадуро, обградиха и затвориха сградата с офисите на опозиционния депутат Хуан Гуайдо, признат за президент от десетки държави. Последният е в Лондон на международна обиколка, целяща да набере подкрепа за сваляне на венецуелския социалистически лидер, предаде \"Асошиейтед прес\", цитирана от БТА. Маскирани служители на елитни полицейски части блокираха входовете на сградата и отцепиха улицата отпред с автомобилите си. Не е ясно дали полицаите са влезли в офиса на самия Гуайдо, който се помещава на третия етаж на сградата. Депутати от коалицията му, които се бяха събрали на тротоара отпред, заявиха, че в сградата няма никакви техни представители и затова няма кой да каже какво се случва вътре. Депутатите обаче казаха, че според тях обискът на полицейските служители е незаконен. \"Това е произволът на режима\", каза депутат Мануела Боливар пред сградата. \"И защо? Защото временният президент Гуайдо е на международна обиколка\", добави тя. За обиска съобщи и самият Гуайдо в туитър, предаде ТАСС. \"Страхлива диктатура! Докато аз съм в чужбина, събирайки подкрепа за справяне с трагедията, с която се сблъсква венецуелският народ, те (властите) действат без никакъв срам: похищават депутата Исмаел Леон и обискират нашия офис\", написа той. По-рано венецуелската опозиционна партия \"Народна воля\" съобщи, че нейният представител, депутатът Исмаел Леон, е бил похитен. Партията му обвини за това президента Мадуро и министъра на информацията Хорхе Родригес. Адвокатът на депутата заяви, че клиентът му се намира в щабквартирата на националното разузнаване.", "date": "2020.01.22", "title": "Венецуелските власти затвориха офиса на Гуайдо"}
{"url": "https://www.dnevnik.bg/sport/2020/01/22/4019337_grigor_dimitrov_dokosna_nai-golemiia_obrat_v_karierata/", "text": "Григор Димитров остана на крачка от най-значимия обрат в Големия шлем в кариерата си, но отпадна от Australian Open. Българският тенисист отстъпи с 4:6, 6:7 (6), 6:4, 7:6 (3), 6:7 (4) срещу Томи Пол след зрелищен двубой, продължил около 4.30 часа. Мачът му с осемдесетия в света беше изключително тежък. Димитров положи огромни усилия и беше близо до целта, като сервираше за победата в петия сет, но допусна обрат от 30:0. Следващият съперник на Пол ще е унгарецът Мартон Фучович, който е 67-и в света.      Мачът започна оспорвано, като двамата печелеха сервис геймовете си. Димитров пръв стигна до възможности за пробив в шестия гейм, но съперникът му се защити. Пол нанесе ключов удар в много важен момент, като проби за 5:4, а след това взе първия сет. Вторият сет се разви по почти същия начин, като разликата беше, че този път в деветия гейм Димитров се спаси и не позволи да бъде пробит. Стигна се до тайбрек, в който българинът поведе с 4:0 точки след два минипробива. Пол се вдигна и направи обрат, а Димитров не можа да отговори и загуби с 6:8. Българинът започна обещаващо третия сет, като постигна първия си пробив. Веднага след това обаче Пол отвърна и изравни. В седмия гейм Димитров отново проби и този път го защити. Мачът продължи да бъде много оспорван, но 18-ият в схемата съумя да вземе сета след третия си пробив. Българинът успя да спечели сета, въпреки че направи три двойни грешки в него. Димитров обаче реализира два пъти повече уинъри от Пол и беше по-агресивният тенисист на корта.      Четвъртият сет започна с пробив за американеца, който се възползва от колебания при началния удар на Димитров. Бившият №3 обаче много бързо отговори и още в следващия гейм върна пробива, а след това го затвърди. Последва надлъгване между двамата, стигайки се до равенство при 4:4, а деветият гейм се оказа един от най-важните. Пол три пъти стигаше до възможност за пробив, но Димитров показа характер и с правилните решения на корта успя да вземе подаването си, повеждайки с 5:4.   В 12-ия гейм се отвори шанс пред Димитров да вземе сета, но с много агресивна игра и на моменти хазартни решения Пол успя да вземе подаването си, за да докара нещата до нов тайбрек. Това по никакъв начин не разколеба Димитров и той започна ударно в тайбрека. Българинът поведе с 4:0, подобно и на ситуацията във втория сет. Американецът върна две точки, но след това нямаше отговор на играта на бившия №3. Димитров затвори сета със 7:3 в тайбрека. В решителния сет българинът успя да притисне съперника си с пробив за 3:2, но Пол веднага изравни. Последва нов пробив за Димитров и този път той го защити. При 5:4 18-ият в схемата сервираше за спечелването на мача и поведе с 30:0, но американецът продължи да играе с увереност и направи обрат, за да изравни. След размяна на геймове се стигна до решаващ тайбрек. Той беше равностоен до 3:3, след което Пол влезе в силна серия и спечели убедително.     ", "date": "2020.01.22", "title": "Григор Димитров докосна най-големия обрат в кариерата си, но напуска Мелбърн"}
{"url": "https://www.dnevnik.bg/sport/2020/01/22/4019385_vasil_bojkov_az_pomolih_da_mi_dadat_levski_za_da_go/", "text": "Бизнесменът от хазартния сектор Васил Божков заяви, че сам е пожелал да стане собственик на \"Левски\", въпреки че след оттеглянето си от ЦСКА обяви, че повече няма да се занимава с футбол. Преди дни той каза, че ако се приеме  предложението за национализация на частните лотарии ,  няма да има пари за футболния клуб . \"Просто мина време и пак ми се дозанимава. Отборът щеше да изчезне, както изчезна ЦСКА, а на определен етап от развитието си човек може да си позволи да прави добри неща\", каза Божков в  интервю за \"Свободна Европа\" . \"Аз помолих да го дадат (\"Левски\"), за да го спася. Не бях помолен да го взема, а поисках\", посочи той. Божков пое властта във футболния клуб през март 2019 г., като собственик стана един от близките му хора Георги Попов. По това време \"Левски\" имаше задължения от над 30 млн. лева и беше в много тежко положение. Божков твърди, че сините вече са в добро състояние, като отрича да е влизал в клуба заради собствените си бизнес интереси. \"Не знам кой и как, като е влизал в \"Левски\", му е потръгвал бизнесът, но в един момент клубът бе затънал в дългове и нямаше една стотинка, той беше фалирал де факто. Сега \"Левски\" е добре – няма задължения, има средства да се развива. Щяхме да приключим и стадиона тази година. Ако имаме възможност, ще го направим, ако нямаме – няма.\"      Божков коментира с критика и думите на министъра на спорта Красен Кралев, който очаква при приемане на промените в закона  парите за спорта от Българския спортен тотализатор да се удвоят . \"Изказването е на неподготвен политик. Никой не е изследвал ефекта, никой не знае какви ще са последствията\", заяви Божков. Той отрича на срещата си с привърженици на \"Левски\" да им е казвал да организират масови протести. Запалянковците  обявиха, че искат среща с министър-председателя Бойко Борисов . Тази вечер те отново ще се срещнат с Божков на \"Георги Аспарухов\". \"А феновете, ако искат да го има \"Левски\", разбират, че нищо не налага такъв законопроект да мине. Според вас какво налага този законопроект\", каза Божков и добави: \"Ами ако и на тях не им реагира (Борисов) – нека си гласуват каквото искат.\"", "date": "2020.01.22", "title": "Васил Божков: Аз помолих да ми дадат \"Левски\", за да го спася"}
{"url": "https://www.dnevnik.bg/analizi/2020/01/22/4019464_durjaven_monopol_vurhu_lotariiata_moje_no_samo_sled/", "text": "                         За съжаление, след демократичните промени в страната ни през 1989 г. непрекъснато сме свидетели на прогресивната девалвация на качеството на законотворчеството в България, както и на юридическото образование. В Народното събрание летвата е свалена дотолкова, че лесно я прескача дори първокурсник в двуцифреното число юридически факултети, пръкнали се през 90-те години на миналия век, та и до днес. Предложеният от Валери Симеонов и група народни представители проектозакон за изменение и допълнение на Закона за хазарта от 16 януари тази година не прави никакво изключение в това отношение. Едва ли за някого в България има съмнение, че целият проектозакон е предложен заради една-единствена разпоредба (§4 от проектозакона). Заслужава си да я цитираме в нейната цялост: Ограничение за организиране на лотарийни игри Чл. 48а Лотарийни игри, с изключение на томбола, бинго, кено и техни разновидности, могат да се организират само от Държавно предприятие \"Български спортен тотализатор\" след получаване на съответния лиценз.\" Целта на този проектозакон е кристално ясна – да се установи държавен монопол върху лотарийните игри и с действителен собственик, осъществяващ контрол върху дружеството - Васил Божков. Защо се прави това и в чия полза, можем само да спекулираме. Други специалисти биха могли по-точно да анализират истинските цели на законопроекта. В мотивите му, разбира се, ще прочетете друго – че целта била \"осигуряването на повече средства към министерството на младежта и спорта и неговите програми: за развитие и насърчаване на физическата активност и практикуването на спорт от различни възрастови групи от населението\" и т.н. и т.н. Лъжата в мотивите към проектозаконите в България е институционализирана практика не отсега. И по време на \"зрелия\" (и не толкова!) социализъм беше така. Променят се само устойчивите кухи фрази. По времето на комунистическия режим беше \"за да се повиши благосъстоянието на трудещите се от града и селото\". Сега е за \"осигуряването на повече средства към министерството на младежта и спорта и неговите програми\". Казано без заобикалки – проектозаконът, внесен от Симеонов, е откровено лобистки и предвижда премахването от пазара на лотарийните игри на точно определен стопански субект. В България открай време законите сe създават intuitu personae (с оглед на конкретната личност). Много \"лидери на мнение\" вече побързаха да напишат, че стъпката е в \"правилната\" посока. \"Националната лотария\" развращавала и \"зарибявала\" младите, превръщала народа в търкащо талончета стадо, хазартът развивал зависимост, подобно на тази от наркотици, алкохол и цигари. С повечето от тези твърдения аз дори съм съгласен. Никога в живота си не съм купувал талони за игра на късмета – каквито и да било и където и да било. Няма да започна и сега. Напротив, познавам хора, чийто живот е бил буквално погубен заради зависимост от хазарта. Но познавам (и познавах) и много повече други хора, чийто живот и животът на семействата им е бил трагично белязан от зависимост от наркотици, цигари и алкохол. Много повече. Мисълта ми е другаде. Като юрист не мога да не забележа един \"дребничък\" проблем с проектозакона, внесен от Валери Симеонов. Конституцията на Република България съдържа изчерпателен списък на обектите, върху които може да бъде установяван държавен монопол. Възпроизвеждам изцяло конкретната разпоредба на конституцията за леснота на възприемането: В тази разпоредба са изрично изброени обектите, върху които може да бъде установен държавен монопол. И сред тях не са хазартът и/или лотарийните игри. Конституцията не ги споменава. Не споменава и много други дейности, които обективно вредят на обществото и особено на подрастващите много повече. Примери са производството и търговията на дребно с алкохол и цигари. Представяте ли си каква би била обществената реакция, ако народен представител внесе проектозакон за установяване на държавен монопол върху производството и търговията на дребно с алкохол и цигари? В случай че се добавя друго освен изброеното в чл. 18, ал. 4 КРБ, Валери Симеонов и народните представители, В публичното право (в чийто дял попада и конституционното) важи общ принцип, който е напълно противоположен на този в частното право – \"Това, което не е изрично разрешено, е забранено\". В частното право принципът е \"Това, което не е изрично забранено, е разрешено\". Съществуват редица държави по света, при това едни от най-благоденстващите, в които производството и продажбата на алкохол е държавен монопол. Сред тях са всички скандинавски държави. В Швеция няма откъде другаде законно да си купиш алкохол освен от Systembolaget (\"Системболагет\"). Същото се отнася за Норвегия. Там държавният монопол се казва Vinmonopolet (\"Винмонополет\"). Така е и във Финландия, и в Исландия. Може би по-малко от Вас знаят, че държавен монопол върху продажбата на алкохол съществува до ден-днешен и в Канада, с изключение на федералния щат Албърта (Alberta). Все държави, които са символ на висок жизнен стандарт и благоденствие. Можем ли да установим такъв държавен монопол и в България? Не. Действащата конституция го забранява. Съществуват множество експерти, които смятат, че катастрофалното състояние, в което се намират българското здравеопазване и образование, са именно частните болници и частните училища. И това въпреки факта, че те са водещите институции в двата отрасъла в България в сравнение с държавните. Не. Действащата конституция го забранява. Създаването на привилегировано положение на държавния оператор пред частния в областта на хазарта е също противоконституционно. Проектозаконът, внесен от Валери Симеонов и група народни представители, нарушава още една разпоредба на конституцията, която, както и по-горе споменатата, е включена в нейната глава първа с ключовото наименование \"Основни начала\". Тази разпоредба, формулирана във втора алинея на чл. 19, утвърждава, че \"законът създава и гарантира на всички граждани и юридически лица еднакви правни условия за стопанска дейност, като предотвратява злоупотребата с монополизма, нелоялната конкуренция и защитава потребителя\". Съвсем очевидно е, че ако законопроектът се опитва да създаде привилегировано положение за държавното предприятие \"Български спортен тотализатор\" пред частните оператори в нарушение на конституцията, това представлява злоупотреба с монополизма и нелоялна конкуренция, осъществявана от страна на същата тази държава. Обратното действие на законопроекта Ако мислите, че несъвършенствата в законопроекта свършват дотук, лъжете се. В преходните и заключителни разпоредби от законопроекта на Валери Симеонов става ясно, че лицензът на частните оператори на лотарии ще бъде прекратен до 3 месеца след влизането на закона в сила. След като изтече този срок, те са длъжни да върнат своя надлежно издаден лиценз. На практика това означава, че законопроектът Лесно е да се открие и е публично достъпна информацията за това кога дружеството, опериращо под търговската марка \"Национална лотария\", е придобило лиценз за организиране на хазартна игра. Това става преди 3 години и до изтичане на срока, предвиден в този лиценз, остават 7 години. Законопроектът отнема на частното дружество правото да работи съгласно този лиценз и го задължава да го върне три месеца след приемането на закона. Това всъщност навсякъде по света се нарича експроприация (отнемане) на частна собственост. Лицензът не се отнема поради неговото нарушаване от страна на лицензополучателя, а защото държавата по свое усмотрение решава, че трябва да установи върху тази дейност държавен монопол. При това отнемането става в нарушение на конституцията. Вярно е, че нашата конституция не забранява напълно обратното действие на закона (действие на закона ex tunc – от някакъв момент в миналото). Единствената изрична забрана за обратно действие се съдържа в конституционната разпоредба на чл. 5, ал. 3 и се отнася до забраната да се търси наказателна отговорност за действие или бездействие, което не е било обявено от закона за престъпление към момента на извършването му. Правната доктрина в България обаче е единодушна, че това не може да става за сметка на нарушение на конкретни конституционни разпоредби или още по-малко на формулираните в глава първа принципи, озаглавени \"Основни начала\" в конституцията. Всеки от нас може да има позиция за това трябва ли в България хазартът, лотарийните игри, продажбата на алкохол и цигари, здравеопазването и образованието да са либерализирани или не, дали да се развиват от частни и/или само от държавни оператори. Можем да дебатираме и за това кои политики са \"правилни\" или \"целесъобразни\". Можем да сме привърженици на \"Левски\" или на ЦСКА. Но когато в Народното събрание се внася законопроект, първият тест за годността му е дали е съобразен с конституцията, или ѝ противоречи. Защото и в клетвата си всеки народен представител обещава да спазва конституцията и законите на страната и във всичките си действия да се ръководи от интересите на народа. А засега важи казаното от по-умен от мен човек: \"Дано най-накрая издадат тази конституция на DVD, така че всички народни представители да могат да се запознаят с нея!\"", "date": "2020.01.22", "title": "Държавен монопол върху лотарията? Може. Но само след промяна в конституцията"}
{"url": "https://www.dnevnik.bg/video/svobodna_evropa/2020/01/22/4019455_kak_spasiavat_ocelelite_jivotni_v_avstraliia/", "text": "Най-малко един милион диви животни са загинали по време на опостушителните горски пожари в Австралия в последните месеци, показват прогнозите на учените. Много животни пък са оцелели, но са получили тежки изгаряния. Затова ветеринари са създали мобилни лечебници, в които се грижат за тях и им помагат да оздравеят по-бързо. Как се спасяват оцелелите животни в Австралия гледайте във видеото на \"Свободна Европа\".", "date": "2020.01.22", "title": ""}
{"url": "https://www.dnevnik.bg/bulgaria/2020/01/22/4019456_specprokuraturata_provejda_akciia_v_komisiiata_po/", "text": "Над 4 часа продължи проверка на спецпрокуратурата в офисите на Държавната комисия по хазарта. Екип на спецпрокуратурата, придружаван от полицията, престоя часове в сградата, в която се помещава централата на регулатора, а наоколо бяха паркирани служебни автомобили. На място бяха ръководителят на звеното прокурор Димитър Франтишек и наблюдаващият прокурор Ангел Кънев. Въпреки обещанието пред медии да направят официални изявления в края на акцията, двамата си тръгнаха в мълчание и не отговориха на въпросите за какво е проверката и има ли задържани като помоли да изчакат официално съобщение на пресцентъра. Медиите видяха служител, който изнася кашон. Агенцията за държавна финансова инспекция насрочи за 16.30 ч. пресконференция, на която се очаква да даде повече информация за резултатите от проверката в комисията по хазарта. Тя беше наредена през декември от министъра на финансите Владислав Горанов след получен сигнал за това, че е облагодетелствала една от регулираните от нея компании с неплатени милиони левове към държавата.      От изявления пред медиите се разбра, че е подаден от братята Цветомир и Боян Найденови и техния баща Стефан Найденов, които са съдружници в компания - организатор на онлайн залагания под марката \"Ефбет\" и имат бизнес с казина. Сигналът е срещу най-голямата частна лотария на пазара – \"Националната лотария\", контролирана от бизнесмена Васил Божков.      Самият Божков днес заяви, че има опит бизнесът да му бъде отнет чрез законопроект на лидера на НФСБ Валери Симеонов. Какво каза Божков в интервюто си четете  тук.", "date": "2020.01.22", "title": "Спецпрокуратурата проведе акция в комисията по хазарта (допълнена)"}
{"url": "https://www.dnevnik.bg/bulgaria/2020/01/22/4019392_andon_baltakov_e_noviiat_direktor_na_bnr/", "text": "Андон Балтаков - мениджър с над 20-годишен опит в медиите, предимно в САЩ, е новият генерален директор на Българското национално радио (БНР). Той беше избран от медийния регулатор от втория опит, след като  при първото гласуване  никой от кандидатите не успя да спечели необходимите по закон три от общо петте гласа на членове на регулатора. Тогава двама от кандидатите - Балтаков и настоящият и.д. директор на БНР Антон Митов, получиха по два гласа, а Митко Димитров остана трети с един. (Видео от избора вижте  тук ). Балтаков ще замени на поста Светослав Костов, който беше предсрочно освободен от Съвета за електронни медии (СЕМ) през октомври миналата година след  опита за сваляне от ефир на дългогодишния водещ на сутрешния блок на програма \"Хоризонт\" Силвия Великова  и последвалото  безпрецедентно дългото спиране на ефирното излъчване на програма \"Хоризонт\"  на 13 септември 2019 г. Мандатът на генералния директор на БНР е 3 години. 4:1 при втория опит При повторното гласуване подкрепа за Балтаков дадоха шефът на регулатора София Владимирова (ГЕРБ) и Ивелина Димитрова (президентската квота, посочена от Румен Радев). Така заедно с гласувалите за него още от първия път Бетина Жотева (от президентската квота, предложена от Росен Плевнелиев) и Галина Георгиева (ГЕРБ) той получи четири гласа. Петият член на съвета - Розита Еленова (от парламентарната квота, БДЦ на Христо Ковачки), потвърди подкрепата си от първото гласуване за Антон Митов, когато заяви, че Митов вече се е доказал, справяйки се с \"критичната ситуация\" в БНР, която той завари, ставайки временен директор на обществената медиа. За нея това е и кандидатът, който е най-добре познава всички аспекти от управлението в БНР, и предлага конкретни действия. Ще бъда гарант за редакционната независимост, увери новият шеф на БНР В първото гласуване Ивелина Димитрова посочи, че концепцията на Андон Балтаков е блестяща, а професионалните му качества - впечатляващи, но идеите му са трудно осъществими в момента в държавното радио. По тази причина тя предпочита кандидатурата на Митко Димитров заради големия му опит в радиото и добрия му поглед към ситуацията в медията \"отвътре и отвън\", но в никакъв случай не е против Балтаков. При втория вот, който се състоя час по-късно, тя заяви, че радиото е изправено пред сериозни предизвикателства и в тази ситуация е от ключова важност да има избран титуляр, поради което тя ще направи \"компромис\" и ще подкрепи Андон Балтаков. С аргумента да се създаде стабилно мнозинство зад новия директор кандидатурата му подкрепи и София Владимирова, която в първия вот беше за Антон Митов. Членовете на СЕМ подчертаха нуждата от стабилност в радиото и с оглед на предстоящите промени в Закона за радиото и телевизията. Идеите за БНР \"Приемете ме като вътрешен и външен гарант за редакционната независимост на БНР, това е основен принцип за мен\", декларира новоизбраният генерален директор на Българското национално радио (БНР) Андон Балтаков в първото си интервю след утвърждаването му на поста от медийния регулатор. За първите стъпки, които ще направи четете  тук . По време на изслушванията на кандидатите за генерален директор в понеделник и вторник (подробности можете да прочетете  тук  и  тук ) членовете на СЕМ посочиха концепцията на Андон Балтаков като най-впечатляваща, въпреки че не му бяха спестени и коментари, че ще му бъде извънредно трудно при нейната реализация. Както по време на изслушването, така и при гласуването повечето членове на СЕМ оцениха високо идеите му, но неизменно даваха да се разбере, че основното им съмнение е в това дали той познава достатъчно българската медийна среда и доколко ще има възможност да ги приложи. \"Описали сте перфектния хибрид между свободна журналистика и пазарно ориентиран мениджмънт. Това е, да не кажа неизпълнимо, но много трудно. БНР е държавна институция\", обобщи при изслушването Бетина Жотева.   Сред основните проблеми на БНР, които Балтаков посочи при изслушването, е недостатъчното въвличане на младата аудитория. Той подчерта, че бъдещето на обществената медия е в дигиталното пространство -  съдържание за мобилни устройства, създаване на стрийминг продукти и подкасти. В същото време акцентира на възможността да се въведат някои търговски практики при управлението на радиото - основно в начина, по който се управляват човешките ресурси и финансите. Предложенията му включват увеличение на приходите на БНР, като в краткосрочен план това да стане с активно, но не и прекалено агресивно навлизане на рекламния пазар.  Андон Балтаков има над 20 години опит в медиите - първо като журналист, после и като мениджър. Започва новинарската си кариера като водещ в софийското радио \"Витоша\" през 1994 г., а по-късно става част от новинарския екип на БНР. Работил е за агенция \"Асошиейтед прес\" в Ню Йорк, където е заемал ръководни позиции в отдела за дигитални продукти и стратегическо планиране. Бил е старши директор бизнес операции в CNN Digital и е отговарял за монетизирането на новинарския уебсайт и съпътстващите програми на CNN за мобилни платформи, като е управлявал и бизнеса за синдикирани видеопродукти. В момента има консултантска компания в САЩ и съветва медиите как да си управляват бизнеса. Работи по два проекта съвместно с \"Ройтерс\",  припомня \"Капитал\" . В конкурса за нов генерален директор участваха общо шестима кандидати - Жени Гаджалова, Антон Митов , Андон Балтаков, Митко Димитров, Даниела Манолова и Александър Велев. Бившият директор на БНР Светослав Костов обжалва в съда решението на СЕМ за освобождаването му от поста, което смята за неправомерно. Първото заседание по делото беше в началото на тези седмица. ", "date": "2020.01.22", "title": "Андон Балтаков е новият директор на БНР (допълнена)"}
{"url": "https://www.dnevnik.bg/bulgaria/2020/01/22/4019476_za_godina_25_jertvi_na_trafik_sa_poluchili_pomosht_v/", "text": "Общо 25 жертви на трафик са получили подкрепа в центровете към Националната комисия за борба с трафика на хора (НКБТХ) в Бургас и Варна през 2019 г., съобщиха от комисията. Към преките жертви обаче следва да се добавят и още четирима души - това са деца, които са били настанени в центровете заедно с майките им заради необходимостта да получат защита. От 25-те жертви на трафик 19 души са били експлоатирани сексуално, двама трудово, а четирима са въвлечени в трафик с цел принудителна просия. В момента в центровете на комисията са настанени 8 пълнолетни и две деца със своята майка. Специализираните услуги за пострадали от трафик се управляват съвместно с неправителствените организации Фондация \"SOS – семейства в риск\" и Асоциация \"Деметра\". В тях се предоставя възможност за настаняване на възрастни и деца непосредствено след завръщането им в страната при случаи на трансграничен трафик или в случаи на вътрешен трафик. Там хората могат да получат хуманитарна, психологическа, социална, медицинска помощ, както и правно консултиране, както и съдействие за изготвяне на документи, намиране на работа, преквалификационни курсове или връщане в образователната система. Половината сигнали са за трафик с цел сексуална експлоатация През 2019 г. в Националната комисия за борба с трафика на хора са постъпили 77 сигнала за пострадали хора, като 63 от тях засягат случаи на трафик на хора. Почти половината от сигналите (30) се отнасят за трафик с цел сексуална експлоатация, 15 за трудова експлоатация, 10 за трафик с цел принудителна просия, 6 за висок риск от въвличане в престъплението. Един от сигналите е за случай на бременна жена с цел продажба на новородено. Подадените сигнали се отнасят за общо 94 души. Повече от половината от жертвите - общо 50, са жени, като сред тях има 6 малолетни и 3 непълнолетни момичета. От 44-те жертви от мъжки четири са малолетни момчета, а 3 са непълнолетни. 13 са пострадалите от сходни престъпления, сред които нарушени трудови права, домашно насилие и деца в риск. От комисията отчитат, че деветима от получилите подкрепа в центровете през 2019 година са успели да си намерят работа, а всички потърсили помощ в двата центъра са съдействали на разследващите за разкриване на съответното престъпление.", "date": "2020.01.22", "title": "За година 25 жертви на трафик са получили помощ в центрове на националната комисия"}
{"url": "https://www.dnevnik.bg/politika/2020/01/22/4019452_partiite_ne_komentirat_zakonoproekta_za_premahvane_na/", "text": "Политическите сили в парламента ГЕРБ, БСП и ДПС отказаха днес да коментират предложението на Валери Симеонов за премахване на частните лотарии, за което в петък се разбра, че е подкрепено от премиера Бойко Борисов. От ГЕРБ и ДПС казаха, че засега се въздържат от коментар, а от БСП - че нямат позиция. От \"Воля\" също не коментираха с аргумента, че лидера Веселин Марешки го няма, а той не отговаряше на мобилния си телефон. Вносителят Валери Симеонов от \"Обединени патриоти\" обяви днес, че не се отказва от предложенията и не е инструмент нито на Борисов, нито на някой друг. Той каза още, че прави всичко от съвест, тъй като хазартът е проказа. По думите му държавата нямало да допусне  ликвидирането на футболния клуб \"Левски\" . Социалистът Румен Гечев обяви, че БСП не трябва да се меси в битката между хора, които изкарват милиони от хазарт. По неофициална информация на заседанието на парламентарната група на \"БСП за България\" е имало спорове по темата - няколко депутати са поискали законопроектът да бъде подкрепен, а ръководството - да се гласува \"въздържал се\". По информация на \"Дневник\" в момента лицензи за лотария имат частните дружества \"Национална лотария\" и \"Лотария България\", в които мажоритарен дял има бизнесменът Васил Божков. Прекратяването на дейността им ще засегне неговите интереси в този сегмент от хазартния бизнес (още четете  тук ). Друго предложение в законопроекта е продажбата на лотарийни талони да се извършва само в лицензирани обекти, а не и в бензиностанции и супермаркети, както е сега, и такива да няма в радиус от 300 метра от училища. Не е известно дали и колко лицензирани обекта като пунктове има веригата \"Лафка\", в която има специални места и реклама за продажбата на лотарийни билети. \"Национална лотария\" е един от големите партньори на веригата, свързана с депутата от ДПС Делян Пеевски.", "date": "2020.01.22", "title": "Партиите не коментират законопроекта за премахване на частните лотарии"}
{"url": "https://www.dnevnik.bg/sport/2020/01/22/4019477_valeri_simeonov_durjavata_niama_da_dopusne/", "text": "Предложението за национализиране на частните лотарии не цели да ликвидира футболния клуб \"Левски\" и държавата не бива да допуска това да се случва. Това каза вносителят на законопроекта Валери Симеонов в парламента. Той коментира думите на собственика на клуба  Васил Божков  и изнесените данни за спонсорирането на \"Левски\". \"За мен трябва да се постави под съмнение всяко изявление по въпроса за спонсорирането на \"Левски\". Дали е толкова значимо и дали то определя съществуването на отбора. Във всички случаи обаче държавата не би трябвало и аз мисля, че няма да допусне ликвидирането на един отбор по финансови причини. Ако те сами си го направят със своите резултати, това си е техен проблем\", каза Симеонов в парламента. Предложението на Симеонов доведе до сътресения във футболния клуб и среща на Божков с  фенове на отбора . Бизнесменът уточни, че ако законопроектът бъде приет, той няма да има възможността да издържа \"Левски\", а притеснени от ситуацията, феновете  поискаха среща с премиера Бойко Борисов . Според лидера на НФСБ има разминавания в данните, които се изнасят от \"Национална лотария\" и Васил Божков. \"На думите на основния спонсор не мога да вярвам.\" \"Има доста разминавания в цифрите, които той споменава, както и неговите представители и глашатаи. Говори се, че \"Национална лотария\" е внесла за 2019 г. 70 млн. лв. такси, справката на Комисията по хазарта е, че са внесли 19,7 млн. лв.\", добави Симеонов. На въпрос дали обслужва нечии интереси Симеонов отговори: \"Не мога да бъда ничий инструмент. Може ли да бъда инструмент на някого, на Бойко Борисов? Така както ме познавате, смятате ли, че може да бъде възможно.\" \"Няма частен бизнес, в случая има едни закони, които са създадени в услуга на конкретна фирма и конкретно лице по време на правителството на \"Орешарски\", и рано или късно това ще стане.\" Според него законопроектът е полезен за държавата, защото ще прекрати едно ограбване в областта на хазарта и ще насочи много сериозни финансови ресурси към спорта в България и здравето на страната.", "date": "2020.01.22", "title": "Валери Симеонов: Държавата няма да допусне ликвидирането на \"Левски\""}
{"url": "https://www.dnevnik.bg/sviat/2020/01/22/4019473_po_reka_marica_-_kak_gruckite_vlasti_se_razpraviat_s/", "text": "                         Температурата на водата в река Марица през януари е малко над нулата. Реката представлява естествена граница между Гърция и Турция. През нощта и на сутринта над водата тегне гъста мъгла, стръмните брегове са заледени. В момента зимната идилия е помрачена от несекващия поток бежанци, които избират опасния маршрут през реката, за да не попаднат в някой от печално известните лагери за бежанци на островите Лесбос, Самос или Хиос. Някои плащат за това с живота си. \"Вече съм извадил десетки мъртъвци от реката\", разказва един рибар по делтата на Марица и показва снимки на трупове, които е заснел със смартфона си. Някои от тези, които оцеляват след прехода в нощта, измръзват при ледените температури по брега от гръцка страна, докато изтощени и гладни се крият от граничната полиция. Живот по границите на ЕС Районът около реката е закрита военна зона - достъп имат само онези селяни от областта, които притежават ниви край бреговете на реката. \"Не можеш да слезеш до реката, ако нямаш кола с местен регистрационен номер\", разказва един жител на малкото село Неа Виса. \"Дъщеря ми веднъж беше взела кола под наем, с която отиде до земите ни, и полицията и армията веднага я последваха.\" Хората по Марица познават живота край границата. Постоянният конфликт с Турция дава своето отражение: \"Постоянно получаваме заплахи от турските граничари, които твърдят, че влизаме в техни териториални води, но това не е вярно\", оплаква се рибарят. Животът по външната граница на ЕС обаче е свързан не само с политическо напрежение - най-вече ситуацията с бежанците рискува да ескалира. Хората по реката живеят с бежанци още от първата война в Залива през 90-те години и знаят, че в района постоянно загиват хора. Но ситуацията сега се е влошила още повече, казва Маранти Тасули от село Микро Дерейо. На хората постоянно се оказва помощ с дрехи и храна, така е и днес. Междувременно обаче много от местните хора изпитват страх. \"Синът ми бе заплашен с нож от четирима мъже, които му заповядали да ги заведе до следващото по-голямо село\", разказва Тасули. В съседното село Руса един човек споделя, че бежанците редовно нощуват в къщата му, когато него го няма там: \"Веднъж бяха си запалили огън, за да се стоплят, и ми бяха причинили щети.\" Други изреждат случаи на кражби и нападения. Но има и приятни моменти: съдържателят на кафене Димитрис Кацантис от Неа Виса бил изненадан една сутрин, когато заварил бележка и 10 евро пред входа на заведението си. \"Бежанците бяха взели от мен дърва за огрев и ми бяха оставили пари за тях.\" Незаконни гонения от Гърция? Защо обаче мигрантите избягват да си имат работа с официалните власти, които по закон са задължени да разглеждат всяка молба за убежище? Независими неправителствени организации съобщават, че гръцката полиция проявява насилие и незаконно гони бежанците обратно в Турция, за да не влязат на гръцка територия. А онези, които все пак успеят да влязат в Гърция, нерядко били нелегално връщани обратно в съседната държава. Местните жители се чувстват безпомощни и предпочитат да не говорят за агресивното поведение на властите: \"Всеки тук знае за бусовете без опознавателни знаци на полицията и всеки знае, че с тях незаконно връщат бежанците обратно\", казва една съдържателка на кафене в село Праги, разположено в непосредствена близост до реката. \"Успях едва при четвъртия опит\", споделя един 19-годишен афганистанец в Солун. \"Първите два пъти ме разкри турската полиция. Третия път - гърците. Те ме биха, счупиха ми смартфона и ме върнаха обратно в Турция.\" През декември списание \"Шпигел\" публикува кадри, заснети от видеокамерите за наблюдение, които документират нелегалните гонитби на бежанци, извършвани от маскирани мъже по граничната река Марица. Служител на \"Фронтекс\" (Европейската агенция за гранична и брегова охрана), патрулиращ по гръцко-турската граница, смята, че информацията на \"Шпигел\" е достоверна, както заяви в неформален разговор с \"Дойче веле\". Независимите организации настояват за яснота \"След пристигането им Гърция полицията често откарва бежанците на място, където събира по 60 - 100 души наведнъж\", обяснява Селма Месич от Mobile Info Team в Солун. Организацията интервюира бежанци и документира незаконните гонения: \"Вечер ги отвеждат до реката. От бежанците знаем, че там ги очакват маскирани мъже, които ги натоварват в лодки и ги отпращат по реката.\" В декемврийския доклад на Border Violence Monitoring Neworks, друга организация, която се занимава с нелегалните гонения на бежанци по балканския маршрут, е документиран случай от ноември миналата година. Двама мароканци, съответно на 25 и на 26 години разказват, че преди преминаването на реката били трима. Гръцките служители обаче завързали ръцете и краката на третия човек с пластмасови кабели и го хвърлили в реката. \"Не знам дали е жив, или е умрял\", споделя единият от мъжете. След сблъсъка той и неговият спътник били върнати обратно в Турция. \"Дойче веле\" помоли гръцката полиция за интервю, излагайки информацията по случая в писмен вид. Коментар от гръцка страна обаче така и не последва. Селма Месич настоява за независимо проучване на случаите. И не смята, че бежанците просто си измислят: \"Много независими организации, както и институции на ЕС са събрали големи количества данни по темата за незаконните гонения. Всички стигат до извода, че става дума за достоверни информации, защото хора от различни страни съобщават по различно време за сходни инциденти. Не е възможно толкова много различни хора да си измислят все едни и същи неща\", казва тя.", "date": "2020.01.22", "title": "По река Марица - как гръцките власти се разправят с мигранти"}
{"url": "https://www.dnevnik.bg/video/valia_ahchieva/2020/01/22/4019491_kude_izchezna_vodata_ot_iazovir_studena/", "text": "Стомана индъстри\" АД е имало разрешителни за ползване на вода и от други източници освен язовир \"Студена\". Това става ясно от последното разследване на Валя Ахчиева за  във връзка с  водната криза в Перник. Официалните данни на институциите показват, че от 2004 г. до 2010 г. предприятието е можело да ползва вода от язовир \"Пчелина\", но не се е възползвало от това си право. От 2004 г. до 2005 г. пък е можело да взима вода от река Струма. За целта обаче е трябвало да бъде изградено специално съоръжение в реката. През 2010 г. е издадено ново разрешително за вземане на вода от Струма, а срокът му е удължен до 2026 година. Какви количества вода са подавани към предприятието и може ли то да е получавало повече, отколкото е записано в официалните документи - отговорите на тези и на още много въпроси гледайте във видеото.", "date": "2020.01.22", "title": ""}
{"url": "https://www.dnevnik.bg/biznes/2020/01/22/4019397_deputatite_prieha_novi_pravila_za_turgovcite_na_goriva/", "text": "Парламентът прие на второ четене промените в Закона за административното регулиране на икономически дейности, свързани с нефт и продукти от нефтен произход, с което се промениха част от правилата, направени преди една година. Освен това законът влиза в сила от 25 януари, събота. Срещу текстове в закона от почти година периодично протестират собственици на малки бензиностанции.  Един от проблемите им, вменени с влезлите в сила миналия януари правила, са високите изисквания за капитал или притежавани активи, за да могат да търгуват на едро с горива. Изискването, валидно и в момента, е, че те трябва да имат внесен уставен капитал независимо от оборота им, не по-малък от 1 млн. лв., или да има активи на минимум тази стойност. С одобрените днес текстове бе приета тарифа, в която това изискване се поставя в зависимост от оборота. Така най-малките фирми - с оборот (нетни приходи от продажби) до 5 млн. лв. за предходната година, за да получат регистрация за търговия на едро, трябва да имат внесен или уставен капитал от поне 50 хил. лв. Същото важи и за новорегистрирани компании. От обхвата на закона се изважда дейността по временно съхранение и/или зареждане от земеделски стопанин на нефтопродукти, предназначени за собствена икономическа дейност.  Председателят на парламентарната комисия за борба със сивата икономика и контрабандата Юлиан Ангелов (\"Обединени патриоти\") коментира, цитиран от БТА, че почти 100 процента новите текстове са приемливи за всички браншови организации и сдружения в сектора и за институциите. Депутатите приеха още, че обезпечението за търговия на едро и съхранение на нефт и нефтопродукти е в зависимост от нетните приходи от продажби за предходната календарна година и варира от 15 хил. лв. за нетни приходи от 5 до 10 млн. лева до 500 хил. лв. обезпечение съответно за нетни приходи над 50 млн. лв.  Започналите и неприключилите производства по регистрация се довършват по новия закон, а обезпеченията се прилагат за започналите и приключилите до приемането му, решиха депутатите. До два месеца след влизането в сила на закона министърът на икономиката трябва да приеме наредбата за реда и условията за водене на регистъра на търговците с нефт и нефтопродукти. В тримесечен срок от влизането в сила на измененията в наредбата, фирмите, които още не са подали заявление за регистрация, трябва да го направят. За дистрибуция на газови бутилки търговецът ще трябва да разполага с минимум 1000 собствени бутилки за съхранение на втечнен нефтен газ (LPG), като до момента се изискваха минимум 10 хил. бутилки, гласуваха още народните представители.  Пленарната зала не прие предложението на депутати от БСП да се създадат държавни складове за съхранение на горива, което председателят на енергийната комисия Валентин Николов мотивира с това, че такива предложения трябва да са оформени в законопроект, който да се подложи на обществено обсъждане, а не да се предлагат между първо и второ четене на вече внесен проект. Предложението си депутатите мотивираха с това, че в момента има едно дружество, което е собственик на по-голямата част от складовете като вместимост и налага своите условия, а административните бариери пред навлизането в този сектор са твърде високи. Освен това, ако има държавно дружество, което да притежава складове, то може онлайн да поддържа информация за свободните сред тях, които вносителите биха могли да ползват, обясни Тодор Байчев. Колегата му Румен Гечев допълни, че е публична тайна това, че \"някои оператори\" ограничават конкуренцията на пазара на горива, защото вносителите трябва да минат през техните данъчни складове. Аз съм съгласен да могат да влязат повече участници на пазара, коментира Николов, но посочи, че конкретният текст, с който се предлага държавен контрол на пристанищната инфраструктура, свързана с горивата, щял да означава национализация, при положение че тази инфраструктура е дадена на концесия. Освен това тези текстове не били съгласувани предварително с Агенция \"Митници\", не е променен в този смисъл Законът за акцизите и данъчните складове. Приемем ли тези текстове, ще създадем голям хаос, ефектът ще бъде \"доста отрицателен\", заключи той. Бих подкрепил държавата да създаде дружество, което да управлява складове за горива, които да се конкурират с другите, каза още Николов. Наистина има съмнения и притеснения, че фирмата, за която говорим, досега притежава повечето складове и създава, общо взето, господстващо положение, което води до недобри крайни цени на горивата, призна депутатът, но обяви, че \"това не е начинът категорично и не е добър вариант да го приемем, макар че звучи добре\". През 2017 г. депутатите Петър Славов, Мартин Димитров и Методи Андреев изнесоха данни, че \"Лукойл Нефтохим Бургас\" и \"Лукойл България\" притежават заедно 92% от данъчните складове за бензин и 82% от тези за дизел. Такова разпределение без посочване на имената се вижда и в последния анализ от 2019 г. по темата на Комисията за защита на конкуренцията. Според него около 50% от складовите вместимости за бензин А-95, над 80% за А-98 и около 40% за дизела се държат от един-единствен играч. По всяка вероятност това е именно \"Лукойл Нефтохим Бургас\". Следващият пазарен участник (вероятно \"Лукойл България\", ако се следва табличната подредба в доклада на КЗК) стопанисва 30-35% от складовите вместимости за бензин А-95 и дизел, както и около 10% от тези за бензин А-98. Тоест има пълна доминация на руската група, припомня \"Капитал\".", "date": "2020.01.22", "title": "Депутатите приеха нови правила за търговците на горива, които влизат в сила в събота"}
{"url": "https://www.dnevnik.bg/evropa/2020/01/22/4019497_protestirashti_sreshtu_pensionnata_reforma_spriaha/", "text": "Най-голямата френска ВЕЦ, разположена в ГрандМезон, бе спряна от служители, протестиращи срещу плановете на правителството за реформа на пенсионната система, съобщи клон на синдиката Обща конфедерация на труда (Се Же Те - CGT), цитиран от \"Ройтерс\".  Електроцентралата в ГрандМезон бе спряна само ден след като работници, протестиращи срещу плановете на президента Еманюел Макрон, спряха електроподаването за борсата за търговия на едро с храни в Париж.  Саботирането на електрическата мрежа подчертава решимостта на левите синдикати, след като вълната от стачки и улични демонстрации,  започнала в началото на декември , не успя да принуди Макрон да отстъпи.  Правителството твърди, че  предложените промени в пенсионната система  ще я направят по-проста и справедлива. Според противниците на реформата обаче хората ще трябва да работят по-дълго, за да имат право на пълна пенсия. /БТА", "date": "2020.01.22", "title": "Протестиращи срещу пенсионната реформа спряха най-голямата френска ВЕЦ"}
{"url": "https://www.dnevnik.bg/bulgaria/2020/01/22/4019527_antikorupcionnata_komisiia_iska_otnemaneto_na/", "text": "Комисията за противодействие на корупцията и за отнемане на незаконно придобитото имущество (КПКОНПИ) взе решение на днешното си заседание за внасяне в Софийския градски съд (СГС) на иск за отнемане на имущество срещу Вълчо (популярен и като Ветко) и Маринела Арабаджиеви и свързани с тях юридически лица на обща стойност над 379 млн. лв., съобщи пресцентърът на институцията днес във второто си съобщение за деня. В първото беше  дадена информация  за започнати шест нови проверки, сред които и такива срещу бивш директор на БНР и настоящия началник на Националната служба за охрана. По отношение на Вълчо и Маринела Арабаджиеви се припомня, че двамата са обвинени от прокуратурата в участие в организирана престъпна група за финансови престъпления. Обвинението беше повдигнато, докато главен прокурор беше Сотир Цацаров, който през декември застана начело на КПКОНПИ. Комисията претендира отнемане на апартамент в центъра на София с две паркоместа, склад и парцел с двуетажна сграда в строеж в кв. Бояна на обща стойност 5.75 млн. лв. и два луксозни автомобила – \"Ролс-Ройс Фантом\" и \"Рейндж Роувър\", за 401 250 лв. В иска е включена и левовата равностойност на намерени парични средства в различни валути, равняваща се на на почти 2.30 млн. лева. Антикопурционната комисия иска от СГС отнемане и на дружествени дялове и акции, които са обезпечени с възбрана върху хотелски комплекс в София, три хотелски комплекса в курорта \"Елените\" и един в \"Свети Влас\". През октомври КПКОНПИ внесе в СГС иск за отнемане на имущество на обща стойност над 6.81 млн. лева срещу сина на Вълчо и Маринела Арабаджиеви. В сумата са включени и намерените налични близо 2.30 млн. лв. в различни валути. На заседанието на КПКОНПИ днес са взети общо 13 решения за внасяне на искове в СГС и в окръжните съдилища в Благоевград, Бургас, Варна, Перник, Плевен и Русе за отнемане на имущество на обща стойност над 384.12 млн. лв. Проверките срещу тринадесетте лица са започнати след получени уведомления от прокуратурата за привличането им в качеството на обвиняеми за извършени престъпления - държане на високорискови наркотични вещества с цел разпространение, включително и в организирана престъпна група, трафик на хора, имотна измама и финансови престъпления.", "date": "2020.01.22", "title": "Антикорупционната комисия иска отнемането на имущество за над 379 млн. лв. от Арабаджиеви"}
{"url": "https://www.dnevnik.bg/bulgaria/2020/01/22/4019478_kak_beshe_izbran_noviiat_direktor_na_bnr/", "text": "С четири гласа \"за\" и един глас \"въздържал се\" Съветът за електронни медии избра Андон Балтаков за нов директор на Българското национално радио. След вота шефът на регулатора София Владимирова подчерта: \"През изминалата година БНР показа, че там няма страх и то е готово да отстоява и да воюва за своята независимост всеки ден, така както трябва да сме готови и ние, не само като членове на СЕМ, но и като граждани и като аудитория на обществената медия.\"  Кой подкрепи Андон Балтаков гледайте във видеото. Кой е Андон Балтаков, каква е концепцията му за развитие на радиото и как протече изслушването му в СЕМ четете  тук. ", "date": "2020.01.22", "title": ""}
{"url": "https://www.dnevnik.bg/sviat/2020/01/22/4019526_netfliks_udurja_poziciite_si_v_bitkata_na_striiming/", "text": "Нетфликс\" (Netflix) удържа позициите във войната при стрийминг услугите и премина първия голям тест, след като \"Епъл\" (Apple) и \"Дисни\" (Disney) пуснаха конкурентни услуги, съобщи \"Асошиейтед прес\". Компанията е прибавила 8.8 милиона абонати по света през четвъртото тримесечие, изпреварвайки очакванията на фона на засилената конкуренция. \"Нетфликс\"  бе обявила, че очаква да прибави 7.6 милиона абонати, а анализаторите предвиждаха, че компанията ще се представи дори още по-добре. През четвъртото тримесечие на 2018 година новите абонати са били 8.9 милиона. Акциите на компанията поевтиняха с 2.5 процента след приключването на официалната търговия вероятно заради предпазливите очаквания за първото тримесечие. След това обаче се възстановиха и поскъпнаха с над 2 процента. Компанията, която е пионер в предлагането на стрийминг услуги и маратонско гледане на сериали, сега може да се похвали с над 167 милиона абонати по света. В края на миналата годината тя пусна добре приети филми и сериали. Сред тях са фантастичният сериал \"Вещерът\", както и номинираните за \"Оскар\" \" Ирландецът \" и \" Брачна история \". Четвъртото тримесечие на миналата година бе важен момент за \"Нетфликс\", тъй като за пръв път компанията пряко се конкурира със стрийминг услугата на \"Епъл\" за 5 долара на месец и с предложението за 7 долара на месец на \"Дисни\". Пътят пред \"Нетфликс\" обаче едва ли ще остане без препятствия, тъй като Ен Би Си (NBC), Ейч Би О (HBO) и стартъпът \"Куиби\" (Quibi) планират да започнат скоро да предлагат нови стрийминг услуги. Главният изпълнителен директор на \"Нетфликс\" Рийд Хейстингс призна след обявяването на резултатите, че има засилена конкуренция. Той отбеляза, че услугите привличат нови абонати сред хората, които се прехвърлят от традиционната телевизия към стрийминга. \"Нетфликс\" има едно голямо предимство пред конкурентите си - от години събира данни за това какви сериали искат да гледат хората. Най-популярният пакет на \"Нетфликс\" струва 13 долара месечно, което е доста повече, отколкото на конкурентите му \"Дисни\", \"Епъл\" и \"Куиби\". Цената на \"Нетфликс\" обаче е съпоставима с \"Ейч Би О нау\" (HBO Now) и предлага една от богатите библиотеки от сериали и филми. Хейстингс повтори, че \"Нетфликс\" не е заинтересован от включването на реклами. Той отбеляза, че дигиталният рекламен пазар е доминиран от компании като \"Гугъл\" (Google), \"Амазон\" (Amazon) и \"Фейсбук\" (Facebook). В писмото си до акционерите \"Нетфликс\" е включила графика, представяща тенденциите в търсенето в \"Гугъл\", от която се вижда, че хората търсят по-често \"Вещерът\", отколкото конкурентни сериали като \" Мандалорецът \", \"Сутрешно шоу\" и \"Джак Райън\" съответно на \"Дисни\", \"Епъл\" и \"Амазон\". В САЩ \"Нетфликс\" е прибавила 420 000 абонати, което е под очакванията на компанията. Растежът в родината на \"Нетфликс\" се забави през миналата година отчасти заради това, че американците, които са искали, вече са абонати. Компанията отчете печалба 587 милиона долара при приходи 5.47 милиарда долара, надхвърляйки очакванията. \"Нетфликс\" съобщи, че очаква да добави 7 милиона абонати през първите три месеца на годината, което е доста под първото тримесечие на миналата година, когато ги увеличи с 9.6 милиона. /БТА", "date": "2020.01.22", "title": "\"Нетфликс\" удържа позициите си в битката на стрийминг платформите"}
{"url": "https://www.dnevnik.bg/evropa/2020/01/22/4019528_v_germaniia_milioni_edva_svurzvat_dvata_kraia/", "text": "                         \"Да работиш за жълти стотинки\": така е озаглавен документален филм на германската обществена телевизия ZDF, разказващ за трудещите се с минимални доходи във Федералната република. Един от тях е българинът Мартин. Той работи от три години в Германия като куриер. Денят му започва в 4.00 сутринта. Мартин живее заедно с 11 свои колеги, всички от Източна Европа. За стаята, която дели с още двама, плаща 350 евро на месец. В 5.00 Мартин отива на работа в депото, откъдето започва да обикаля с буса си по адреси. Той още не знае колко ще продължи работният му ден - може би 10, а може би 12 часа. Това зависи от броя на пакетите, които трябва да достави. Първата му задача е да ги натовари на буса. Това му отнема доста време, което обаче не му се заплаща. Едва когато пакетите са натоварени и подредени, работният ден може официално да започне. В деня, в който екипът на телевизията го съпровожда, той имал да разнесе 227 пакета на 169 адреса. \"Ако на адреса няма никой, си длъжен да намериш съсед. Това отнема много време. Трябва да говориш със съседите и да оставиш бележка на вратата. Това отнема поне 10 минути. При 100 клиенти - ето ти 1000 минути\", разказва Мартин. 1000 минути, които се равняват на 16 часа. Черен труд за минимално заплащане Мартин е принуден да се храни в превозното средство, защото няма време за обедна почивка. Работата му изисква и големи физически усилия. Някои пакети тежат по 30 килограма. За всичко това в края на месеца Мартин получава малко под 1500 евро брутна заплата. Чистият му месечен доход е малко над 1000 евро. Мартин е един от общо 4.1 милиона трудещи се в Германия, които работят на пълен работен ден, но получават твърде оскъдно заплащане. С други думи, става дума за проблем, засягащ всеки пети трудещ се в Германия. А заетостта на пълен работен ден от година на година намалява. Вместо това има все повече трудещи се на непълен ден и такива, които волю-неволю влизат в ролята на самонаети лица. Минималните надници на час, приети в Германия със закон, се актуализират на всеки две години. През 2019 година минималната часова надница е възлизала на 9.19 евро, а през 2020 тя ще е 9.35 евро. Злоупотребите обаче са много: в случаи като този на Мартин не всички часове, в които служителите са ангажирани, биват зачитани. Други работят изцяло на черно или са наети за по-малко часове, отколкото реално работят, а остатъкът от заплащането си получават на ръка. Така работодателите плащат значително по-малко данъци и осигуровки. Сред потърпевшите са особено много работници в строителния бранш, но също и в сферата на услугите. Не само хора като Мартин, заети на пълен работен ден срещу минимално заплащане, трудно свързват двата края. На близо 3 милиона жители на Германия им се налага да работят на две или повече места. Сред тях е Диана Йортел, с която ни среща репортажът на Втора германска телевизия (ZDF). Бум на почасовата заетост Диана е касиерка в супермаркет, но работи там само 12 часа седмично. За да пестят, от магазина ангажират повече служители само в най-натоварените часове. Почасовата работа е широко разпространена в Германия и е сред най-често срещаните методи на работодателите да пестят средства от заплати и осигуровки. Над 15 милиона души работят почасово в Германия. Броят им е нараснал почти двойно за последните 20 години. Работният ден на Диана, също като този на Мартин, започва рано - в 6.00. Първо отива да чисти в дома на възрастен човек. Това ѝ отнема два часа. След това работи няколко часа на касата в супермаркета, а щом приключи и там, се отправя към третото си работно място - верига за бързо хранене. Там се труди около 50 часа месечно и получава по 9.50 евро на час. По данни на Федералната статистическа служба към 2017 година 15.5 милиона от живеещите в Германия са били заплашени от бедност или социална изолация. Те представляват 19% от населението. Средният процент за Европа е 22.5.", "date": "2020.01.22", "title": "В Германия милиони едва свързват двата края"}
{"url": "https://www.dnevnik.bg/sport/2020/01/22/4019532_federer_vze_99-a_pobeda_v_melburn_prelitaiki_prez/", "text": "Шесткратният шампион Роджър Федерер се класира лесно за третия кръг на Australian Open след чиста победа над Филип Крайнович – 6:1, 6:4, 6:1. Маестрото се нуждаеше от час и 32 минути, за да пречупи 41-ия в световната ранглиста. Крайнович имаше големи проблеми с физическото си състояние, като само ден по-рано игра пет сета с квалификанта Куентин Халис. Сърбинът впечатли с невероятно висок процент на първия сервис – 74%, който в първия и втория сет дори беше 89 и 90. Това обаче не му помогна срещу далеч по-опитния Федерер, който взимаше правилните решения на корта. Федерер се класира за третия кръг за 21-и път, като никога досега не е пропускал да премине първите две препятствия в Мелбърн. Швейцарецът постигна своята 99-а победа в Мелбърн. В кариерата си Федерер има само 14 загуби в 21 участия в Австралия и е рекордьор по брой победи в надпреварата. Зад него е Новак Джокович, който има 71. Ако прескочи и третия кръг, Федерер ще стане първият тенисист, достигнал до 100 победи в два от турнирите от Шлема. На \"Уимбълдън\" Маестрото има 101 победи. Швейцарецът е единственият, постигал подобно нещо, след като с най-много победи на \"Ролан Гарос\" е Рафаел Надал (93), а на US Open – Джими Конърс с 98. В Ню Йорк швейцарецът има 89, а в Париж – 70. В третия кръг Федерер ще играе с представителя на домакините Джон Милман, който се справи с 31-ия поставен Хуберт Хуркач. \"Началото на сезона е отлично за мен. Чувствам се много добре, тренирам много здраво и просто нямам търпение за следващите мачове. Надявам се да направя добър мач и в третия кръг\", каза швейцарецът. Напред продължава и шампионът от 2019 г. Новак Джокович, който победи лесно Тацума Ито с 6:1, 6:4, 6:2. От поставените за третия кръг се класираха още Диего Шварцман, Марин Чилич, Милош Раонич и Роберто Баутиста-Агут, а Стефанос Циципас дори не трябваше да играе, след като съперникът му Филип Колшрайбер се отказа поради контузия. Една от големите изненади беше отпадането на осмия в схемата Матео Беретини. Италианецът изоставаше с 0:2 сета срещу Тенис Сандгрен, но докара нещата до решителна пета част, в която все пак отстъпи. При дамите очаквани победи записаха Наоми Осака, Петра Квитова, Ашли Барти, Каролине Вознячки, Серена Уилямс и Кори Гоф.", "date": "2020.01.22", "title": "Федерер взе 99-а победа в Мелбърн, прелитайки през втория кръг"}
{"url": "https://www.dnevnik.bg/evropa/2020/01/22/4019535_london_durji_na_digitalniia_si_danuk_vupreki_zaplahata/", "text": "Великобритания не се отказва от дигиталния си данък, който трябва да влезе в сила през април, заяви днес в Давос британският министър на финансите Саджид Джавид, цитиран от \"Франс прес\". Предвиждаме да въведем нашия данък върху дигиталните услуги през април, заяви Джавид на панел на Световния икономически форум в швейцарския зимен курорт, на който присъстваше и финансовият министър на САЩ Стивън Мнучин, уточни АФП. Това е адекватен данък и той се възприема като временен. Ще бъде премахнат веднага щом се намери решение в международен план, допълни британският финансов министър. Мнучин заяви, цитиран от в. \"Уолстрийт джърнъл\", че  италианският и британският внос могат да бъдат  обложени с допълнителни мита, ако тези страни не се откажат от плановете си да въведат данък върху компаниите. Според изданието президентът на Франция Еманюел Макрон след телефонен разговор с държавния глава на САЩ Доналд Тръмп  се е съгласи да отложи  въвеждането на дигиталния данък във Франция до края на годината. Коментирайки ситуацията, Мнучин определи решението като примирие, което е в основата на бъдещето решение на проблема. Той изрази надежда, че  Италия  и  Великобритания , обявили намерение да въведат такъв налог, няма да го направят. /БТА", "date": "2020.01.22", "title": "Лондон държи на дигиталния си данък въпреки заплахата на САЩ за мита"}
{"url": "https://www.dnevnik.bg/bulgaria/2020/01/22/4019474_shte_buda_garant_za_redakcionnata_nezavisimost_uveri/", "text": "Приемете ме като вътрешен и външен гарант за редакционната независимост на БНР, това е основен принцип за мен\" - това декларира  новоизбраният генерален директор на Българското национално радио (БНР) Андон Балтаков  в първото си интервю след утвърждаването му на поста от медийния регулатор. В интервю за предаването \"12+3\" той подчерта, че свободата на словото е част от личната му ценностна система и държи на нея, но я приема и като отговорност в свят, в който социалните медии създадоха явления като фалшиви новини и изкривяване на действителността. \"Когато стане въпрос за журналистиката, в мен можете да виждате гарант, че намеса в редакционната политика - не само на програма \"Хоризонт\", но и на регионалните станции, не може да има. В същото време аз съм гарант и пред обществото, че продукцията на БНР ще отразява коректно явленията по света. Мненията ще бъдат защитени, за да може да се изгради този плурализъм, за който говорих в концепцията си\", заяви Балтаков. В интервюто си новият генерален директор посочи четири принципа, върху които стъпва концепцията му за развитие на общественото радио: прозрачност на управлението, дигитализация на работния процес и продукт, възможност за професионална реализация на всички в радиото и предвидимо финансово бъдеще. Той подчерта, че първото нещо, което ще направи след влизането си в БНР, ще са срещи с работещите, защото иска \"откритост, диалог и чуване на всяка гледна точка\", така че екипът на радиото в цялата страна да припознае концепцията му. Заедно с това сред първите му задачи ще бъде да прегледа счетоводните книги на медията: \"Освен журналист аз съм и финансист, и винаги, когато съм влизал в нов процес, едно от първите неща, които правя, е да видя финансовия баланс, за да разбера какво е състоянието.\" В отговор на въпрос Балтаков повтори тезата, която развива в концепцията си за поста генерален директор - че ако финансовото състояние на радиото не е добро и оперативните разходи не могат да бъдат покрити от приходите от бюджета и реклама, краткосрочният му план е да активизира търговската дейност в следващите 3 до 6 месеца. В дългосрочен план ще се търсят други варианти, тъй като агресивно навлизане на БНР на рекламния пазар би дебалансирало изцяло пазара. Затова по-далечната цел ще е да търся начин да работим със законодателя и изпълнителната власт за устойчиво финансиране на медията, заяви Балтаков. А на репликата на водещата \"Вие знаете ли как се говори с българския законодател?\" отвърна, че се надява на отвореност и диалогичност, защото смята, че идеите му са от полза за БНР и за обществото. Балтаков беше избран по-рано днес от медийния регулатор при втория опит, след като  в първото гласуване  никой от кандидатите не получи необходимите три от общо петте гласа на членовете на СЕМ. Негов основен конкурент беше досегашният и.д. директор Антон Митов. При втория вот Балтаков спечели с 4 гласа срещу 1 за Митов. ( ). Той ще замени на поста Светослав Костов, който беше предсрочно освободен от Съвета за електронни медии (СЕМ) през октомври миналата година след  опита за сваляне от ефир на дългогодишния водещ на сутрешния блок на програма \"Хоризонт\" Силвия Великова  и последвалото  безпрецедентно дълго спиране на ефирното излъчване на програма \"Хоризонт\"  на 13 септември 2019 г. Андон Балтаков има над 20 години опит в медиите - първо като журналист, после и като мениджър. Започва новинарската си кариера като водещ в софийското радио \"Витоша\" през 1994 г., а по-късно става част от новинарския екип на БНР. Работил е за агенция \"Асошиейтед прес\" в Ню Йорк, където е заемал ръководни позиции в отдела за дигитални продукти и стратегическо планиране. Бил е старши директор бизнес операции в CNN Digital и е отговарял за монетизирането на новинарския уебсайт и съпътстващите програми на CNN за мобилни платформи, като е управлявал и бизнеса за синдикирани видеопродукти. . В момента има консултантска компания в САЩ и съветва медиите как да си управляват бизнеса. Работи по два проекта съвместно с \"Ройтерс\",  припомня \"Капитал\" .", "date": "2020.01.22", "title": "Ще бъда гарант за редакционната независимост, увери новият шеф на БНР"}
{"url": "https://www.dnevnik.bg/sviat/2020/01/22/4019516_ikonomist_bulgarskata_demokraciia_spria_da_se_razviva/", "text": "Развитието на демокрацията в България е спряло в 2017 г. и вече трета година няма никаква промяна. Тя остава в групата на т.нар. демокрации с недостатъци с общ показател малко по-добър от тези на Аржентина, Суринам и Ямайка и малко по-лош от Тринидад и Тобаго, Колумбия и Панама. Сред страните от Европейския съюз това не е най-лошият резултат, а и почти е в златната среда в Източна Европа 30 години след падането на комунизма. По-лошо е състоянието на Унгария, Полша, Словакия и Румъния. От общо 28 държави, който бяха отвъд желязната завеса (всички от бившия СССР с неговите сателити, бивша Югославия и Албания), България дори изглежда съвсем прилично на 7-о място. Това показва годишният  Индекс на демокрацията 2019 , разпространен в сряда от \"Икономист интелиджънс юнит\". От обхванатите в класацията 167 държави на България е отредено 47-о място с показател 7.03 пункта от максимални 10. Абсолютно същата оценка е дадена и в докладите за 2018 г. и 2017 г., което означава, че анализаторите от групата \"Икономист\" не виждат нищо да се е подобрило или влошило от последните парламентарни избори през март 2017 г. Единствено през 2015 г. е постигнат индекс 7.14 - най-високият, откакто през 2006 г. се прави тази класация. Любопитно е, че следващият по положителна оценка резултат (7.10 пункта) на индекса е отпреди 13 години, а при първото правителство на Бойко Борисов и кабинета \"Орешарски\" България слиза дори под прага на 7 пункта. Днес единствено Гърция от обкръжението на България е по-добре (39-о място), докато на 69-а позиция Румъния е по-зле от Сърбия (66). Следват Северна Македония (77) и Турция (110). Слабите места на България са в три от петте основни показателя - \"Политическа култура\", \"Политическо участие\" и \"Функциониране на правителството\". По-добре е при \"Граждански свободи\" и най-добрият показател е в \"Избирателен процес и плурализъм\". Как е в Източна Европа Стагнацията на България в индекса не е изключение - в Източна Европа в такова състояние през миналата година са били 11 държави, 8 са подобрили, а 9 са влошили позициите си. \"Тази смесена картина показва, че проблемите на демокрациите в тази група продължават заради слаба политическа култура, трудности с опазване върховенството на закона, масова корупция, отхвърлянето от някои държави на т.нар. либерални демократични ценности и предпочитания към управници със здрава ръка, които заобикалят политическите институции. Всичко това оформя слаб фундамент на демокрацията\", пиша авторите. Нито една от 28-те страни не е преминала в категорията на пълноценно развитите демокрации, а под една трета (12) са \"демокрации с недостатъци\" (всичките 11 от ЕС плюс Сърбия). Като \"хибридни режими\" са определени други 9, включително членки на НАТО като Албания и Черна гора и поканената за членство Северна Македония. Останалите са \"авторитарни режими\". Естония е регионалният лидер (27-о място в света с индекс 7.90), а в Централна Европа вече е очевидно откъсването на слизащите в класацията Унгария и Полша, която през 2019 г. е дори по-зле от \"нелибералната\" демокрация на Виктор Орбан. Румъния - макар и близко до дъното на регионалната класация - показва подобрение заради засиленото участие на гражданите ѝ в политиката и антикорупционните протести, свалили правителството, както и активността на изборите за Европарламент и президент. По света - най-зле от 2006 г. насам В световен план през миналата година демокрацията е била в отстъпление и на практика е с най-лошият резултат (от 5.44 на 5.40), откакто подготвяме този анализ, заключават още от \"Икономист интелиджънс юнит\". Това беше по-лоша година дори от 2010 г. - първата година след избухването на глобалната финансова и икономическа криза. Основната причина е рязкото влошаване в Латинска Америка и африканските държави на юг от Сахара. В Близкия изток и Северна Африка отстъплението е по-умерено (макар че тенденцията е трайна от Арабската пролет насам), а в останалите 4 района (вкл. Източна и Западна Европа) по света цари стагнация. \"Ако 2016 г. бе забележителна с бунта на популистите срещу статуквото в развитите демокрации, то 2019 г. е белязана в значителна степен от масови протести в развиващия се свят. И двете явления демонстрираха настояване за повече власт на обикновените хора и по-добро политическо представителство, като и двете съдържат потенциал за вливане на нова енергия в демокрацията.\" Под 6% живеят в истински демокрации Близо половината (48.4%) от човечеството живее днес в демократични държави, но само 5.7% - в пълноценни демокрации. Сериозен \"принос\" за това толкова малко хора да се радват на наистина демократични страни (през 2015 г. те са били 8.9%) е изваждането на САЩ от висшата категория и включването ѝ в тази на \"демокрации с несъвършенства\" през 2016 г. Една трета са в авторитарни държави и заслугата на Китай за това е очевидна. България е в относително малката група (34) държави в стагнация на демокрацията. Приблизително два пъти повече са страните, които са подобрили или влошили положението си в класацията.", "date": "2020.01.22", "title": "\"Икономист\": Българската демокрация спря да се развива преди 3 години"}
{"url": "https://www.dnevnik.bg/sviat/2020/01/22/4019543_surbiia_obmislia_da_pomogne_na_bulgariia_s_turski_potok/", "text": "Сърбия разглежда възможността да помогне на България да завърши строителството на \"Турски поток\". Това заяви директорът на държавната газова компания Душан Баятович, цитиран от  телевизия N1 . По думите на Баятович България е под натиск да строи бързо, но има и други амбиции в сектора, тъй като иска да получава газ и от Румъния, и от Гърция. \"По-рано сме заявявали, че ще има нова версия на \"Южен поток\" и ето, виждаме \"Турски поток\", както и че икономическите интереси ще надделеят над политическите. Така ще се случи и сега\", каза Баятович, предаде медията. Баятович не уточнява с кого \"се разговаря\", нито дали България е искала такава помощ. Подобна стъпка би помогнала на Сърбия по-бързо да се присъедини към българската газопреносна система и да получава газ от \"Турски поток\". \"По-конкретно \"се разговаря\" за възможността Сърбия да се включи в изграждането с техника и заварчици, за да бъде построен възможно най-скоро 308-километровият участък. Според него в Сърбия всичко ще е готово за получаване на газ от \"Турски поток\" най-късно до 1 октомври по 403-километровите тръби, които са вече положени (до тази дата би била готова компресорната станция). В началото на този месец в Истанбул бе и церемонията по пускане на газ по първата тръба на газопровода, захранваща Турция. Освен руския президент Владимир Путин гости на турския лидер Реджеп Тайип Ердоган бяха и сръбският им колега Александър Вучич, и българският премиер Бойко Борисов. Седмици по-рано Путин обвини България, че бави строителството на своя участък от \"Турски поток\", наричан от властите в София \"Балкански поток\".", "date": "2020.01.22", "title": "Сърбия обмисля да помогне на България с \"Турски поток\""}
{"url": "https://www.dnevnik.bg/evropa/2020/01/22/4019541_luidji_di_maio_podava_ostavka_kato_lider_na_edna_ot/", "text": "Луиджи ди Майо подаде оставка като водач на италианското Движение \"Пет звезди\", което участва в управляващата коалиция, съобщи днес източник от партията, цитиран от \"Ройтерс\". Макар да не се очаква оставката му да свали правителството, тази стъпка подчертава партийните разногласия и засилва несигурността на фрагментираната управляваща коалиция, в която участва и лявоцентристката Демократическа партия, отбелязва агенцията. Ди Майо - външен министър на Италия - информира за решението си министрите от своята партия по време на среща. Той ще огласи публично оставката си на пресконференция, която се очаква да започне в Рим в 17 часа местно време (16 ч. по Гринуич), уточни източникът. Решението на Ди Майо, който се очаква да остане външен министър, идва дни преди  регионалните избори в Емилия-Романя , на които крайнодясната \"Лига\", сравнително доскоро в управление заедно с \"Пет звезди\", заплашва да сложи край на 75-те години непрекъснато управление на Демократическата партия. Подобен резултат може да постави правителството в риск. Премиерът Джузепе Конте по-рано каза, че ще уважи всяко решение на Ди Майо. \"Сигурен съм, че той ще предприеме такава инициатива с голяма отговорност\", заяви Конте пред радио RTL 102.5, отказвайки допълнителен коментар. Намаляваща подкрепа Антисистемното Движение \"Пет звезди\" спечели 33% от гласовете на националните избори през 2018 г., но оттогава популярността му рязко намаля и в скорошни социологически проучвания падна до около 16%. След като изборите не дадоха категорична победа на никоя партия, \"Пет звезди\" първоначално сформира коалиция с \"Лига\", но през септември  премина към съюз с Демократическата партия , след като лидерът на \"Лига\" Матео Салвини се отказа от правителството. Ди Майо, който беше на едва 31 години, когато през 2017 г. беше избран за лидер на \"Пет звезди\", беше скептичен за обединението с Демократическата партия, но предвид, че много от депутатите на партията му бяха против нови избори, той беше убеден от основателя на \"Пет звезди\" Бепе Грило неохотно да се съгласи с този ход. Като лидер на най-голямата партия в правителството Ди Майо досега е бил вицепремиер, министър на промишлеността и трудов министър в коалицията с \"Лига\". Той напусна и трите поста, за да поеме външното министерство в кабинета с Демократическата партия. Напрежението в партията му беше подсилено от усещането, че Ди Майо не е успял да сподели властта извън вътрешния си кръг съветници. След изборите над 30 депутати и сенатори напуснаха парламентарната група на \"Пет звезди\", някои отидоха в други партии, а други бяха изключени. Това бягство от партията остави правителството с крехко мнозинство в горната камара на парламента – Сената. Вито Крими, слабо познат депутат и ръководител на комисията по вътрешни регулации на \"Пет звезди\", се очаква временно да оглави партията до избора на нов председател, вероятно на конгрес през март.", "date": "2020.01.22", "title": "Луиджи ди Майо подава оставка като лидер на една от управляващите партии в Италия"}
{"url": "https://www.dnevnik.bg/v_pamet/2020/01/22/4019549_pochina_teri_djouns_ot_monti_paitun/", "text": "Актьорът, режисьор и историк Тери Джоунс, част от екипа на легендарните британски комици \"Монти Пайтън\", почина на 77 години, предаде агентът му, цитиран от \"Ройтерс\" и Би Би Си. Джоунс бе част от екипа от самото начало на работата на \"Монти Пайтън\". Заедно с Тери Гилиъм режисира \"Монти Пайтън и Свещеният граал\" (1975 г.). След този дебют като режисьор поема изцяло \"Животът на Брайън\" (1979 г.) и \"Смисълът на живота\" (1983 г.). Той бе и автор на документални филми за средновековна история и около 20 книги за деца, работеше и с друга звезда от комедийната група, Майкъл Пейлин, по телевизионни продукции. \"Тери Джоунс почина вечерта на 21 януари 2020 г. на 77 г., а съпругата му Ана Содерстром бе до него след дълга, изключително смела, но винаги съпроводена с добро чувство за хумор битка с рядка форма на деменция, FTD\", гласи изявление на семейството му. От 2015 г. бе диагностициран с деменция, а по-късно се превърна и във фактическото лице на разяснителна кампания за симптомите, превенцията и битката със заболяването. Роденият в Уелс Джоунс живее в Съри, Англия, от дете. Учи английска литература в Оксфорд, където се запознава и с Майкъл Пейлин, а няколко години по-късно и с Джон Клийз, Греъм Чапман, Ерик Айдъл и Тери Гилиъм. Двамата оксфордски възпитаници са основните фигури зад сценариите на \"Летящият цирк на \"Монти Майтън\" и го превръщат в една от най-влиятелните шоупрограми в историята на Би Би Си с формат, непознат дотогава на британската телевизия.", "date": "2020.01.22", "title": "Почина Тери Джоунс от \"Монти Пайтън\""}
{"url": "https://www.dnevnik.bg/sviat/2020/01/22/4019548_drehite_ot_riba_na_naslednicite_na_rusalkite/", "text": "68-годишната Йо Уенфан се бори с тежките условия на зимата в Китай. Тя е част от малко етническо малцинство, което живее на брега на река, известна в Китай като Черния дракон, близо до границата с Русия. Според легендата това малцинство произхожда от русалки. Но не с това са известни тези хора. От поколение на поколение там се предава един древен занаят – изработването на дрехи от рибешка кожа. За направата на комплект от панталон и връхна дреха са необходими около 50 рибешки кожи. Изработката отнема около 2 месеца. Как точно рибешката кожа се превръща в дрехи гледайте във видеото на \"Ройтерс\". ", "date": "2020.01.22", "title": ""}
{"url": "https://www.dnevnik.bg/sport/2020/01/22/4019564_masov_boi_prekati_basketbolen_mach_ot_kolejanskoto/", "text": "Масово сбиване между играчите и грозни сцени белязаха баскетболната среща от колежанското първенство на САЩ (NCAA) между \"Канзас\" и \"Канзас стейт\". Регионалният сблъсък, който беше чакан с голям интерес, но завърши с грозни сцени. В края на втората част при резултат 81:59 за \"Канзас\" крилото Силвио де Соуза блокира изстрел на съперник и го прати на паркета, след което тръгна заплашително към него. Това доведе до реакция от всички други играчи и резервните скамейки на двата тима, а блъскането прерасна и в раздаване на удари. Кадри показаха как Де Соуза дори взима стол в ръце и замалко не удря играч на противника.", "date": "2020.01.22", "title": ""}
{"url": "https://www.dnevnik.bg/bulgaria/2020/01/22/4019556_kmetut_na_botevgrad_otnovo_e_pred_prekratiavane_na/", "text": "Административният съд - София-област, отмени като незаконосъобразен отказа на Общинската избирателна комисия (ОИК) в Ботевград да прекрати предсрочно пълномощията на кмета Иван Гавалюгов. Кметът Гавалюгов каза пред \"Дневник\", че ще обжалва пред Върховния административен съд. Той заяви, че срещу него тече атака под претекст \"конфликт на интереси\", а причината е засягане на икономически интереси, свързани с \"водата и боклука\" на Ботевград. Прекратяването на мандата - епизод пореден Иван Гавалюгов беше обвинен в конфликт на интереси през 2015 г. по време на първия му мандат като кмет на Ботевград. Според антикорупционната комисия (КПКОНПИ) малко след встъпването му в длъжност през 2015 г. той е прехвърлил дяловете си във фирма на жената, с която е живеел на семейни начала. Малко след прехвърлянето, вече като кмет, Гавалюгов е издал заповед за спиране на 4 административни производства, с които е трябвало фирмата да премахне изградената от нея въздушна кабелна интернет мрежа. Решението на КПКОНПИ за установяване на конфликт на интереси е потвърдено от Върховния административен съд през декември 2019 г. На 23 декември антикорупционната комисия поиска от ОИК - Ботевград, да прекрати предсрочно пълномощията на Гавалюгов като кмет. Няколко дни по-късно комисията излезе с отказ да стори това, без обаче да публикува протокол от заседанието си. Решението ѝ беше атакувано пред Административния съд от опоненти на Гавалюгов - партия \"Движение инициатива за Ботевградска община\", представлявана от Маргарита Кирова, и партия \"Обединена социалдемокрация\", представлявана от Йордан Гергов. Двете жалби са присъединени в едно дело. Сега съдът намира, че решението на ОИК - Ботевград, е взето в нарушение на закона. Съдебният състав посочва, че съгласно Закона за противодействие на корупцията и за отнемане на незаконно придобитото имущество установяването на конфликт на интереси с влязъл в сила акт е основание за освобождаване от длъжност, освен когато в конституцията е предвидено друго. В конституцията не е предвидено друго, казват магистратите. Административният съд посочва, че при новото ѝ произнасяне ОИК - Ботевград, \"следва да съобрази дадените задължителни указания по тълкуването и прилагане на закона, дадени в мотивите на решението\". Решението може да бъде обжалвано пред Върховния административен съд (ВАС) в 7-дневен срок. Кметът: В основата са интереси за водата и боклука Без да коментира юридически аргументите на съда, кметът на Ботевград каза, че ще обжалва решението. Той изрази съмнения, че подписите под жалбите срещу него не са положени от хората, от чието име са подадени те. Затова и адвокатът му ще поиска от ВАС назначаване на графологична експертиза.", "date": "2020.01.22", "title": "Кметът на Ботевград отново е пред прекратяване на мандата, ще обжалва"}
{"url": "https://www.dnevnik.bg/analizi/2020/01/22/4019560_teche_mafiotska_voina_za_kontrol_vurhu_hazarta_a_ne_za/", "text": "                         Темата за хазарта и хазартната зависимост е важна за всяко общество, макар политическите решения да са много различни (и нито едно да не е особено ефективно, както при другите дейности, предизвикващи зависимост) – от пълна забрана до либерализация, съчетана с публичен контрол. От години призовавам да се спре с агресивната и натрапчива реклама на хазарт в най-големите електронни медии. Още повече че законът формално забранява рекламата на хазарт – също както и рекламата на цигари например. В последните дни на 43-ото Народно събрание депутатите от ДСБ и гражданският съвет на тогавашния Реформаторски блок съвместно с Националния клуб на жените към ДСБ Продължихме тази политическа битка, вече заедно, като коалиция \"Демократична България\" (подкрепяли сме и предложенията на Валери Симеонов в 44-ото НС, в което не участваме, когато бяха полезни и разумни). Никога не ни е интересувало дали става дума за Васил Божков, за Делян Пеевски, за медийния интерес на Кирил Домусчиев. Били сме противници на хазартната реклама тогава, когато тя беше близка на сърцето на управляващите. Предлаганите сега изменения в Закона за хазарта нито са разумни, нито са полезни. Те няма да решат тежките проблеми, свързани с хазартната зависимост на гражданите, която изяжда голяма част от доходите на най-бедните българи. • Защото проектът не ограничава рекламата на хазарт (за да не засегне интересите на г-н Домусчиев най-вероятно); • Защото проектът в мотивите си предвижда запазване на приходите от лотарийни игри, т.е. запазване на зависимостта и загубите на бедните семейства; • Защото очевидно вкарва законодателя в мафиотска война за контрол върху хазарта, а не цели неговото ограничаване или изкореняване; • Защото създава опасен прецедент на национализация по браншов признак, в най-добрия случай по ръба на конституцията (а по-скоро в противоречие с нея); • И не на последно място - защото На мен ми се струва, че крайният резултат ще бъде прехвърляне на лотарийния бизнес в ръцете на Пеевски/Доган (било през концесия, било през тотализатора, откъдето \"семейният\" бизнес на Пеевски тръгна). Васил Божков ще осъди държавата за стотици милиони и ще е сключил добра сделка. Домусчиев ще запази рекламния бюджет, вече от \"държавния\" тотализатор. Българите ще продължим да си даваме парите за талончета, но тези, които не играем хазарт, също ще платим – като данъкоплатци, по исковете на Божков.", "date": "2020.01.22", "title": "Тече мафиотска война за контрол върху хазарта, а не за ограничаването му"}
{"url": "https://www.dnevnik.bg/bulgaria/2020/01/22/4019557_geshev_s_dve_dami_zamestnici_prestoi_oshte_edin_izbor/", "text": "Прокурорската колегия на Висшия съдебен съвет /ВСС/ единодушно одобри две от  предложенията  на главния прокурор Иван Гешев за негови заместници, предстои още един избор.  до момента прокурор във Върховната касационна прокуратура, е вече заместник на главния прокурор. , досега прокурор в Софийска градска прокуратура, е втората дама, избрана за заместник-главен прокурор при Върховната административна прокуратура /ВАП/. Преди това колегията гласува освобождаването на досегашния заместник-главен при ВАП Ася Петрова и назначаването й за прокурор във ВАП. По-рано Петрова беше сочена за приближена на бившия втори в ГЕРБ Цветан Цветанов, който я включваше в делегации за чужбина, включително в САЩ. На заседанието присъства главният инспектор Теодора Точкова, която обясни като техническа грешка разминаването в две числа за банковия влог в имуществената декларация на Пиронева. \"Който никога не греши нека пръв да хвърли камък\", обобщи философски Гешев. Междувременно  БЗНС излезе с позиция  , в която недоумява защо Пиронева е предпочетена за зам-.главен прокурор, след като е била обвиняващият прокурор по делото срещу лидера на партията и бивш военен министър Николай Ненчев, който бе оправдан от съда. Такава тема не беше коментирана. Третата дама е   но тя е в момента член на прокурорската колегия на ВСС и заявлението й за освобождаване беше прието за сведение. То ще бъде внесено на пленума на съвета за решение. След това парламентът трябва да избере друг член на ВСС от парламентарната квота, Апостолова е бивш следовагел, номиниран от ДПС за член на върховния кадрови орган. Главният прокурор има още един заместник отпреди - шефът на Националната следствена служба Борислав Сарафов. Нови заместник-апелативни прокурори стават също две дами: досегашната шефка на Софийската градска прокуратура /СГП/   и прокурорката от Окръжната покуратура в Бургас  от днес са заместници на новия апелативен прокурор на София Радослав Димов. Също единодушно, по предложение на Гешев беше избрана за изпълняваща длъжността софийски градски прокурор на мястото на Русинова - Даниела Димитрова, до момента неин заместник. Предстои да бъде обявена процедура за избор на титулярен ръководител на СЖП.", "date": "2020.01.22", "title": "Гешев с две дами заместници, предстои още един избор"}
{"url": "https://www.dnevnik.bg/evropa/2020/01/22/4019574_fon_der_laien_zasili_perspektivata_za_vugleroden/", "text": "Председателят на Европейската комисия (ЕК) Урсула фон дер Лайен предупреди големите търговски партньори, че въглеродният данък върху вноса е опция, ако планираният преход към въглероден неутралитет постави европейските стоки в неизгодно положение на световния пазар, предаде ДПА. Тя заяви на Световния икономически форум в Давос, че няма особен смисъл само да се намаляват емисиите парникови газове у дома, ако се увеличава вносът на въглероден диоксид от чужбина. Урсула фон дер Лайен добави, че става дума за справедливост към европейския бизнес и гражданите, които трябва да бъдат защитени от нелоялна конкуренция. С изказването си тя засили перспективата за въглероден граничен данък, с който може да бъде обложен вносът на стоки с високи емисии извън ЕС. Брюксел наскоро обеща да постигне нулеви въглеродни емисии до 2050 година. Миналата седмица  ЕК представи план  за отпускане на 1 трилион евро (1.1 трилиона долара) за подкрепа на  прехода към въглероден неутралитет . ЕС обаче няма да приеме да претърпи загуби на международния пазар от държави, които не предприемат мерки срещу вредните емисии, намекна Урсула фон дер Лайен днес, без да споменава конкретни страни. Председателят на Еврокомисията се изказа ласкаво за калифорнийската система за търговия с емисии и похвали Китай, който предприе първите стъпки към система за определяне на цените на въглеродните емисии. Това е механизъм, който цели да канализира инвестициите към опции с по-ниски въглеродни емисии. Тя заяви, че ако ако тези стъпки се превърнат в световна тенденция, то тогава повече няма да има нужда от въглероден граничен данък. /БТА", "date": "2020.01.22", "title": "Фон дер Лайен засили перспективата за въглероден граничен данък"}
{"url": "https://www.dnevnik.bg/sport/2020/01/22/4019484_non_invia_est_via_koi_sa_novite_dumi_na_maratonkite_na/", "text": "Когато минава през трудни моменти, човек обикновено се стреми да намери вдъхновение. Миналата година Григор Димитров имаше серия предизвикателства пред себе си, като  черпеше вдъхновение от реч, позната като \"Човекът на арената\" (The man in the arena) . Тогава надписът The man in the arena се появи на една от маратонките му. На Australian Open камерите показаха ново послание в  срещата с Томи Пол от втория кръг . В началото на четвъртия сет се видя надписът Non invia est via на лявата маратонка на бившия №3. Латинската сентенция, която в пълния си вид означава \"За упорития никой път не е непроходим\", служеше за мотивация на българина. Той беше на път да го докаже, след като докосна първия обрат в кариерата си от 0:2 сета, но в крайна сметка допусна загуба от 22-годишния американец. На дясната маратонка на Димитров продължава да стои надписът The man in the arena.", "date": "2020.01.22", "title": "Non invia est via: кои са новите думи на маратонките на Григор Димитров"}
{"url": "https://www.dnevnik.bg/razvlechenie/2020/01/22/4019558_nikolaos_citiridis_e_noviiat_vodesht_na_vechernoto/", "text": "Водещият на новото вечерно шоу в ефира на Би Ти Ви ще бъде комикът и блогър от гръцки произход Николаос Цитиридис. Това беше обявено днес на официално събитие на телевизията, на което водещият беше представен пред журналисти от различни медии. \"Шоуто на Николаос Цитиридис\" влиза в програмата на Би Ти Ви на 27 януари и ще бъде излъчвано от 22.30 до 23.30 часа от понеделник до петък. Ангелина Белчева - директор \"Локални продукции\" в bTV Media Group, разказа, че Цитиридис е избран след обстоен кастинг процес, по време на който той първо е впечатлил екипа на телевизията с уменията си на комик, после като сценарист, докато накрая не е бил разпознат като водещия на новото предаване. Тя описа Цитиридис като \"млад, интелигентен, чаровен и непознат за широката публика, поне за още няколко часа, човек\".      След това на мястото на Белчева застана самият Цитиридис. \"Роден съм в Атина - люлката на демокрацията, сега живея в \"Дружба\" - погромът на демокрацията\", пошегува се той. Водещият разказа, че е работил в строителството, а е бил и аниматор в детски клуб. \"BG-Mamma ме познаваха като: \"Никога не ходете при него\", добави той. Цитиридис е бил и журналист в \"Офнюз\". \"Знам, че зрителите са свикнали в този час по тази телевизия да гледат друг човек\", каза той и заяви, че това по никакъв начин не го притеснява. Цитиридис представи студиото на новото предаване и пусна аудиозапис в, който се консултира с бившия председател на Съвета за електронни медии доц. Георги Лозанов относно това кои думи може да казва в ефира на телевизията и кои - не, за да не бъде глобяван от СЕМ. Той се спря за кратко и на \"един жест с пръст\", за който Лозанов коментира, че може да бъде използван само от шеф на телевизия, визирайки случая, в който тогавашният програмен директор и настоящ генерален директор на Българската национална телевизия  Емил Кошлуков показа среден пръст във воденото от него предаване \"Още от деня\" .      \"От няколко дни редовно ме питат: \"Ще има ли балет?\" За какво ми а балет? В шоуто ще имам най-красивия партньор, но неговото име ще разберете не веднага\", заяви Цитиридис. Затова пък шоуто традиционно за този формат разполага с бенд, който също беше представен. Първият символичен гост на \"нулевия\" брой на предаването беше главният изпълнителен директор на Би Ти Ви Флориан Скала. Той разказа, че форматът на вечерното шоу не се е променил кой знае колко в последните десетилетия и зрителите могат да очакват от предаването интересни гости и скечове, посветени на \"темите на деня\". Скала допълни, че в последните години се наблюдава и използване на допълнително съдържание, снимано извън студиото на шоуто. Той определи Цитиридис като \"майстор на висококачествения хумор\", от когото ще очаква и сам да пише собствени скечове, защото е доказал, че може да го прави.      Роден през 1994 г. в Атина Цитиридис се мести в София, когато е едва на 5 години. Той следва журналистика в Софийския университет \"Св. Климент Охридски\" и е бил радиоводещ и репортер в онлайн медии. През 2014 г. е отличен с наградата \"Валя Крушкина - журналистика за хората\". Новото предаване влиза в ефира на телевизията, след като  на 31 юли 2019 г. Слави Трифонов се раздели с Би Ти Ви, за да направи политическа партия и собствена телевизия. ", "date": "2020.01.22", "title": "Би Ти Ви обяви кой заменя Слави Трифонов като водещ на вечерното шоу"}
{"url": "https://www.dnevnik.bg/biznes/2020/01/22/4019582_ot_plashtane_po_po-niski_tarifi_durjavata_ne_e_subrala/", "text": "Единствено Българският спортен тотализатор е плащал на Държавната комисия по хазарта такси по по-високата тарифа, предвидена в Закона за хазарта. Всички останали организатори на моментни игри са плащали по по-ниската, която също допуска законът. (Видео от брифинга гледайте  тук ) Това е установила при започналата финансова ревизия на Държавната комисия по хазарта Агенцията за държавна финансова инспекция (АДФИ), обяви пред журналисти директорът ѝ Георги Начев в сряда. Той обаче не се ангажира, че това е нарушение на закона, защото в него има и двете възможности. Може би ще имаме възможност да изследваме всички документи и да разберем дали действията до момента са законосъобразни. Но ни прави впечатление, че държавното тото е плащало по един начин, а всички останали по друг. Вие преценете дали е законосъобразно\", обяви той в отговор на въпрос законни ли са тези практики. Пресконференцията на финансовата инспекция беше обявена по обяд часове след като Васил Божков, съсобственик в двете фирми, които оперират частни лотарийни игри, даде интервю (за него четете  тук ) за \"Свободна Европа\", в което коментира законопроекта, който предвижда тази хазартна дейност да стане само държавен монопол, а частните лотарии закрити. На събитието от изказването на директора стана известно, че проверката всъщност още не е приключила и нямат пълни данни, но били решили да говорят заради медийния интерес по темата. Малко преди това представители на  Специализираната прокуратура влязоха  в Държавната комисия по хазарта, но след като прекараха няколко часа там отказаха каквато и да е информация за медиите. Вечерта на среща с феновете на \"Левски\" в частта, открита за медии, Васил Божков започна със специално изявление по темата, като обяви, че агенцията е излязла с изявление, че частните лотарии не са изменили закона. \"Много от вас го интерпретираха, че трябва да платим 210 милиона повече. Законът е такъв, какъвто е, и ние сме си платили всичко по закона. Изявлението на агенцията беше ясно и точно\", каза Божков. (Повече за срещата -  тук ). На пресконференцията Начев обясни, че на практика Според подадените досега данни от страна на Държавната комисия по хазарта, които са само за моментните игри, инспекторите са направили изчисление, че от тази разлика в плащането на такси са събрани  в сравнение със ситуация, в която всички останали играчи в сектора плащат по тарифата, която използва и държавното тото. Детайлите умишлено не ги изясняваме, а очакванията са след приключване на финансовата инспекция, сумата да нарасне, обяви Начев и посочи, че има \"такова усещане\", защото сумата се базира на изчисление само на базата на данни за моментната лотария, а се събират приходи и от различни видове залози. Той не можа да каже и какъв процент от таксите, събирани от хазартни оператори, се пада на моментната лотария. обяви Начев на въпрос дали тези 210 млн. лв., установени до момента, са щета за държавния бюджет. Обясни, че след приключването на проверката финансовата инспекция може да излезе със заключения и да даде указания на ръководството на комисията по хазарта да предприеме действия, за които е компетентна. Малко по-късно през деня от \"Национална лотария\" излязоха с позиция до медиите, в която пишат, че \"днешното изявление на директора на Агенцията за държавна финансова инспекция Георги Начев потвърди, че частните оператори в игралния бизнес не са извършвали нарушение на закона, който определя събирането на такси\". От компанията допълват, че \"за проверявания период от 2014 до 2019 г. са внесени 500 млн. лева\". Според Закона за хазарта моментната лотария се облага с 15% върху стойността на направените залози за всяка игра. В същия член е посочено, че \"за хазартни игри, за които се събират такси и комисиони за участие\", държавната такса е 20%, но върху стойността на получените такси и комисиони. Тъкмо от тази втора възможност, допусната в закона по времето на кабинета \"Орешарски\" през 2013 г., се възползват всички играчи извън държавата. В тази ситуация става ясно, че каза лаконично директорът на финансовата инспекция. От думите му се разбра и че комисията по хазарта има мотивирано решение в миналото за тълкуването кое е приход от залози и кое от такси и комисиони и кои играчи могат да се възползват от втория, очевидно по-лек, режим. \"Капитал\"  посочва, че от облекчението, записано в закона, се възползват \"Национална лотария\" и \"Лотария България\". Компаниите, които стоят зад тях, са съответно \"Ню геймс\" и \"Национална лотария\" зад първата и \"Евробет\" зад втората. Преди 2015 г. - в продължение на година, те изобщо не са плащали данък (или такса, каквато е настоящата формулировка), защото се оказа, че те са изпуснати от закона (пропуск отново на кабинета \"Орешарски\"). Не беше оповестено Начев прогнозира, че това ще стане до около един месец след като комисията по хазарта подаде всички поискани данни. Той не пожела да прави коментари на известното до момента, като се позова на течащото разследване от страна на прокуратурата. В отговор на въпрос директорът на инспекцията отказа да каже колко са играчите в моментните игри и приходите от тях какъв дял са от всички. Обясни, че ревизията е поискана на 16 декември 2019 г. със заповед на финансовия министър Владислав Горанов, като в нея е посочено, че проверка се иска за приходите от такси в периода 2015 - 2019 г. Впоследствие до 2014 г. и е добавила искане да се проверят и приходите от такси за социално отговорно поведение, които също се събират по закона. Те се плащат от всички организатори на хазартни игри, като са 50 хил. лв. на година за онлайн залаганията, за игрално казино - 10 хил. лв., и 5 хил. лв. за всички останали. По данни на АДФИ  Това са приходите от такси за поддържане на лиценз за организиране на традиционна лотария, томбола, моментна лотария, тото, лото, бинго, кено и техните разновидности игри със залагания върху резултати от спортни състезания и надбягвания с коне и кучета, игри със залагания върху случайни събития и със залагания, свързани с познаване на факти, с изключение на онлайн залаганията. Проверката, разпоредена министъра на финансите Владислав Горанов, бе след получен сигнал за това, че комисията по хазарта е облагодетелствала една от регулираните от нея компании с неплатени милиони левове към държавата. От изявления пред медиите след това се разбра, че сигналът е подаден от братята Цветомир и Боян Найденови и техния баща Стефан Найденов, които са съдружници в компания - организатор на онлайн залагания под марката \"Ефбет\" и имат бизнес с казина. Сигналът е срещу най-голямата частна лотария на пазара – \"Националната лотария\", контролирана от бизнесмена Васил Божков. Междувременно Специализираната прокуратура претърси офисите на комисията по хазарта. Повече за това вижте  тук .", "date": "2020.01.22", "title": "От плащане по по-ниски тарифи държавата не е събрала поне 210 млн. лв. от хазарт"}
{"url": "https://www.dnevnik.bg/sport/2020/01/22/4019635_v_razgara_na_vulneniiata_levski_privleche_vratar_ot/", "text": "В разгара на  вълненията около собствеността  \"Левски\" обяви трансфера на сръбския вратар Зоран Попович. 31-годишният футболист идва от \"Цървена звезда\", като договорът му влиза в сила от лятото. Трансферът на Попович означава, че сините най-вероятно ще се разделят с Милан Миятович. Титулярният страж на сините има договор с клуба до лятото, докато Николай Михайлов е обвързан с \"Левски\" до 2021 г. \"Разполагаме с двама национални вратари, а сега решихме да подпишем с класен състезател от сериозен отбор, който да подсили конкуренцията на този пост\", заяви спортният директор Ивайло Петков пред сайта на клуба. Попович, който има и хърватски паспорт, започва кариерата си в \"Чукарички\" през 2005 г. Той играе последователно за \"Вършац\", \"Палич Коминг\", \"Вождовац\" \"ФК Белград\", \"Войводина\", \"Напредак\" и норвежкия \"Бодо Глимт\". От лятото на 2018 г. Попович носи екипа на \"Цървена звезда\". Той е резерва в сръбския гранд, като е изиграл 18 мача за клуба. В 12 от тях не е допускал гол.", "date": "2020.01.22", "title": "В разгара на вълненията \"Левски\" привлече вратар от \"Цървена звезда\""}
{"url": "https://www.dnevnik.bg/video/deniat_s_veselin_dremdjiev/2020/01/22/4019633_belev_do_2015_g_triabvashe_da_obiavim_zashtitenite/", "text": "\"България трябваше до 2015 година да обяви защитените територии от \"Натура 2000\", а това все още не се е случило\", заяви в предаването \"Денят с Веселин Дремджиев\" по ТV+ и TV1 общинският съветник в София от \"Демократична България\" Тома Белев. Според него именно заради липсата на документ, в който да са описани защитените територии от \"Натура 2000\", не може да бъде оценено и въздействието върху природата на  проекта за участъка на магистрала \"Струма\" през Кресненския пролом . Заради неспазването на сроковете за обявяване на защитените територии пък Европейската комисия вече е образувала наказателна процедура срещу България.  \"Има 14 наказателни процедури на Европейската комисия срещу България, разкрити по времето на министър Нено Димов, и 23 наказателни процедури, започнати, преди той да стане министър\", подчерта Белев.", "date": "2020.01.22", "title": ""}
{"url": "https://www.dnevnik.bg/bulgaria/2020/01/22/4019652_studena_e_simptom_za_tejkoto_zaboliavane_v/", "text": "Кризата с водата на Перник ще бъде на дневен ред още дълго време, язовир \"Студена\" скоро няма да се напълни, а големият проблем е в лошото управление на сектора на водите - около това мнение се обединиха експерти, поканени на среща с ръководството на БСП заради водния режим в областния град. От левицата дадоха пресконференция след среща с хидроинженери, проектанти и строители на язовири и каскади - \"хора, които се оказа, че до този момент никой не е потърсил за професионално мнение как да се реагира в кризата с Перник\", обясни лидерът на БСП Корнелия Нинова. Нинова призова управляващите да не взимат прибързани, непрофесионални и неаргументирани политически  решения  и обяви, че след днешната среща партията ще внесе алтернативни предложения за изход от кризата в Перник. Определи я като потенциално национална, защото и други общини имат подобни проблеми. \"Язовир \"Студена\" е един много сериозен симптом за тежкото заболяване в управлението на водите в България. Язовир \"Студена не може да бъде излекуван нито от \"Белмекен\", нито от който и да е друг водоизточник. Язовир \"Студена\" не се пълни през последните години\", заяви инж. Лиляна Карафезиева, бивш директор на \"Напоителни системи\". По думите ѝ причината е, че Владайският и Палакарийският канал, откъдето основно се пълни язовирът, са изоставени и не се експлоатират. Карафезиева е направила справка за състоянието на язовира, от която се вижда, че от 2003 до 2018 г. общо седем пъти през юли водоемът е имал налични 13 млн. куб. м при максимален обем 25 млн. куб. м. \"И това, което се случи с кризата в Перник, причината не е във водите и не е в Господ, причината е в управлението на самите води\", заяви бившият директор на \"Напоителни системи\". Тя посочи, че при това състояние на язовира са отдавани води за напояване и за промишлени нужди, защото питейната вода излиза по-евтино, отколкото да се ползват например собствените водоизточници на \"Стомана индъстри\" или вода от яз. \"Пчелина\", който по думите ѝ прелива. \"Даже да изключим \"Стомана индъстри\", даже да изключим част от \"Топлофикация\", считайте, че няма да се реши въпросът. Не може да бъде решен въпросът с наличните 3 млн. куб. метра\", каза тя. \"За пернишка водна криза ще продължим да си говорим\", убедена е Карафезиева, която определи последните решения на управляващите, включително изпомпването на води от пещери, като \"решения в обстановка на паника\". \"Трябва да се мисли единно. Действително сега трябва да се подаде вода за Перник, но трябва да се види откъде ще дойде водата и на каква цена\", добави тя. Като най-важен момент посочи да се възстановят деривациите, от които се снабдява \"Студена\". Любомир Дачев, хидроинженер, организатор и координатор на екипи от БАН и УАСГ, които през 2013 г. са направили комплексна експертиза на яз. \"Бели Искър\", посочи като отговорни за лошото състояние на стената на язовира държавните институции. По думите му те са си прехвърляли отговорността кой да реши проблема, а операторът на язовира \"Софийска вода\" е финансирал обследване на водоема, но според концесионния договор му договор разходите за подобрения не му се признават. Според него е необходимо да се изготви цялостен хидравличен модел, който да покаже какво ще се случи при отпускане на повече вода през Рилския водопровод към Перник. Той постави въпроса дали няма да спадне налягането за софийските квартали, които се снабдяват от \"Бели Искър\". \"Като влезе при лошото състояние на водопреносната мрежа на Перник една вълна, какво ще се случи - дали загубите няма да станат повече\", попита Дачев. Той изтъкна, че никой не знае кои са проектантите и специалистите, които изготвят проекта за водопровод от Мало Бучино до Перник. Любомир Дачев насочи вниманието и към друг проблем - как прехвърлянето на води от \"Белмекен\" ще се отрази на производството на електроенергия. \"Спирането на деривация \"Грънчар\" в посока \"Белмекен\" може да застраши - това трябва да го каже Електроенергийният системен оператор, използването на водите на \"Белмекен\" за производство на електрическа енергия\", смята той. Попита дали ще има достатъчно вода за производство на електроенергия от ПАВЕЦ \"Белмекен\" и дали може да се очаква поскъпване на електричеството. \"В момента са дадени 500 милиона за малки фирми. Аз като управител на малка фирма търся работа. Никаква информация няма, цяла година ходя и търся. Разбрах, че парите са преведени към \"Монтажи\" АД. Всичко се прави в пълна анонимност. За тези язовири колегите, които работят, са в пълна нелегалност, спазва се една буквално омерта. Защо е така, след като сме в една демократична държава\", попита Алеко Томов, управител на \"Водоканалпроект - Чисти води\". Той имаше предвид 500-те хил. лева, които в средата на 2018 г. получи Държавната консолидационна компания, собственост на Министерството на икономиката, с цел ремонти на язовирите в страната. Според Томов в сектора се работи на тъмно. \"Правим се на професионалисти, но политиката ни настига и накрая ще ни удари, ако не вземем някакви мерки\", предупреди той.", "date": "2020.01.22", "title": "\"Студена\" е симптом за тежкото заболяване в управлението на водите, смятат експерти"}
{"url": "https://www.dnevnik.bg/bulgaria/2020/01/22/4019653_otpada_zabranata_za_dvijenie_na_svine_i_meso_v_39/", "text": "До момента 39 индустриални ферми и 66 кланици са освободени за движение на живи свине и месо, съобщи пресцентърът на Българската агенция по безопасност на храните (БАБХ). Във всички тези обекти няма вирус на африканска чума по свинете. Заради влошената епизоотична обстановка бе забранено движението на свине от и към животновъдни обекти и кланици в цялата страна.  От общо 65 свинекомплекса в България заболяването бе регистрирано в 10 от тях и затова те не подлежат на контрол. Под възбрана остават още 16, като за тях предстои да излязат взетите проби за наличие на вируса. В Националния регистър на БАБХ има регистрирани 76 кланици за свине, от които 10 или са с временно преустановена дейност, или към момента не проявяват интерес за клане на свине. ", "date": "2020.01.22", "title": "Отпада забраната за движение на свине и месо в 39 ферми и 66 кланици"}
{"url": "https://www.dnevnik.bg/sport/2020/01/22/4019597_ludogorec_zagubi_ot_shampiona_na_polsha/", "text": "Лудогорец\" записа първа загуба по време на зимната си подготовка. Българският шампион отстъпи с 0:2 на полския първенец \"Пяст\" (Гливице). Това беше втора контрола за тима на Павел Върба в турския курорт Белек. В първия си мач  \"Лудогорец\" надви \"Висла\" (Плоцк).  Следващата контрола на българския шампион е на 29 януари срещу казахстанския \"Кайрат\". Полският тим поведе след 11 минути игра, когато се разписа централният защитник Урош Корун. Отбраната на \"Лудогорец\" не успя да изчисти топката при статично положение, тя се върна в словенеца, чийто удар от воле рикошира в гърба на Клаудиу Кешеру, и влетя в мрежата на българския шампион. Футболистите на Върба създадоха възможности през първата част, но или последното подаване не беше точно, или защитата на поляците действаше добре, за да не се стигне до гол. В 41-ата минута \"Пяст\" успя да вкара за втори път, този път след отлична атака. Пробив по лявото крило завърши с прострелно центриране, а голмайсторът на тима Пьотр Парзишек се разписа с удар с левия крак. За втората част Върба смени всичките си футболисти. \"Лудогорец\" беше по-дейният отбор, като в 70-ата минута Якуб Швиерчок не успя да поеме добре топката в наказателното поле след центриране на Жоржиньо и тя бе уловена от вратаря на \"Пяст\". По-късно Марселиньо стреля от малък ъгъл, но Шматула изби. В 81-ата минута Швиерчок пропусна отлична възможност. От няколко метра нападателят стреля над вратата след подаване на Жоржиньо, който беше изведен отлично от Марселиньо.", "date": "2020.01.22", "title": "\"Лудогорец\" загуби от шампиона на Полша"}
{"url": "https://www.dnevnik.bg/bulgaria/2020/01/22/4019659_mashinistite_ot_hitrino_poluchiha_prisudi_ot_15_i_10/", "text": "Обвинените за  трагедията в Хитрино  през 2016 година машинисти Димитър Михнев и Радослав Петков получават ефективни присъди. Михнев ще лежи в затвора 15 години, Петков - 10. Това реши Окръжният съд в Шумен, съобщи БНТ. Димитър Михнев е главен машинист на дерайлиралия преди 3 години влак на гарата в Хитрино, а Радослав Петков – помощник-машинист. В последната си дума пред съда машинистите поискаха да бъдат оправдани и казаха, че съжаляват за последиците от дерайлирането на влака. На 10 декември 2016 година товарен влак с пропан-бутан излезе от релсите на гара Хитрино заради висока скорост и при последвалия взрив уби седем души и рани 29.", "date": "2020.01.22", "title": "Машинистите от Хитрино получиха присъди от 15 и 10 години затвор"}
{"url": "https://www.dnevnik.bg/sviat/2020/01/22/4019500_kak_ruska_grajdanka_stana_nai-bogatata_jena_v_afrika/", "text": "В Африка не стихва най-големият корупционен скандал от последните години. Дъщерята на бившия анголски президент Изабел душ Сантуш заяви във вторник, че ще сезира международните съдилища, за да опровергае обвиненията, че е забогатяла незаконно за сметка на държавата. Генералната прокуратура в родината ѝ, напротив, смята да използва всички възможни международни механизми, за да върне в Ангола най-богатата жена в Африка и да я изправи на съд. Самата г-жа Душ Сантуш, която се оказа руска гражданка, твърди, че е обект на политическо преследване, но все така е готова да се бори за поста президент на Ангола. \"За две десетилетия нечистоплътни сделки Изабел душ Сантуш стана най-заможната жена в Африка, а богатата с петрол и диаманти Ангола си остана сред най-бедните страни на Земята\" - така започва прегледът на журналистическо разследване, публикувано в понеделник от Международния консорциум на разследващите журналисти (ICIJ). 715-те хил. документа, с които разполага печатът, известни вече като \"Луандалийкс\" (по аналогия с \"Уикилийкс\"), са свързани с бизнес империята на Изабел душ Сантуш, дъщеря на Жозе Едуарду душ Сантуш,  президент на Ангола от 1979 до 2017 г. Проучването на документите от периода 1980 - 2018 г., написани на английски и португалски, е отнело една година. Участвали са журналисти от 36 водещи световни медии, включително \"Ню Йорк таймс\", \"Зюддойче цайтунг\", \"Гардиън\" и Би Би Си. Следствието твърди, че г-жа Душ Сантуш, оглавявала през 2016-2017 г. директорския борд на държавната петролна компания \"Сонангол\", е успяла до 46-годишната си възраст да основе или участва в дейността на над 400 компании в 41 държави, действали в най-различни отрасли, включително в диамантения, надлежно получавайки анголски държавни поръчки, субсидии и данъчни преференции. Почти сто компании се определят като офшорни, съответно е могло да се използват за трансфер на пари в чужбина. Според оценка на \"Форбс\" бизнес дамата е натрупала състояние от 2.2 млрд. долара, което я прави най-богатата жена на континента. Главният прокурор на Ангола Елдер Пита Грош вече обеща да използва за да върне Изабел душ Сантуш в родината. Там от нея може да бъдат събрани по съдебен ред 1.36 млрд. долара, за които се предполага, че са спечелени \"за сметка на държавата\". През декември м.г. магистрати от провинция Луанда постановиха вече да бъдат запорирани активите на фирмите и личните сметки на експрезидентската дъщеря и на съпруга ѝ. В злоупотреби за 1.5 млрд. долара е обвинен освен това и синът на бившия президент Душ Сантуш - Жозе Филумену, оглавявал преди време Фонда за суверенно благосъстояние. По-рано медии съобщиха, че той е поставен под стража. Самата г-жа Душ Сантуш, живееща от 2017 г. в чужбина, заяви във вторник, че ще сезира международните съдилища, за да бъде възстановена справедливостта. \"Ето с какво се занимавам! Изграждам компании и предприятия, инвестирам и създавам работни места\", реагира тя на публикуваното разследване и качи в \"Туитър\" рекламен видеоклип на една от фирмите си. А в интервю за португалската телевизия РТП през януари бизнес дамата съобщи, че е \"възможно\" да участва в борбата за президентския пост в Ангола (избори се очакват през 2022 г.). Нека вметнем: по-рано същия месец г-жа Душ Сантуш бе заявила (както руското вътрешно министерство потвърди за РИА \"Новости\"), че има руско гражданство по рождение. Защото първата жена на бъдещия анголски президент Душ Сантуш и майка на Изабел е Татяна Куканова от град Пенза - запознали се, докато той следвал в Съветския съюз. В интервюто за РТП г-жа Душ Сантуш увери също, че слуховете, според които е превела капитал или средства в Руската федерация, са \"лъжливи\". \"Не съм извършвала, нито съм възлагала да бъдат извършвани преводи и не съм искала от никого да превежда пари на каквито и да било компании в Русия\", каза тя. В Съветския съюз (във Военнополитическата академия \"Ленин\", днес Военен университет към руското министерство на отбраната) е следвал впрочем и днешният президент на Ангола Жоау Лоуренсу. Дошъл на власт през 2017 г., и в този смисъл сегашният корупционен скандал не изглежда изненадващо. Самата г-жа Душ Сантуш обаче твърди, че става дума за \"политическо\" преследване - обвинява медиите и съдебните власти в \"лов на вещици\". \"Когато баща ѝ си търсеше приемник, кандидатурата на дъщеря му се обсъждаше сериозно като най-вероятна. Изабел душ Сантуш наистина би могла да заеме президентския пост, притежавайки необходимите качества и възможности. Но тогава, доколкото знам, се е отказала сама\", обясни за \"Комерсант\" африканистът Андрей Маслов, един от ръководителите на проекта \"Русия - Африка: общ поглед към 2030 г.\". \"Около днешния лидер се е формирал нов кръг от приближени, който вижда конкуренти в роднините на Душ Сантуш - посочи експертът. Това, на което сме очевидци, е поръчкова атака срещу нея. Всъщност я обвиняват, че е печелела пари, правела го е с помощта на компании и тези компании са били в чужбина.\" \"Новият държавен глава, при все че бе в добри отношения с предшественика си, в рамките на борбата с корупцията откри, че няма да постигне нищо, без да отдалечи от ръководните постове приближените на експрезидента\", допълва Андрей Токарев, завеждащ Центъра за изследвания на Южна Африка в Института за Африка към РАН. И отбелязва: \"Естествено Жоау Лоуренсу незабавно си спечели с това нови недоброжелатели.\" Но според Токарев \"хора от семейството на Душ Сантуш едва ли ще се върнат в президентското кресло\". /БТА", "date": "2020.01.22", "title": "Как руска гражданка стана най-богатата жена в Африка"}
{"url": "https://www.dnevnik.bg/video/deniat_s_veselin_dremdjiev/2020/01/22/4019638_dimitur_stoianov_ot_bivolu_vodnata_kriza_v_pernik_shte/", "text": "\"Според експертите, до които ние сме се допитали, водната криза в Перник ще продължи около 2 години. Няма как да се натрупа достатъчно в язовир \"Студена\", която да започне да захранва регулярно Перник и областта\", коментира в предаването \"Денят с Веселин Дремджиев\" по ТV+ и TV1 журналистът от сайта \"Биволъ\" Димитър Стоянов. Според него  свързването на водопроводната мрежа на Перник с Рилския водопровод и с язовир \"Бели Искър\"  може да поддържа ситуацията на воден режим в областния град, но няма как да задоволи изцяло нуждите от вода. Стоянов е убеден, че преди няколко години язовир \"Студена\" е бил източен, за да бъде извършен ремонт \"на сухо\" на стената. Коментарът му за  водната криза в Перник  и за  вноса на боклук в страната  гледайте във видеото. ", "date": "2020.01.22", "title": ""}
{"url": "https://www.dnevnik.bg/sviat/2020/01/22/4019610_zagovor_sreshtu_trump_ili_pik_na_demokraciiata_kak/", "text": "Заговор срещу Тръмп или връхна точка за американската демокрация? Между консервативната телевизия \"Фокс нюз\" и нейната лява съседка MSNBC, двата най-гледани американски информационни канала предоставят два коренно различни прочита на процеса по отстраняване от длъжност на Доналд Тръмп. \"Политическо убийство\", \"политиканска клеветническа кампания\", \"коварен удар\". Още в началото на традиционното си встъпление снощи след историческия първи ден, звездният водещ на \"Фокс нюз\"  Шон Ханити  подложи на яростна критика процеса по отстраняване на Доналд Тръмп. От първите месеци на президентската кампания през 2016 г. и с няколко редки изключения водещите журналисти от \"Фокс нюз\" систематично защитават Доналд Тръмп, изправени срещу демократите и традиционните медии, всичките обвинени, че искат да му вземат главата. За Шон Ханити този  процес по отстраняване от длъжност,  който започна вчера, не е нищо повече от кулминация на \"непрекъсната поредица от атаки и обвинения\" срещу президента, продължаваща от три години. Демократите \"настояват за отстраняването му от втория ден след изборите\", като търсят според него всякакво основание. За неговия колега Тъкър Карлсън, друга суперзвезда на телевизията на магната Рупърт Мърдок, никога не е ставало въпрос да бъдат защитени институциите, а за \"парализиране на политиката на президента. Това беше и целта на руската измислица\", каза той малко по-рано вчера по повод разследването на специалния прокурор Робърт Мюлър. Междувременно по телевизия MSNBC, превърнала се от три години в контрапункт на \"Фокс нюз\", тонът е по-трезв, но гостите в студиото придават съвсем нова окраска на току-що отминалия исторически ден. За бившия сенатор демократ Клеър Маккаскил екипът на демократите, натоварен да поддържа обвинението по време на процеса, \"представи неопровержими доказателства\". \"Демократите бяха много ефективни\", добавя главният редактор Майкъл Стийл, при все че е републиканец. Двете виждания за случващото се са непримирими. Какво е въздействието? \"Пейзажът на телевизионните новини до голяма степен отразява поляризацията на политическия пейзаж в САЩ в момента и тези канали се опитват да задържат най-верните си телевизионни зрители\", обяснява Джеф Маккол, преподавател по комуникации в университета \"ДеПау\" (DePauw) в Индиана. \"Това е една от разликите с процеса по импийчмънт на  Бил Клинтън  през 1999 г. По онова време партийните медии прохождаха, но нямаха зрелостта, която имат днес\", отбелязва Катрин Крамър Браунел, преподавателка в университета \"Пърдю\" и специалистка по връзките между медии и политика. \"През последните десетилетия те се засилиха и днес наблюдаваме активизиране на партийния пейзаж и на начина, по който хората реагират на новините\", добавя тя. Обществеността от своя страна видимо оценява тази ролева игра, както се вижда от измерванията на зрителската аудитория. Шон Ханити редовно е гледан от близо 4 милиона телевизионни зрители при 3.3 милиона средно през миналата година. Кралицата на MSNBC Рейчъл Мадоу, която всяка вечер кръстосва шпаги със съперника си от \"Фокс нюз\" между 21 и 22 ч., през януари вече на няколко пъти надхвърли този праг, което е почти три пъти повече от аудиторията й през 2016 г. Телевизия Си Ен Ен, която след  избирането на Тръмп  се опитва да играе ролята на арбитър, стремейки се към по-нюансирано отразяване, се спихва и има не повече от половината от аудиторията на MSNBC и малко над една трета от тази на \"Фокс нюз\". \"Си Ен Ен следва напълно медийната линия на  опонентите на Тръмп , но просто върши калпава работа\", смята Джеф Маккол, за когото историческият телевизионен канал \"не е по-балансиран от останалите\". Възниква въпросът за влиянието върху електората на този информационно ориентиран подход. \"Разбира се, хората, които гледат тези канали, са само малцинство, признава Кетрин Крамър Браунел, но в случая с \"Фокс нюз\" сред тях има кадри на Републиканската партия и това има тежест за тях\". \"Влиянието на информационните канали надхвърля деветте милиона души, които са пред телевизорите си всяка вечер, допълва Джеф Маккол, но не съм убеден, че това има някакво влияние върху процеса по импийчмънт, освен че потвърждава възгледите на телевизионните зрители.\"/БТА", "date": "2020.01.22", "title": "Заговор срещу Тръмп или пик на демокрацията? Как телевизиите в САЩ говорят за импийчмънта"}
{"url": "https://www.dnevnik.bg/politika/2020/01/22/4019666_oshteten_li_e_bjudjetut_ako_ne_sa_subrani_210_mln_lv/", "text": "Не мога да коментирам дали е щета за бюджета.\" Това обяви пред журналисти директорът на Агенцията за държавна финансова инспекция Георги Начев на свикан днес извънредно брифинг за започналата през декември проверка в Държавната комисия по хазарта. Тя бе разпоредена от финансовия министър Владислав Горанов, а после обхватът ѝ е бил разширен от Специализираната прокуратура. Той изчете текста от Закона за хазарта, който позволява плащане по двете тарифи, и посъветва медиите сами да правят изводи. Начев обяви, че от събраните данни досега и направените изчисления излиза, че държавата не е събрала поне 210 млн. лв. от моментните лотарийни игри, защото частните оператори плащали по по-ниска тарифа, а само държавното тото ползвало по-високата.", "date": "2020.01.22", "title": ""}
{"url": "https://www.dnevnik.bg/sport/2020/01/22/4019453_sreshtata_na_vasil_bojkov_s_fenove_na_levski/", "text": "Бизнесменът от хазартния сектор Васил Божков, който стои зад собствеността на \"Левски\", се срещна с привърженици на футболния клуб. Това е вторият им разговор в рамките на три дни. Във видеото е частта от срещата, която беше открита за медии,излъчена на живо. Божков потвърди, че ако предложението за държавен монопол на лотарийните игри влезе в сила, той няма да може да издържа клуба (Повече по темата -  тук ). На въпрос дали е разговарял с Бойко Борисов, той отговори \"Кой съм аз, че да говоря с премиера\", като в последните дни от негови изказвания се разбра, че е потърсил премиера, но той не му е вдигал телефона. Темата коментира и Димитър Ганев, изпълнителен директор на \"Национална лотария\", която е спонсор на отбора. На срещата бяха още Георги Попов, който притежава официално мажоритарния пакет в \"Левски\" и Павел Колев, изпълнителен директор на футболния клуб.", "date": "2020.01.22", "title": ""}
{"url": "https://www.dnevnik.bg/evropa/2020/01/22/4019570_veche_75_godini_oceleli_ot_holokosta_se_muchat_da/", "text": "Осемдесет и пет годишната Леа Еврон има само откъслечни спомени за кожарската фабрика и триетажната жилищна сграда, притежавана преди Втората световна война от нейното семейство в Живец, малък град в Южна Полша. Нещото, което помни ясно, е завръщането й там след войната, когато повечето от роднините й са били убити в холокоста. Една местна жена казала на нея и на майка й: \"Хитлер обеща да премахне всички евреи, а ето че те се връщат у дома\", разказва Еврон в нюйоркския си апартамент.  На нея и майка й било казано, че могат да се настанят в сградата, но в слугинските помещения. Скоро след това те заминали за Израел.  Еврон е само една от хилядите евреи, чиито семейни имоти са били конфискувани от нацистките окупатори на Полша и после задържани от следвоенните комунистически управници. Дом на една от най-големите еврейски общности преди войната, Полша е единствената страна от ЕС, която не е узаконила реституция на собствеността.      За да бъдат нещата още по-сложни, казват евреи, в много случаи документите, доказващи собствеността на имотите, са били унищожени през холокоста. Сега, когато наближава 27 януари - 75-годишнината от освобождаването на нацисткия лагер на смъртта \"Аушвиц\" - те казват, че е време Полша да облекчи процедурата. \"Оцелелите от Холокоста не трябва да страдат сега. Те умират без правосъдие в Полша\", казва 88-годишният Йехуда Евро, съпругът на Леа. Управляващата в Полша партия \"Право и справедливост\", подкрепяна от крайнодесни групи, отхвърля исканията за по-ясни правила за реституцията въпреки натиска от Съединените щати. \"Нещо, което поначало трябва да бъде нравствен въпрос - имах кон, нацистите го откраднаха, съветите го откраднаха, трябва да си го получа обратно - сега бе превърнато в политически въпрос\", казва главният равин на Полша Майкъл Шудрих по повод коментарите на крайнодесните групи. Изгубена собственост Полша се бори с този въпрос от падането на комунизма през 1989 г., като мнозина твърдят, че държавата просто не може да си позволи да обезщети всички, загубили имоти. Не бе прието ново законодателство и евреите се оплакват, че съдилищата и администрациите вземат решения, които често произтичат от комунистически закони.  Семейство Еврон завеждат първото си съдебно дело през 1992 г., насърчено от обещанията на политици като бившия президент Лех Валенса, че реституцията ще бъде приета бързо. Двамата искат да си върнат имотите от правителството, което е поело собствеността през комунизма. През 90-те години властите продават на частно лице притежаваната някога от тях жилищна сграда въпреки предложенията на семейство Еврон да я купят. Новият собственик я превръща в търговски център, което усложнява допълнително нещата. Обжалванията на новия собственик удължават процеса още повече. И въпреки че много съдилища са отсъдили в полза на Еврон преди близо три десетилетия, те не са получили нищо. И вероятно са похарчили за дела повече пари, отколкото струват самите активи. \"Мога да ви покажа пълен шкаф с кореспонденция и документи, свързани с този въпрос, и за съжаление всичко е наникъде\", казва Еврон.  Обществено мнение Юристи казват, че за оцелелите от холокоста става все по-трудно да получат реституция, защото властите отказват да опростят правилата, а съдилищата стават все по-скептични.  Общественото мнение също се е променило.  Скоро след падането на комунизма мнозина поляци бяха съгласни, че имотите, взети от нацистите и после от комунистите, трябва да бъдат върнати на законните им собственици. Сега обаче мнозина смятат, че не е справедливо да се очаква правителството да възмезди всички.  Историята също играе роля.  Комунистическите власти възхваляваха поведението на поляците през войната, но проучвания след 1989 г. показаха, че докато хиляди са рискували живота си, за да помогнат на евреи, хиляди са участвали в холокоста. Мнозина поляци отказват да приемат това, а правителството  отхвърля всички твърдения за лошо поведение  през войната, като казва, че Западът не оценява храбростта на Полша срещу нацистите.  През юни полският президент Анджей Дуда каза пред \"Ройтерс\", че антисемитските и антиполските чувства са сравними. Според него нацистите \"унищожиха евреите като народност, но те унищожиха и нас като народност\".  Проучване на общественото мнение от миналата година показа, че повече поляци се обявяват против реституцията, отколкото за нея. Това кара някои съдилища и администратори да са по-сдържани за реституцията, казват юристи.  Роберт Виницки, лидер на крайнодясната полска коалиция \"Конфедерация\", казва, че законите на САЩ, предназначени да се упражни натиск за реституция, са дело на еврейски групи, целящи \"да извлекат големи суми пари, които не им се полагат\".  Междувременно юристи призовават за приемането на закон, който да ускори реституцията за застаряващите оцелели от холокоста. Леа Еврон има своите съмнения. \"Не искам да се надявам, защото не вярвам, че те ще върнат нещо.\" /БТА", "date": "2020.01.22", "title": "Вече 75 години оцелели от холокоста се мъчат да възстановят собствеността си в Полша"}
{"url": "https://www.dnevnik.bg/sport/2020/01/22/4019672_bojkov_oficialno_obiavi_che_bez_nacionalna_lotariia/", "text": "Бизнесменът  Васил Божков  официално обяви, че ако лотарийният бизнес бъде национализиран, както предлага съпредседателят на \"Обединени патриоти\" Валери Симеонов, той няма да може да издържа футболния клуб \"Левски\". Това стана по време на  втората му среща с привърженици на \"сините\"  в сряда вечер. Този път медиите бяха допуснати за началото на срещата. \"Ако одържавят лотарията, просто няма да имам възможност да издържам клуба. Готов съм да остана начело, но не виждам смисъл\", каза Божков. Бизнесменът, който стои зад собствеността в \"Левски\", контролира частните \"Национална лотария\" и \"Лотария България\". \"Национална лотария\" е и основният спонсор на отбора. Законопроектът на Валери Симеонов предвижда тези дружества да бъдат закрити, а бизнесът да се поеме от държавата, която да стане монополист. При първата среща на Божков с фенове се появи  видео , на което се чува как той обяснява, че няма как да издържа отбора, ако \"Национална лотария\" бъде национализирана. Втората среща беше в ден, в който сутринта в \"Свободна Европа\" беше публикувано интервю с Васил Божков, в който той коментира темите с проектозакона, лотариите, ролята на ГЕРБ и Валери Симеонов, влизането в \"Левски\" и заявява, че  положението с бизнеса е \"искаме да го заграбим\" . Няколко часа по-късно Специализираната прокуратура влезе в Комисията по хазарта, но не направи изявление защо освен, че медиите видяха, че изнася документи от там. А в късния следобед извънредна пресконференция даде Агенцията за държавна финансова инспекция (АДФИ), за да съобщи, че още не е завършила с инспекцията на хазартната комисия, но че държавната и частната лотария плащат по различни такси и според изчисленията им така държавата е събрала 210 млн. лева по-малко. Директорът й Георти Начев обаче каза, че и двата вида такси са позволени в закона и той не може да каже дали това е щета, а медиите да преценят.      Божков: Финансовата инспекция каза, че не сме нарушили закона  Два часа по-късно Божков започна среща с феновете с кратко изявление точно по тази тема. Той обяви, че АДФИ е обяснила, че частните лотарии не са изменили закона. \"Много от вас го интерпретираха, че трябва да платим 210 милиона повече. Законът е такъв, какъвто е, и ние сме си платили всичко по закона. Изявлението на агенцията беше ясно и точно\", каза Божков. \"Платежоспособният\" \"Левски\" и финансовото му състояние  \"Ние сме в \"Левски\" за по-малко от 11 месеца и в този срок към момента от спонсорски договори и дарения на компании, свързани с \"Нове холдинг\" на Васил Божков, в \"Левски\" са постъпили малко под 19 милиона лева. Оттам нататък има едни още едни пет милиона, които са под формата на дългосрочно финансиране от \"Национална лотария\", което е до 2023 г. минимум и тогава ще се вземе решение дали това ще се вкара в капитала или може да се опростят, което е по-вероятният вариант\", обясни Димитър Ганев, изпълнителен директор на \"Национална лотария\". Божков пое властта във футболния клуб през март 2019 г., като собственик стана един от близките му хора Георги Попов. По това време \"Левски\" имаше задължения от над 30 млн. лева и беше в много тежко положение. (Какво казва Божков за ролята си в отбора -  тук ) По думите на Ганев от идването на Божков са погасени стари задължения в размер на 7.348 милиона лева. В това число влизат плащания на данъци, осигуровки и такива към мениджъри и футболисти. Ганев допълни, че клубът има споразумение с Национална агенция на приходите (НАП) за разсрочено плащане на задълженията, по което спазва \"абсолютно всичко\". През октомври 2019 г. изпълнителният директор на сините Павел Колев обяви, че от влизането му в клуба, която беше малко преди смяната на собствеността,  задълженията към НАП са били намалени  от над 8 милиона лева до 5.4 милиона. \"Към момента нямаме просрочени задължения. \"Левски\" е абсолютно платежоспособен и не се притеснява от своите кредитори, които така или иначе имат някакви стари неща, които непрекъснато излизат\", каза Ганев. Той изтъкна, че в рамките на месец януари са влезли 2 милиона лева в касата на клуба, за да може \"Левски\" да има боеспособен ресурс, с който да атакува титла и купа\".      \"Главболгарстрой\" съди \"Левски\" за над 3 милиона лева Пред медиите беше съобщено, че \"Главболгарстрой\" е завела дело срещу \"Левски\" за строежа на сектор А на клубния стадион. Изпълнителният директор на \"Национална лотария\" Димитър Ганев каза, че юристи са на мнение, че \"Левски\" не дължи нищо по договора. Той обаче не уточни дали юристите са на футболния отбор или на \"Национална лотария\". Заемащият позицията собственик в \"Левски\" Георги Попов, който е приближен на Васил Божков, заяви, че претенциите на \"Главболгарстрой\" са за 3 104 292 лева, от които към 31 декември 2 738 162 лева са главница, а лихвите по нея са 366 130. От своят страна Ганев заяви, че през август \"Виваком\" е предявила претенция към \"Левски\" за връщането на задължения на стойност над 3 милиона лева. Протести и среща на феновете с Борисов Божков заяви, че е информирал феновете за последствията, ако \"Национална лотария\" и \"Лотария България\" бъдат национализирани. Той отрече да им е казвал да организират масови протести. На въпрос дали ще протестират, фенове в залата отговориха: \"При всички случаи ще има протести. Това трябва да е ясно\". След като  привържениците поискаха среща с премиера Бойко Борисов , се очаква тя да бъде осъществена в петък по инициатива на министъра на спорта Красен Кралев. \"Надявам се, че премиерът ще вземе правилно решение\", допълни Божков по повод очакваната среща.", "date": "2020.01.22", "title": "Божков официално обяви, че без \"Национална лотария\" няма да може да издържа \"Левски\""}
{"url": "https://www.dnevnik.bg/bulgaria/2020/01/22/4019669_ministerstvoto_na_otbranata_dava_blizo_15_mln_lv_za/", "text": "Министерството на отбраната е обявило в края на миналата година тръжна процедура за ремонт на ракети въздух-въздух от типа Р-27 за изтребителите ни МиГ-29. Това се разбира от обявление на сайта за възлагане на обществени поръчки на ведомството, цитирано от  \"Капитал\".  Прогнозната стойност на проекта е близо 26 млн. лв., което прави по 1.44 млн. лв. на ракета. Времетраенето на проекта е до 48 месеца. По информация на \"Капитал\" въпросните ракети въздух-въздух са снети от бойно дежурство, тъй като официалният им срок на годност вече е изтекъл. Конкретната причина военното министерство да забрани използването им била, че ракетното гориво на някои от тях \"е започнало да сълзи\" и може да се стигне до самозапалване, което би могло да взриви въоръжения с тях изтребител. Защо се налага ракетите да бъдат ремонтирани - четете  тук.", "date": "2020.01.22", "title": "Министерството на отбраната дава близо 1.5 млн. лв. за ремонт на една ракета за МиГ-29"}
{"url": "https://www.dnevnik.bg/bulgaria/2020/01/22/4019387_kratki_novini_maskirani_ograbiha_benzinostanciia_krai/", "text": "                         Районната прокуратура във Враца започна досъдебно производство за откритите днес опасни отпадъци, съхранявани не по установения ред в приземен етаж на сграда, намираща се на ул. \"Околчица\" в града. Сградата е склад на бившия военен завод \"Гаврил Генов\" във Враца, който не работи повече от 20 години. Опасните вещества бяха открити днес при проверка по сигнал от експерти на Регионалната инспекция по околната среда и водите и служители на Областна дирекция на МВР. По предварителни данни в няколко сандъка, оставени в склада неизвестно кога, се съхраняват кутии с неизвестно вещество. Извършен е първоначален оглед на склада, взети са необходимите мерки за охрана и обезопасяване на намерените вещества заедно с компетентните органи от МВР. Полицията откри над 35 кг марихуана в къща за гости до Сандански Окръжна прокуратура в Благоевград води разследване на незаконно държане на 35.6 кг марихуана в къща за гости в с. Бождово. Досъдебното производство е било образувано на 21 януари. Дрогата била държана незаконно с цел разпространение. Общата й стойност възлиза на 142 420 лева, посочва прокуратурата. В качеството си на обвиняеми са привлечени шест души от Сандански и с. Поленица, които са задържано за срок до 72 часа. Полиция и данъчни откриха нарушение при интернет доставчици в кърджалийско Служители на МВР, експерти от Министерството на културата, Комисията за регулиране на съобщенията и НАП са извършили проверки на дейността на два интернет доставчика, опериращи на територията на област Кърджали, съобщиха от пресцентъра на МВР. При нея е установено нерегламентирано разпространение на телевизионни програми, разминаване между брой абонати и сключени договори с крайни потребители. Иззети са множество документи и компютърно-информационни данни, касаещи дейността на дружествата по отношение на предоставяне на телевизионни програми и финансовата дейност на дружествата. По случая са образувани две досъдебни производства за извършени престъпления против интелектуалната собственост. Владимир Савов подаде оставка от КФН Парламентът освободи като член на Комисията за финансов надзор Владимир Савов, който дни преди изтичане на шестгодишния му мандат подаде оставка. Временно надзорът ще работи в намален състав. По информация на \"Капитал\" управляващите нямат номинация за поста на Савов. Изданието припомня, че през последните години често надзорът работеше с по-малко от записаните по закон членове. Последно миналата пролет той беше попълнен след оттеглянето на предишния председател Карина Караиванова. Маскирани ограбиха бензиностанция край Казичене Трима маскирани са обрали бензиностанция в района на софийското село Казичене, съобщи МВР. Грабежът е извършен около 2.30 часа тази нощ. След като заплашили касиерката и служител на бензиностанцията, нападателите отнели наличния оборот и цигари и избягали. От МВР не съобщават каква сума е отнета. По случая е образувано досъдебно производство.", "date": "2020.01.22", "title": "Кратки новини: Опасни отпадъци са намерени в бивш военен завод във Враца"}
{"url": "https://www.dnevnik.bg/zdrave/2020/01/22/4019684_v_bulgariia_shte_bude_obiavena_nacionalna_gripna/", "text": "Предстои да бъде обявена национална грипна епидемия. Това обяви главният държавен здравен инспектор Ангел Кунчев пред БНТ, но не посочи кога очаква да се случи това. Той обясни, че само за два дни новият грипен вирус \"Канзас\" е успял да надмине по брой заразени т.нар. свински грип. Това са двата щама, които основно циркулират в страната. Пикът на епидемията вече се очаква в началото на февруари. В момента над половината от всички изследвани проби са положителни за някой от грипните вируси. За първи път тази година се наложи на места да бъде обявявана грипна ваканция в училища преди в града да има грипна епидемия, каза още Кунчев. \"Има една изпреварваща заболеваемост сред децата и подрастващите. Средните стойности за населението не са толкова високи, а отсъствията от градини, училища, ясли е много високо\", обясни още той. Досега грипна епидемия е обявена в Монтана, Дупница и Сапарева баня. На ръба на грипната епидемия са областите Бургас, Сливен, Пловдив, Кюстендил и Хасково.", "date": "2020.01.22", "title": "В България ще бъде обявена национална грипна епидемия"}
{"url": "https://www.dnevnik.bg/bulgaria/2020/01/22/4019695_spored_rumen_radev_lipsata_na_viziia_i_dobro/", "text": "В България предстои да се налеят огромни средства в системите за водоснабдяване и е изключително важно тези средства да се използват ефикасно и ефективно. Преди да ги изразходваме на парче, добре е да се поучим от добрите практики и опита на други държави. Това заяви президентът Румен Радев пред журналисти, след като посети компанията, която управлява водните ресурси на град Йерусалим, съобщи прессекретариатът на президента. \"Удивително е да се види как изключително бедният на вода Израел, в който над 70% от водоснабдяването идва от обезсоляване на морска вода, превръща пустинята в градина. Богатата на води България, обратно, върви в другата посока и то поради липсата на ясна визия и на добро управление\", подчерта Румен Радев. По думите на президента Израел очевидно има дългосрочна ясна визия, рационална политика и най-вече добро управление. Загубите по водопреносната система на град Йерусалим са 7 на сто за година, а разпределението на водата и нейното качество се наблюдават в реално време. Държавният глава посочи, че е получил уверение от президента Реувен Ривлин, от председателя на парламента Юли-Йоел Еделщайн, както и от компанията, която управлява водните ресурси на Йерусалим, че са готови да окажат експертна помощна страната ни по отношение на водния сектор. \"Надявам се българското правителство да се възползва от тази възможност\", подчерта още президентът.", "date": "2020.01.22", "title": "Според Румен Радев липсата на визия и добро управление е довело до водната криза"}
{"url": "https://www.dnevnik.bg/photos/2020/01/22/4019596_fotogaleriia_svetovnite_snimki_na_denia_-_22_ianuari/", "text": "Антиправителствен протест в Богота, Колумбия", "date": "2020.01.22", "title": "Фотогалерия: Световните снимки на деня - 22 януари 2020 г."}
{"url": "https://www.dnevnik.bg/sviat/2020/01/22/4019578_koga_i_zashto_szo_obiaviava_svetoven_risk_ot_virus/", "text": "След стотици заболели и неизвестен брой (поне 17 според Китай) жертви на новия вирус, засегнал азиатския гигант и в по-малка степен други държави, специална комисия към Световната здравна организация се събира, за да реши дали болестта представлява международен риск. Тя трябваше да обяви заключенията си тази вечер, но току-що ръководителите ѝ обявиха, че обсъжданията ще продължат и утре. \"Вземам изключително насериозно решението дали да се обяви извънредна ситуация за общественото здраве в международен мащаб. Готов съм да го взема само след сериозни размишления върху всички доказателства\", каза директорът на СЗО Тедрос Гебрейесус. Т.нар. Извънредно положение за общественото здраве от международен характер (PHEIC) се обявява рядко. Опасността ситуацията да го изисква този път обаче се появи, след като потвърдените случаи на непознатия при хората коронавирус 2019-nCoV, разпространил се от китайския град Ухан, се увеличи неколкократно за броени дни. Брифингът, който  се очаква в 20 ч. в централата на СЗО в Женева , е на панел от 16 независими експерти по контрол на болести, вирусология, епидемиология и разработка на ваксини. Те изследват степента на заразност на заболявания (все още неясна, макар Китай да потвърди, че коронавирусът се предава и от човек на човек). Прецеденти Според СЗО извънредното положение се въвежда в ситуация, определяна като \"извънредно събитие, за което е установено, че представлява риск за общественото здраве на други държави чрез международно разпространение на заболяване и че потенциално изисква координиран международен отговор\". Решението на панела не обвързва никого - директорът на СЗО Тедрос Гебрейесус е човекът, който трябва да прецени на базата на заключенията на панела дали да обяви извънредно положение. Това се е случвало само пет пъти за последното десетилетие. Най-сериозният повод бе вълната на свинския грип от 2009 г. жертвите според редица изследвания бяха над 280 хил. (при първоначални данни на СЗО за едва 18 500 и по-крайни изчисления за над 500 хил. починали). През 2014 г. еболата в Западна Африка и зачестилите (макар и само десетки) случаи на полиомиелит в Пакистан също доведоха до мярката, това стана и заради вируса зика през 2016 г. и новата вълна на ебола в Демократична република Конго миналата година. Какво може да реши панелът Извънредното положение би изисквало от държавите по света да предприемат спешни действия в здравеопазването - \"мерки, средства и ресурси\", за да предотвратят по-нататъшното разпространяване на болестта. Това може да включва и препоръки на СЗО за ограничаване на пътуванията и търговията (последното е рядкост) и термоконтрол на пътници.", "date": "2020.01.22", "title": "Кога и защо СЗО обявява световен риск от вирус"}
