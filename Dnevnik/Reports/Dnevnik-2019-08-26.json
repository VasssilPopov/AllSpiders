{"url": "https://www.dnevnik.bg/kultura/2019/08/26/3955222_stolina_dobreva_niama_da_podade_ostavka_kato_direktor/", "text": "Столина Добрева няма да подаде оставка като директор на Националното музикално училище \"Любомир Пипков\" в София. Това е заявила тя по време на среща на нея и министъра на културата Боил Банов днес в 10.00 часа, съобщиха пред \"Дневник\" от пресцентъра на Министерството на културата.  На срещата Банов е заявил, че подаването на оставка в тази ситуация е \"морален казус\" и е изразил несъгласие с решението на Добрева да спази процедурата по провеждането на конкурса за преподавател в образователната институция и да поиска от Дарина Такова да изпълни 5 произведения в съпровод на пиано, при положение че оперната певица от 12 години не е на сцена именно заради травма на гласните струни. Банов каза още, че ще назначи да бъде извършена проверка на училището. Според него вътрешните правила за провеждане на конкурси могат да бъдат променяни. След срещата Добрева коментира през Българската национална телевизия, че по време на срещата Банов не е поискал оставката й, а разговорът е бил конструктивен. Тя обясни, че ще потърси по какъв начин може да привлече Такова да бъде част от преподавателския екип на училището. Тази сутрин пред Министерството на културата се събраха родители, ученици и възпитаници на музикалното училище, за да подкрепят Добрева. През Би Ти Ви те обявиха, че не са съгласни с ререшението на Банов да поиска оставката на директорката. Позицията на протестиращите беше, че Добрева е спазила процедурата за провеждане на конкурса, а парадоксалното е, че се иска оставка на човек, който е \"спазил правилата, а не обратното\". Те изразиха уважение към Такова и казаха, че уважават нейния труд, изяви и кариера, а за тях ще е чест тя да преподава в музикалното училище. Те поискаха Банов да се извини на Добрева.  До казуса с Добрева и Такова се стигна след  публикация на оперната певица във \"Фейсбук.  Тя написа, че е искала да кандидатства за преподавател в училището, но й е било казано, че според регламента на конкурса трябва да изпее 5 произведения, въпреки че талантът й е признат на световно равнище. Такова подчерта, че тя не е на сцена заради травма на гласните струни. Малко след това Банов обяви във \"Фейсбук\", че на следващие ден очаква оставката на Добрева на бюрото си.", "date": "2019.08.26", "title": "Столина Добрева няма да подаде оставка като директор на музикалното училище"}
{"url": "https://www.dnevnik.bg/bulgaria/2019/08/26/3955267_zashto_plamen_georgiev_e_podhodiasht_za_konsul_spored/", "text": "Две седмици след  решението за изпращане на бившия шеф  на антикорупционната комисия Пламен Георгиев за консул във Валенсия премиерът Бойко Борисов защити назначението. В отговор на въпроси на журналисти днес той обяви: \"Пламен Георгиев е с няколко образования, с хиляди награди, с милиарди задържани и конфискувани средства, с няколко езика\". Борисов коментира темата пред журналисти след откриването на разширение на завода на \"Кока-Кола\" в Костинброд. Той отговори на въпрос за критиките на президента Румен Радев за управлението на страната и за назначаването на Пламен Георгиев на дипломатическия пост в Испания. На реплика на журналист, че нивото, на което Георгиев владее испански език, не е високо, Борисов каза: \"Има достатъчна езикова подготовка. Така че не виждам за консул... Вие не можете да изброите никъде консулите в Европа\". После допълни: \" Явно това е някаква поръчка, щото една седмица... Ето днеска откриваме поредна инвестиция, 200 милиона са това, работни места, паралелки за специално образование. Вие идвате и ме питате за това. Добре, отговорих ви\" и даде да се разбере, че е на откриването на нова производствена мощност такива въпроси са неуместни. На въпрос на журналист от Би Ти Ви как ще убеди хората в назначаването на Пламен Георгиев на дипломатическия пост, премиерът каза: \"Нямам никакво желание да ви убеждавам вас, вие сте убедени по друг начин и затова няма да се вкарвам повече в тая работа. Днес спрях от уважение към медията ви, за да не кажете: \"Той избяга\". \"Хиляди такива консули има\"  \"Взехме решение. Изпратихме го консул във Валенсия. Хиляди такива консули има\", допълни Борисов. Той добави, че срещата днес е, за да се покаже как върви строежа на магистрала \"Европа\", както и за новите производствени мощности. Само за десет дни Пламен Георгиев смени три поста - след скандала с  незаконните навеси върху терасата си , за която твърдеше, че не е негова, той напусна работата си в антикорупционната комисия и за два дни бе върнат на работа в специализираната прокуратура (още четете  тук  и  тук ). По повод критиките на президента Румен Радев премиерът Бойко Борисов каза само, че  на държавния глава не му отива да говори на Шипка такива неща . По-рано в отговор на \"казаното вчера за неговото управление\" той съобщи за рекорден износ от България за Западна Европа само до средата на годината -  близо 28 млрд. лв. Борисов обяви още, че  решението за смяната на директора на Националната служба за охрана Данчо Дяков  е дошло изненадващо за него, но Министерският съвет го е приел. Премиерът Борисов не пожела да отговаря на други журналистически въпроси, но посъветва медиите \"да пуснат каквото са казали посланиците на Гърция и САЩ\", присъствали на откриването в Костинброд. Двамата дипломати оцениха средата в България като добра за правене на бизнес и обещаха още инвестиции. В края на миналата седмица при посещение в Крумовград за откриването на инвестиция на \"Дънди прешъс металс\" премиерът по подобен начин отклони въпросите по различни теми с аргумента, че не са подходящи за случая, като каза: \" Ще се научите да ме питате нещо , което е важно, а не измишльотините на някой\". Какво пише в биографията на Георгиев Според биографията, внесена в парламента при избора му за шеф на антикорупционната комисия, Пламен Георгиев е завършил \"Право\" в Софийския университет \"Св. Климент Охридски\". След това е добавил едногодишна магистратура в същото учебно заведение по \"Право на Европейския съюз\". В биографията се посочва, че владее три езика - английски, руски и испански. С най-висока степен е английският, за който е посочено ниво С1. Според Общата европейска референтна езикова рамка това е предпоследното ниво преди съвършеното владеене на езика. Степента предполага, че достигналият до нея може да разбира дълги изказвания,телевизионни предавания и филми, да възприема при четене дълги и сложни текстове, включително специализирана литература, статии и технически инструкции. Очаква се да се изразява гладко и непринудено, както и да умее да пише добре структурирани писмени текстове-писма, доклади, есета и др. За руския Пламен Георгиев е отбелязал ниво В2 за четене и разговор и по-ниското В1 за писане. В2 предполага умение да се четат статии и доклади със съвременна проблематика, както и съвременна литературна проза, да се участва безпроблемно в дискусии на познати теми. С най-ниско ниво на познаване е посочен испанският език. Нивото - А2, означава умения за общуване с елементарни изрази, задаване и отговаряне на прости въпроси и писане на кратки текстове като пощенски картички или попълване на формуляри. ", "date": "2019.08.26", "title": "Защо Пламен Георгиев е подходящ за консул според Бойко Борисов"}
{"url": "https://www.dnevnik.bg/sport/2019/08/26/3955265_ludogorec_-_tam_kudeto_vremeto_za_finite_nastroiki_e/", "text": "\"Да се надяваме, че във втория си престой Стойчо Стоев ще донесе поне същите успехи, както в първия. Той е доказан треньор с качества.\" С тези думи и с вярата, че Стоев е точният човек, от когото се нуждае \"Лудогорец\",  изпълнителният директор на шампионите Ангел Петричев обяви през март идването на треньора  на мястото на Антони Здравков. По-малко от шест месеца по-късно (или точно 172 дни след това)  Петричев обяви уволнението на Стоев . Направи го в минутите след  нулевото равенство със \"Славия\" , като изненадващо се яви пред камерата на \"Диема спорт\" и зае мястото на треньора, който трябваше да даде традиционното си интервю. Това е поредната треньорска смяна в \"Лудогорец\" и повдига много въпроси. Основните два са защо сега и кой ще дойде. Отговорността и напрежението пред избраника ще са огромни, тъй като в Разград са наясно, че им е необходима промяна, а и са си поставили за цел отново да имат добре играещ и силен отбор. Самият Петричев призна, че смяната идва в ключов момент - само четири дни преди  реванша с \"Марибор\" от плейофа за влизане в групите на Лига Европа . По втория въпрос той посочи, че временно решение е отборът да бъде воден от досегашните помощници Станислав Генчев и Здравко Здравков. Шампион \"на косъм\" и време за рефреш Петричев обясни, че равенството със \"Славия\" не е причината, а е поводът за смяната. И че Стоев не се е справил с поставените задачи. \"Поводът е, че в последно време нито на собствениците (Кирил и Георги Домусчиеви), нито на феновете, нито на всички хора, които обичат \"Лудогорец\", се нрави играта на отбора. След слабия полусезон, който направихме, решихме да стартираме ударно обновяването, рефреша на отбора. Бяха привлечени доста футболисти, които са избрани единодушно от треньорския щаб и от скаутското звено. Но тези футболисти се представят под очакваното. Очевидно е нужна промяна и реагираме в този момент\", каза изпълнителният директор. По думите му предстои да се вземат тежки решения. Той акцентира върху това, че \"Лудогорец\" е станал шампион \"на косъм\", а желаната промяна се е забавила. \"Собствениците са ни осигурили абсолютно всичко възможно, за да върви клубът напред. Ако в \"Лудогорец\" нещо не се случва, то е заради на човешкия фактор. На нас абсолютно всичко ни е осигурено, така че трябва да върнем облика на \"Лудогорец\" такъв, какъвто е бил.\" По думите му предстоящият мач с \"Марибор\" определя целия сезон, а дори и дългосрочното развитие на отбора. \"Тези футболисти, които са изключително качествени, имат нужда да играят големи мачове в Европа. Те няма как да се задоволяват само в българското първенство. Участието ни в Европа не е само въпрос на пари, а и на престиж. Въпрос е на точен момент да обиграваме този нов отбор, който се опитваме да градим, защото той има много голям потенциал и вие след време ще го видите, помнете ми думите. Просто трябва да се направят необходимите фини настройки, за да може \"Лудогорец\" да бъде отборът, който продължава да носи слава на България в европейските турнири\", добави Петричев. Без спекулации, но с амбиции Още в първите си думи пред \"Диема спорт\" Петричев посъветва медиите да не спекулират с имена на треньори, тъй като решението за смяната е взето току-що и все още не е говорено с други специалисти. Макар да е шампион в последните осем години и почти всеки сезон да играе в групите на Шампионската лига или Лига Европа, \"Лудогорец\" често сменя треньорите си. Клубът направи два несполучливи опита с чужденци, но и в двата случая - Бруно Рибейро и Пауло Аутуори, бяха мимолетни. Интересно е какъв ще бъде ходът на клуба този път. Начело на състава Стойчо Стоев записа 14 победи, десет равенства и четири загуби, като изведе \"Лудогорец\" до титлата. Този сезон отборът отпадна още на старта в предварителните кръгове в Шампионската лига, а сега играе колебливо и гостува на \"Марибор\" след 0:0 с човек повече в Разград. Акцент извън резултатите беше  скандалът с Марселиньо . Стоев беше подкрепен от ръководството в решението си натурализираният бразилец да бъде изваден от групата заради проблемите с поведението си. Но въпреки че треньорът заяви, че докато е на поста, полузащитникът няма да играе, преди две седмици Марселиньо се завърна в игра. Сега \"Лудогорец\" се насочва към поредната си промяна с една цел - да бъде на върха и да играе добре. Засега това не се получава, но поне според сайта им шампионите водят в Първа лига. Следващият треньор ще трябва да е наясно, че трябва бързо да изпълни високите изисквания на ръководството да превърне в действителност класирането (в момента \"Левски\" е начело с 16 точки, а \"Лудогорец\" е втори с една по-малко).     ", "date": "2019.08.26", "title": "\"Лудогорец\" - там, където времето за фините настройки е малко"}
{"url": "https://www.dnevnik.bg/sviat/2019/08/26/3955320_pojarite_v_amazoniia_moje_li_djunglata_da_stane_savana/", "text": "Невиждани пожари съсипват горите в Амазония; а бразилският президент Жаир Болсонаро обвини без доказателства неправителствените организации, макар че точно той намали средствата за борба с пожарите. Международната общност започна да обсъжда наказателни търговски мерки спрямо Бразилия. Болсонаро влезе и в задочен спор с френския президент Еманюел Макрон по темата. Защо целият свят се вълнува от пожари в  една конкретна държава , обяснява агенция \"Ройтерс\". Най-важното Амазонската джунгла  е най-голямата тропическа гора на света и 60% от нея се намират в Бразилия. Гъстата растителност абсорбира големи количества въглероден двуокис, който се смята за основният фактор зад климатичните промени. Амазония е жизненоважна за борбата с глобалното затопляне. Тя е изключително важна и за биологичното разнообразие, тъй като приютява уникални видове растения и животни. Колко зле е положението Тази година са  регистрирани 78 383 пожара  – близо половината от тях само през този месец. Броят им е скочил с 85% за година, показват данните на бразилската космическа агенция INPE. В осем от деветте щата, в които се простира гората, има увеличения. Местните жители казват, че пожари има всяка година, но никога не са виждали нещо подобно, и че облаци дим висят над домовете им. Какво ще стане с климата Учените се боят, че ако унищожението на тропическите гори продължи, една критична точка ще бъде премината. След нея гората ще измре и ще се превърне в савана. Преди се смяташе, че въпросната критична точка е унищожението на 40% от Амазония; сега процентът се изчислява на 20-25. Бразилският учен Карлос Нобре изчислява, че 15-17% вече са изчезнали. Ако прагът бъде преминат, гората ще умре в идните 30 до 50 години. За същото време в атмосферата ще бъдат освободени около 200 млрд. тона въглероден двуокис, което пък ще попречи увеличението на температурите в световен мащаб да бъде задържано под 1.5-2 градуса по Целзий. А това е границата, която ще спаси света от най-унищожителните последици от климатичните промени. Каква е причината Пожари често биват палени, за да прочистят територия. След като мине сечта, спекуланти често подпалват останалата растителност, за да могат да продадат земята. По време на сухия сезон огънят лесно може да излезе извън контрол. Според природозащитниците призивите на Болсонаро за повече развитие на земите в Амазония оставят подпалвачите с чувство на безнаказаност. Обезлесяването е скочило 67% в сравнение с предишната година, като само през юли се е покачило тройно в сравнение със същия месец през 2018 г. Какво прави правителството Първоначално Болсонаро твърдеше, че пожарите са нещо нормално; после обвини н еправителствени организации, че ги палят, за да навредят на кабинета.  Доказателства нямаше и по-късно той се отказа от думите си. След това заяви, че страната няма необходимите ресурси, за да се бори с огъня в толкова широк регион; каза и че няма да приеме чужди пари, защото това щяло да подкопае суверенитета на Бразилия. Сега армията помага на пожарникарите, но не е известно колко войници са пратени и колко ефективна ще бъде намесата им. Какво казва светът Президентът на Франция Еманюел Макрон нарече пожарите \"международна криза\" и \"екоцид\". Кабинетът му заяви, че ще се противопостави на бъдещото търговско споразумение между ЕС и  южноамериканския блок МЕРКОСУР, в който участва и Бразилия. Великобритания и Германия изразиха тревога за Амазония, но и не намират предложението на Макрон за подходящо. Американският президент Доналд Тръмп е предложил помощ на Болсонаро по време на телефонен разговор, но бразилски представители твърдят, че не получават съдействие от американците. Бразилци протестират в десетина града, демонстрации е имало и пред бразилските посолства в Париж и Лондон.", "date": "2019.08.26", "title": "Пожарите в Амазония: може ли джунглата да стане савана"}
{"url": "https://www.dnevnik.bg/citat_na_deniia/2019/08/26/3955325_citat_na_denia_28_miliarda_e_otgovorut_na_vsichki/", "text": "                         С тези думи премиерът Бойко Борисов отговори на президента Румен Радев, който през уикенда заяви, че  България е закотвена на дъното на Европа  при управлението на настоящия министър-председател. Държавният глава направи коментара си на връх Шипка, след като участва в тържественото отбелязване на 142 години от шипченските боеве. \"Не му отива да прави такива изявления на място като Шипка\", уточни Борисов по време на откриването на производствена мощност на \"Кока-Кола\" край София. По-рано през деня в поредното си живо включване в страницата си във \"Фейсбук\" и отново докато шофира джип на Национална служба за охрана, Борисов проведе кратък разговор с министъра на икономиката Емил Караниколов, който даде повече подробности за износа на България. По думите му за първите 6 месеца от 2019 г. той достига 27.2 млрд. За сравнение даде рекордната 2008 г., когато износът е бил на обща стойност 30 млрд. Въпреки че нито Борисов, нито Караниколов уточниха за каква валута говорят, от данни на Националния статистически институт се вижда, че износът за първата половина на тази година е 27.8 млрд. лева. Според Караниколов всичко това се дължало на инфраструктурата. \"Благодарение на тази инфраструктура за последната една година са отворени заводи за 300 млн. евро. В района ние сме най-конкурентната среда за инвестиране\", уточни министърът на икономиката. Точно преди две седмици Борисов също направи подобни изказване, като използва \"Фейсбук\", за да сподели данните на НСИ, като уточни, че \"толкова голяма сума от продажба навън в рамките на шест месеца страната ни  не е отчитала никога в стопанската си история \".", "date": "2019.08.26", "title": "Цитат на деня: 28 милиарда е отговорът на всички критики"}
{"url": "https://www.dnevnik.bg/sport/2019/08/26/3955324_klop_planira_ednogodishno_prezarejdane_na_bateriite/", "text": "Мениджърът на \"Ливърпул\" Юрген Клоп планира да се отдели от футбола за една година, когато прецени, че не може да върши работата си пълноценно. \"Пълен съм с енергия. Но имам един проблем - не мога да давам по малко. Мога да действам единствено на принципа \"всичко или нищо\". Когато реша, че повече не мога, ще си взема почивка за една година\", каза Клоп пред \"Кикер\", цитиран от \"Ройтерс\". Германецът дойде начело на \"Ливърпул\" през 2015 г., а договорът му с клуба е до 2022 г. Преди това той имаше успешен период начело на\"Борусия\" (Дортмунд), с който два пъти стана шампион на Германия и игра финал в Шампионската лига през 2013 г. С червените той стъпи на европейския връх. Клоп очаква, че след като си почине за година, шансовете да има прилив на енергия са много високи. \"Тогава ще мога отново да върша работата по начина, по който искам\", заяви германецът.", "date": "2019.08.26", "title": "Клоп планира едногодишнo презареждане на батериите извън футбола"}
{"url": "https://www.dnevnik.bg/razvlechenie/2019/08/26/3955319_video_izleze_treilurut_na_filma_po_seriala_breaking_bad/", "text": "Трейлърът на  игралния филм по сериала Breaking Bad  беше пуснат вчера в интернет, а от \"Нетфликс\" обявиха, че заглавието ще бъде достъпно в стрийминг платформата от 11 октомври, съобщи Би Би Си. Действието на El Camino се развива след края на сериала, а Арън Пол ще влезе отново в ролята на Джеси Пинкман. Сценарист и режисьор е създателят на Breaking Bad Винс Гилиган. Все още не е известно дали Брайън Кранстън, който изигра главната роля на Уолтър Уайт, ще се появи на екрана.  По рано през седмицата Боб Оденкърк, който влиза в образа на адвоката Сол Гудман и чиито герой получи отделен сериал \"Обадете се на Сол\", обяви, че снимките на филма са завършили. Според информацията от \"Нетфликс\" заглавието ще разказва за бягството на Джеси Пинкман и за това как той се помирява с миналото си, за да открие някакво бъдеще за себе си. Оденкърк коментира, че е чул много теории за развитието на историята и също няма търпение да го гледа. За него е трудно за вярване как никой не е разбрал, че филмът вече се снима. Актьорът е на мнение, че екипът е свършил чудесна работа по опазване на тайната. ", "date": "2019.08.26", "title": "Видео: Излезе трейлърът на филма по сериала Breaking Bad"}
{"url": "https://www.dnevnik.bg/bulgaria/2019/08/26/3955340_mvr_razprostrani_snimki_na_izbiagalite_zatvornici/", "text": "МВР обяви за общонационално издирване двамата молдовски граждани, избягали от затворническото общежитие в Стара Загора и разпространи техни снимки и описания. Василе Морару (на снимката вляво) е с ръст 176 см, нормално телосложение, пъстри очи, бяло лице, светла коса и правилен нос. В момента на бягството си е бил с къси панталони, бял потник и сини маратонки. Александр Хаджи е с ръст от 173 см, нормално телосложение, кестенява коса, бяло овално лице, кафяви очи и правилен нос. Има белег от срязване под долната устна. Бил е облечен с къси панталони и черна тениска. МВР призовава гражданите, които имат информация за тях, да сигнализират на тел. 112 или в най-близкото управление на МВР при запазена анонимност.", "date": "2019.08.26", "title": "МВР разпространи снимки на избягалите затворници"}
{"url": "https://www.dnevnik.bg/sport/2019/08/26/3955338_bfs_otstrani_sudiiata_oporochil_macha_mejdu_ludogorec/", "text": "Съдията Стефан Апостолов е отстранен, обяви Българският футболен съюз (БФС) в сайта си. Реферът и екипът му направиха груби грешки на  мача между \"Лудогорец\" и \"Славия\" (0:0) . \"На свое извънредно заседание СК (съдийската комисия) при БФС взе решение да бъдат спрени съдийските права на Стефан Апостолов за неопределено време\", се казва единствено в краткото съобщение. Не се посочва дали са наказани и помощниците Петър Джугански и Красимир Миланов. В края на първата част Апостолов, който е депутат от ГЕРБ, изгони вратаря на \"Славия\" Антонис Стериакис заради игра с ръка извън наказателното поле, макар такава да нямаше. Според dsport.bg съдията сам е взел решението, без да се посъветва с помощника си. През второто полувреме гол на Вандерсон не беше зачетен заради несъществуваща засада. След мача изпълнителният директор на \"Лудогорец\" Ангел Петричев каза, че е чул Апостолов да се извинява на футболистите на \"Славия\" за червения картон на Стериакис. Преди време  Апостолов привлече вниманието и с неточни отсъждания на мач в Лига Европа , като даде дузпа за игра с глава.", "date": "2019.08.26", "title": "БФС отстрани съдията, опорочил мача между \"Лудогорец\" и \"Славия\""}
{"url": "https://www.dnevnik.bg/sviat/2019/08/26/3955326_berlin_obmislia_silno_zanijen_tavan_za_naemite/", "text": "Градската управа на Берлин обсъжда налагане на предел за наемите, които се оказват под сегашните цени в атрактивни райони и е под плановете на бизнеса, съобщи \"Ройтерс\". Подробности от законопроекта бяха публикувани от местни медии в неделя, а в понеделник рязко поевтиняха акциите на големи имотни компании. Градът страда от недостиг на жилища и бързо поскъпващи наеми. В началото на търговията обезценяването на акциите на Deutsche Wohnen (най-големият берлински собственик на жилищни и други площи) бе 3.6%, а на Vonovia - 2%, като тенденцията важи и за други компании от сектора. Първите коментари на консултантски компании, цитирани от \"Ройтерс\", са, че ако се одобри проектът в този вид, той ще предизвика не замразяване, а намаляване на наемите. Две от управляващите три партии (Лявата партия и Зелените) все още подкрепят референдум за експроприация, включително чрез изкупуване, на жилища от онези компании, които имат над 3000 апартамента. В града с официално 3.6 млн. души население Deutsche Wohnen има над 115 000 жилища, а Vonovia - повече от 42 000. Сега и двете компании не изключват да последва обезценяване на имотите им за десетки милиони евро. \"Тагесшпигел\" и \"Берлинер моргенпост\" написаха в неделя, че предложението на берлинската служба за жилищно настаняване е апартаментите, построени до 2013 г., да бъдат предлагани срещу наем не по-висок от 7.97 евро на квадратен метър, независимо от района на столицата, в който се намират. Ще бъдат обхванати наемите и в района на елитния булевард \"Курфюрстендам\" или в елегантния район \"Грюневалд\" (тук има оферти и до 18 евро на квадратен метър) и в панелните блокове в \"Марзан\" в покрайнините на бившия Източен Берлин. Но дебатите по проекта предстоят и крайният резултат може да е различен. Идеята е законът да влезе в сила от 2020 г. Но има предложение от общински съветник той да действа от 18 юни 2019 г., когато местната коалиция на социалдемократи, бивши комунисти и зелени се споразумя да замрази за 5 години наемите за близо 1.6 милиона апартамента в града. Предложено е и изключение за всички сгради, готови за настаняване от 1 януари 2014 г., както и за жилища, построени с публични субсидии. В зависимост от това колко старо е жилището и как е оборудван апартаментът \"таванът\" за наеми ще е в рамките на 3.42 - 7.97 евро на квадратен метър. Иначе казано, наем в панелен блок от времето на ГДР няма да надхвърля 5.64 евро, а за сграда от времето на император Вилхелм преди Първата световна война на \"Курфюрстендам\" пределът ще е 6.03 евро. Максимумът от почти 8 евро е за жилищни сгради от периода 1991 - 2013 г. Допълнителни 20% (0.57 евро на кв.м) ще бъдат допустими за обекти, модернизирани през последните 8 години. Наемателите ще могат да приложат евентуалните бъдещи \"тавани\", като уведомят общинските власти, включително да изискат да им се възстановят суми, които наемодателят им е начислил над предела, определен със закон. Предприемачите в жилищния сектор са ужасени, твърди агенция ДПА. Търговско-промишлената палата например определи параметрите като непропорционални и ще имат катастрофален ефект за икономиката на града. Аксел Гедашко, президент на асоциацията на имотните компании, каза, че предложените \"тавани\" ще ударят най-силно онези, които непрекъснато инвестират в сградите си и се държат отговорно на пазара. Сдружения, кооперативи и малки компании, отдаващи жилища под наем, от месеци предупреждават да се внимава с проектозакона, защото той може да блокира инвестициите и модернизирането на сградите. Дори представители на обединения на наематели са казвали, че реалистичният предел изглежда около 10 евро плюс добавка за модернизиране на имота.", "date": "2019.08.26", "title": "Берлин обмисля силно занижен таван за наемите"}
{"url": "https://www.dnevnik.bg/razvlechenie/2019/08/26/3955344_organizaciia_chiito_suosnovatel_e_di_kaprio_dariava_5/", "text": "Организацията \"Алианс за Земята\", съоснована от Леонардо ди Каприо, ще дари 5 млн. долара за справянето с пожарите на дъждовните гори в Амазония, предаде \"Варайъти\". След учредяването му в неделя \"Фондът за амазонската гора\" (Amazon Forest Fund) подкрепя партньори и местното население в техните усилия да опазят чувствителните хабитати в Амазония. Средствата ще бъдат дарени на 5 бразилски организации. Според данни от сайта на фонда до момента Националния институт за космически изследвания на Бразилия е локализирал 72 хил. пожара. Това е почти двойно покачване от установените 40 хил. пожара през миналата година. Смята се, че за това огромна роля играе вълната от обезлесяване за целите на животновъдството и земеделието в страната. Пожарите предизвикаха масово недоволство в интернет и много известни личности използваха социалните мрежи, за да привлекат общественото внимание към този проблем. \"Най-голямата дъждовна гора в света е важна част от решението на глобалните проблеми с климата. Без Амазония не можем да спрем затоплянето\", написа Ди Каприо в профила си в \"Инстаграм\". \"Алианс за планетата\" беше основана в началото на юли от Ди Каприо, Лорийн Пауъл Джобс, вдовицата на Стив Джобс, и милиардера Брайън Шет. Организацията е посветена на борбата с промените в климата. Начело стои екип от независими учени и защитници на околната среда. В рамките на \"Алианс за планетата\" те работят за опазването на екосистемите и дивата природа, подкрепата на възобновими източници на енергия и опазване на местните общности.", "date": "2019.08.26", "title": "Организация, чийто съосновател е Ди Каприо, дарява 5 млн. долара за Амазония"}
{"url": "https://www.dnevnik.bg/bulgaria/2019/08/26/3955355_kratki_novini_diplomat_ot_karierata_stana_zam-ministur/", "text": "                         . Дипломат от кариерата стана зам.-министър Премиерът Бойко Борисов назначи Петко Дойков за зам.-министър на външните работи, съобщи пресслужбата на правителството. Дойков е работил на различни позиции в дирекции, отговарящи за Близкия изток и Африка, както и в областта на политиката за сигурност и НАТО. Заемал е дипломатически постове в мисиите на България в НАТО, Египет, Тунис, Индия. От 1 март 2019 г. е генерален директор по двустранните въпроси в МВнР. Досега заместниците на министър Екатерина Захариева бяха двама. \"Виваком\" пусна приложение за покупка на билет за транспорта в София \"Виваком\" пусна приложение, с което нейните клиенти могат да купят някои видове билети за пътуване с градския транспорт в София онлайн. Потребителите на мобилната мрежа могат да поръчат чрез телефона еднодневна карта от 4 лв., нощна карта от 2 лв. и зелен билет на стойност 1 лв., когато такъв се предлага. Плащането става едновременно със сметката за телефона.", "date": "2019.08.26", "title": "Кратки новини: Дипломат от кариерата стана зам.-министър"}
{"url": "https://www.dnevnik.bg/evropa/2019/08/26/3955363_es_kum_london_bez_pregovori_za_turgoviia_sled_brekzit/", "text": "Европейският съюз очаква Великобритания да изпълни всичките си финансови задължения, поети, докато страната е член на съюза, дори при варианта за напускане без споразумение, заяви говорителката на Европейската комисия, цитирана от \"Ройтерс\". Сутринта \"Гардиън\" представи ситуацията без този дипломатичен език - ЕС няма да преговаря за търговските отношения след Брекзит, ако не бъдат спазени три основни отговорности, вече поети от Лондон при премиера Тереза Мей. Това са вноски и компенсации от 50 млрд. евро (до края на 2020 г.), права на гражданите на страните от ЕС и отсъствието на граничен контрол между Ирландия и Северна Ирландия, изброява изданието. Премиерът Борис Джонсън каза в неделя в Биариц на срещата на лидерите на Г-7, че на 1 ноември страната му ще е извън ЕС, \"каквото и да става\", както и че при Брекзит без сделка повече няма да е правно задължен с 39-те милиарда паунда плащания, договорени от предшественичката му. В действителност сумата не е такава, тъй като тя беше изчислена при Брекзит на 29 март. След тази дата британците продължиха да внасят в бюджета и програмите на ЕС. Веднага последва реакция от Жан-Клод Пири, бивш ръководител на правния отдел на Европейския съвет. \"Ако Обединеното кралство откаже да плати задълженията си на ЕС, тогава ЕС няма да приеме да преговаря за търговските отношения след Брекзит\", написа той в \"Туитър\". Дипломатически източник на \"Гардиън\" обяснява, че за 27-те темата за финансовите задължения е приключена и че при напускане без сделка Лондон ще изгуби и договорения преходен период от 2 години. В него трябва да продължат да действат повечето от сегашните търговски отношения, докато се преговаря за нов режим и се определят сроковете, в които влиза в сила той. Освен това правителството на Борис Джонсън може да се окаже изправено пред допълнителни искания от особено силно засегнатите от Брекзит без сделка. Франция и други страни от ЕС например може да поискат обезщетение за хаоса, създаден в сектора на риболова (европейците ловят 8 пъти повече в британски води, отколкото британските рибари във водите на другите в ЕС), а списъкът вероятно ще се удължава. Лондон рискува да предизвика и враждебно отношение в останалите столици в момент, когато новото споразумение ще трябва да бъде ратифицирано от националните парламенти. Процесът може да отнеме години. Макар в ЕС да отиват 46% от британския износ и от ЕС да идват 54% от вноса, Борис Джонсън настоя в неделя, че страната \"може лесно да се справи при сценарий без сделка\". В понеделник Мина Андреева, говорителка на еврокомисията, каза: \"Всички ангажименти, поети от 28-те страни членки, трябва да се спазват. Това особено важи за сценария без споразумение, при което от Обединеното кралство се очаква да продължи да изпълнява всички договорености, поети, докато е било член на ЕС. Вместо да се преминава към съдебни заплахи, мисля, че е важно ясно да заявим, че уреждането на сметките е изключително важно за започване на новите отношения на равноправна основа, основана на взаимно доверие.\" Според нея Лондон още не е повдигал официално въпроса в Брюксел. Преди няколко седмици високопоставен представител на Франция коментира, че отказът да се направят договорените вноски ще е равносилен на спиране на обслужването на външен дълг от Великобритания.", "date": "2019.08.26", "title": "ЕС към Лондон: Без преговори за търговия след Брекзит, ако не платите всички вноски"}
{"url": "https://www.dnevnik.bg/evropa/obrazovanie/2019/08/26/3955389_i_sofiiskiiat_universitet_obiavi_dopulnitelen_priem_na/", "text": "И тази година Софийският университет \"Св. Климент Охридски\" обяви допълнителен прием на студенти. Документите за кандидатстване се подават от 9 до 13 септември, се разбира от съобщение, публикувано на сайта на висшето учебно заведение. Става въпрос за прием в 800 субсидирани от държавата места и в още 480, в които обучението е срещу заплащане. Студенти държавна поръчка ще се приемат в специалности като \"Философия\", \"Политология\", \"Публична администрация\" и др. Свободните места в специалност \"Право\" задочна форма на обучение са 27 (още за приема четете  тук ). След приключване на трето класиране в университета са се записали 4578 студенти. Преди месец допълнителен прием обявиха четири университета. В Университета за национално и световно стопанство вече тече  допълнителен прием на студенти в платена форма на обучение .", "date": "2019.08.26", "title": "И Софийският университет обяви допълнителен прием на студенти"}
{"url": "https://www.dnevnik.bg/bulgaria/2019/08/26/3955067_sedmicata_zapochva_sus_slunce_i_jegi/", "text": "Седмицата започва със слънчево време. В следобедните часове в понеделник ще бъде горещо. След пладне ще има временни увеличения на облачността, но само на отделни места в планинските райони ще превали краткотрайно. Ще духа слаб до умерен източен вятър. Максималните температури ще са между 31° и 36°, съобщи дежурен синоптик в Националния институт по метеорология и хидрология (НИМХ), цитиран от агенция \"Фокус\". По Черноморието ще е предимно слънчево и топло. Ще духа умерен източен вятър. Максималните температури ще са между 28° и 31°. Вълнението на морето ще е 2 - 3 бала. Температурата на морската вода е 26 - 28°. В планините ще е предимно слънчево. След обяд ще има временни увеличения на облачността и на места в масивите от Западна и Централна България ще превали краткотрайно. Ще духа умерен до силен вятър от източната четвърт. Максималната температура на височина 1200 метра ще е около 23°, на 2000 метра - около 16°. Атмосферното налягане ще се задържи малко по-високо от средното за месеца. През следващите дни времето ще се задържи без съществена промяна - предимно слънчево, в следобедните часове с временни увеличения на облачността. Ще остане горещо, с максимални температури над 30°, на места ще достигат 35°-36°. Вятърът от изток-североизток ще се запази, ще е слаб до умерен, в Източна България - по-често умерен. Екстремален индекс за пожароопасност е в сила на места в 11 области на страната днес. Индексът обхваща територии от областите София, София - град, Добрич, Варна, Бургас, Ямбол, Хасково, Стара Загора, Сливен, Благоевград и Ловеч. Екстремалният индекс означава, че са възможни бързо разпространяващи се много силни пожари с въвличане на дървесните корони. Много голям индекс за пожароопасност има в други участъци от същите региони, както и в части от областите Перник, Кюстендил, Пазарджик, Пловдив, Плевен, Велико Търново, Русе и Силистра. Този индекс означава, че са възможни много силни пожари с частично или пълно въвличане на дървесните корони.", "date": "2019.08.26", "title": "Седмицата започва с жеги и опасност от пожари"}
{"url": "https://www.dnevnik.bg/analizi/2019/08/26/3955055_kibersigurna_rabota/", "text": "                         Напоследък отваряш вестника – киберсигурност, отваряш хладилника – киберсигурност, пускаш телевизора – киберсигурност, пускаш пръскачката – киберсигурност. Хакнаха НАП, вицепремиер със сертификат за компютърна грамотност заяви, че е достатъчно квалифицирана да ръководи съвет по въпроса, а явно сега ще искаме такъв ресор в Европейската комисия. Макар че вече съм писал веднъж за киберсигурността, ми се ще да разгледам темата малко повече, особено от гледна точка на публичните институции, и накрая Имаме стратегия за киберустойчива България, която не мисля, че се спазва, и за която може би съветът по киберсигурност не беше чувал. Имаме закон за киберсигурност, в който има абстрактни организационни мерки (той е транспонирана европейска директива, така че не е по наша инициатива). Имаме наредба към този закон, която е доста прилична, но между съществуването на добра наредба и нейното прилагане има разлика. Имаме и шаблон на техническо задание, което всички нови системи трябва да ползват. Там сме се постарали да опишем възможно най-много неща, които изпълнител и възложител изрчно да проверят – уязвимости като тази в НАП, напр, също са там. Както стана ясно от теча в НАП, а и от редица пробиви напоследък, нивото на киберсигурност е ниско. (Някои пробиви не стават публично достояние, но можем да питаме  govcert-а , звеното за реакция при киберинциденти, колко сигнала за уязвимости е приел). За да имаме пълна картина колко зле са нещата, трябва да един пълен одит на сигурността на всички системи. Но той най-вероятно ще ни каже това, което вече знаем – че нивото е ниско. В допълнение на въпроса по-горе, ще отговоря и на още три: защо системите са уязвими, кой може да злоупотреби с това и какво може да се направи.  Първата е, че по принцип е трудно да се поддържат сигурни системи. Дори да е била сигурна в един момент, нещата се променят, оттриват се неизвестни досега уязвимости на компоненти, от които зависи самата система. Затова проактивно обновяване, следене за уязвимости и комбинация от много други мерки са начинът да има по-сигурни системи, но дори това невинаги е достатъчно. Втората причина е, че системите в държавата с много ниско качество (в общия случай). Пишат ги  фирми с не особено кадърни хора  (защото и малкото кадърни по темата са отишли на по-високи заплати другаде, където не се разчита на обществени поръчки), приемат ги хора, които нямат идея какво приемат, и няма кой да следи този процес да бъде по-адекватен. Дори да има наредби, шаблони и хипотетични санкции, просто няма хора. Наскоро имаше система, разработвана по шаблона за задание. Дори като никога беше спазен законът и кодът беше отворен. И какво имаше там – SQL инжекция. Поправена след съответния сигнал (нагледен пример за ползите кодът да е отворен), но най-базовата грешка при работа с база данни, за която изрично има предупреждение в заданието, беше допусната. В 13 от последните 15 години тези наредби и шаблони ги е нямало, а системите, които се ползват, са на толкова години. Причините са няколко. Комерсиални – напр. е полезно за една компания да има данните от Национална база данни \"Население\"; геополитически – някои държави не одобряват определени решения, които нашата е взела или предстои да вземе, и съответно включват киберарсенала си; \"някои хора просто искат да гледат как света гори\" – хакване заради самото хакване и заради деструктивния ефект. Първите могат да разчитат не на експлоатиране на уязвимости, а на корумпирани вътрешни хора, чрез които да източат данните – това също е част от киберсигурността, която включва както външни, така и вътрешни \"атаки\". да се прилага по-стриктно нормативната уредба, да се използват различни механизми за привличане на по-компетентни хора (включително с по-високо заплащане), да се обучават по-активно хората в публичния сектор, да се затегнат вътрешните механизми за контрол на достъпа на служители. Имаше предложения за по-големи наказания в Наказателния кодекс, но според мен това няма да работи – хакерите или не познават НК и той не ги спира, или си мислят, че си прикриват следите достатъчно добре, че да са неоткриваеми. Или и двете. Сложен въпрос, на който в индустрията се опитва да даде смислен отговор е \"какво пък толкова може да стане\". По принцип всичко, но дали може да има дигитален катаклизъм и дали ако няма, е нужно да инвестираме в киберсигурност, е отворена тема. Засега консенсусът е, че е нужно повече. Повече познание, повече хора, повече инструменти, повече инвестиции. Киберсигурността е състезание с \"лошите\" и включва множество мерки. (макар че това може да помогне). Най-важният ресурс и тук са хората, които да знаят какви са мерките, да имат уменията да ги приложат в усложнен контекст (процедури по Закона за обществените поръчки и политическа неадекватност), да знаят как да използват и конфигурират наличните инструменти. И това да не са просто двама-трима души тук-там, а да е системно решение. Дотук би трябвало да е ясно, че нещата не изглеждат розово. Няма хора, няма адекватни доставчици, \"лошите\" могат да разполагат с големи ресурси, а защитата е фундаментално трудна задача. Лесно решениие няма. Със сигурност съвет по киберсгурност, еврокомисар по киберсигурност, закон за киберсигурност и други подобни не са решението. Някои от тях са небезполезни стъпки, други – отбиване на номера, трети – политически опортюнизъм. Решението е същото, като в една голяма корпорация – висшият мениджмънт да осъзнае критичността на проблема и да насочи ресурси на там. Не, не да купим още техника, която няма кой да конфигурира, а (а не за петорно надценен нов уебсайт, например). Висшият политически мениджмънт не осъзнава нищо от това. За вицепремиер, отговорен за това, е поставен не човек с управленски опит и с опит в дигитална трансформация (не непременно технически), а някой, който просто се е оказал там по стечение на обстоятелствата. В същото време всички механизми, предвидени законите, за привличане и задържане на повече хора, отпадат един по един. Това е лош сигнал за всички (освен за хакерите). И ако искаме да имаме еврокомисар по киберсигурност, първо може би трябва да имаме някаква вътрешна адекватност по темата. И след като я имаме, успешният ръководител на това усилие да стане еврокомисар. Дори киберсигурността е повече човешки, отколкото технически проблем. По-скоро управленски и политически, отколкото експертен. Експертната част е трудна и много интересна, но сме много далеч от тази част в публичния сектор. Тепърва трябва да направим първата копка на реалната киберсигурност. Може, разбира се – задачата е решима. Но не изглежда реалистично в близко бъдеще, защото дори да започнем веднага, при мащаба на публичния сектор и натрупаните системни проблеми, резултати може да има едва след 3-4 години. А дотогава – двайсетгодишни хакери, руски агенти или просто хора, които \"имат човек\" някъде, могат да правят (почти) каквото си искат.", "date": "2019.08.26", "title": "Киберсигурна работа"}
{"url": "https://www.dnevnik.bg/analizi/2019/08/26/3955120_kak_stanah_prestupnik/", "text": "Имах късмета до този момент от живота ми да не ми се налага да давам подкуп. Само веднъж, преди много години на погребението на баща ми, пъхнах банкнота в шепата на гробаря, който трябваше да копае. Беше февруари, земята замръзнала и никак не му се искаше на човека да си върши работата само за едната заплата. Но предвид тогавашното ми емоционално ми състояние, мисля, че този случай може и да не си брои. Пред катаджиите досега успешно минавах с разни кифленски номера. Или ще се разплача пред органите на реда и ще обещая, че никога повече няма да правя така, или ще прошепна с тъжен глас \"Ако ме накажете, мъжът ми ще ме набие! Пък като не приехме Истанбулската\" Хората, макар и униформени, проявяват разбиране. Понякога казвам: \"Вярно, че паркирах неправилно, но ако ми вземете книжката, децата ще ме спукат от майтап\" И те, нали са млади момчета, смеят се, махват с ръка, хайде, разкарай ни се от главата Това и чакам, разкарвам се. Но пари – никога! Малкият по едно време се беше научил на един корупционен номер – ако не можеше да си напише контролното, слагаше отдолу на листа нежно послание: \"Не знам отговора на задачата, но госпожа Иванова/Петрова/Георгиева е най-хубавата на света!\" Колко й трябва на една госпожа да се почувства харесвана! Обаче този трик си беше чисто негов, майка му няма участие, дори твърде късно разбра. Изкласи детето само. С един приятел водя дългогодишен спор. Той твърди, че България е чудна държава, защото всички дребни бюрократични проблеми могат да се разрешат бързо и безболезнено срещу пари в плик. И то срещу дребни суми. Същите проблеми в другите държави се разрешавали без подкуп, но затова пък дълго трябвало да се чака. А нали времето е пари. Във времето на чакане, той можел да изкара повече, отколкото ще даде като подкуп. Затова предпочитал българската бюрократична система, тъй като по-лесно се преодолявала. Разбира се, по никакъв начин не приемах аргументите му. Разпалено се опитвах да му обясня как точно тази система ни задушава, как в крайна сметка сами си пречим и че няма как да преборим голямата корупция, ако сами съдействаме на малката Плачеше. Оперирали спешно мъжа й, лоша диагноза, отишла да го види в болницата и го заварила оставен в най-отвратителната стая, непроветрена, незнамколко души вътре, смрад и мизерия. Ако не го преместят другаде, заплашил той, щял сам да си тръгне. Ама къде ще ходи с открита рана? \"Какво да направя? – попита ме Д. – Никога не съм давала подкупи, но сега само това ми се върти в главата. Дали да не занеса някакъв подарък на завеждащия отделението?\" Какъв подарък, питам я. Някакъв голям, скъп и хубав, казва тя. И какъв ще е той? Откъде знаеш какво ще му хареса? Не знам! Ами тогава? Вариантът, по всичко личеше, беше само един. Пари в плик! Разбрахме се, без да го изговаряме. \"Колко? – попита ме тя – 200 ще стигнат ли?\" По принцип съм си скръндза, и ако някой каже сума за каквото и да е, веднага смъквам. Но откакто, поради разсеяност къде се намирам, веднъж, като ми предложиха хонорар с въпроса дали ми стига, го намалих ей така от раз с 50 лева, стане ли дума за конкретни суми, мълча. И в този случай не знам колко. Както се разбра, никога не съм давала, не знам тарифите. А да се обаждам на моя приятел, нямаше време. На другия ден Д. грабнала от тях дълбоко скътаната за зор заман сума от 200 лева, връхлетяла в стаята на завеждащия отделението, с отривисто движение тропнала парите на бюрото и викнала: \"Да преместите веднага мъжа ми в друга стая, че дяволите ви взели!\" Завеждащият отделението не чакал да го вземат дяволите, сам бързо взел парите, като едновременно с това казал на Д.: \"Ама защо са ми? Задръж си ги, ще ти трябват за твоето момче!\" Тя не разбрала как да задържи парите, които той вече бил задържал в джоба си, пък и това вече нямало значение. След час мъжът й бил преместен в друга стая на болницата. \"Покварих се!\" – проплака Д. Обаче в този момент аз вече бях забравила всичките си морални съображения от рода на \"ако не искаме да сърбаме корупция, се налага и да не я дробим.\" Успокоих я, че на нейно място бих постъпила по същия начин. Пък и нали аз я посъветвах да действа! Освен това познавам и други лекари, благородни, които дори лекуват безплатно. Това не е системата, това е изключение, не бива да виним всички. Лошо се е получило, че в този спешен случай Д. е попаднала на изключението, но какво да се прави. Това е животът. Д. се съгласи с мен, че не бива да виним всички, всъщност в този момент тя не винеше никого друг освен себе си. \"Знаеш ли – каза тя – най-лошото в тази история е, че винаги съм обвинявала хората, които разрешават въпросите си чрез подкупи. Не само че не опитах, но и не вярвах, че нещо друго би имало резултат. Толкова ли съм изкривена?\" В този момент в стаята имаше две \"изкривени\". Може би и да е имало друг начин за уреждане на въпроса, но той, както казва моят приятел, с когото спорим за подкупа, със сигурност би изисквал време, с което Д. не разполагаше. \"И още нещо ме потиска – продължи Д. – ние сме строги към другите, а когато нещата допрат до нас, до нашето семейство, до нашите близки, намираме причини да се оправдаем и да си простим.\" И по този въпрос нямаше какво да й противореча. Остава ми да се надявам, че късметът ще продължи да е с мен и животът няма да изисква да подкупвам някого. Но знае ли човек? Както станах подбудител, така един ден мога да бъда и извършител. Колкото до спора с моя приятел, отказва се да го водя. В последните дни с Д. размишляваме над следните въпроси: тъй като сме вече в кюпа и, така да се каже, познаваме системата отвътре, коя е брънката, която първо трябва да се скъса, за да се махне цялата верига. Засега сме отхвърлили чуждия опит като несъчетаем с чертите на националния ни характер. Продължаваме да мислим. Ако стигнем до някакви отговори, ще ви информирам.", "date": "2019.08.26", "title": "Как станах престъпник"}
{"url": "https://www.dnevnik.bg/sport/2019/08/26/3955118_grigor_dimitrov_poteglia_v_nju_iork_s_mach_sreshtu/", "text": "Григор Димитров ще излезе тази вечер за мача си от първия кръг на  US Open . Той  се изправя срещу италианеца Андреас Сепи . Двубоят е трети в програмата на корт №11 и се очаква да започне след 21.30 ч. българско време. Сепи е напълно непознат съперник за Димитров. До момента двамата не са се срещали никога в турнирите от АТП. Българинът минава през труден период, като загуби седем от последните си осем мача и се смъкна назад в ранглистата (до номер 78). Преди година участието му на US Open приключи на старта след  поражение от Стан Вавринка . При успех във втория кръг Димитров ще срещне Борна Чорич или руския квалификант Евгений Донской. В третия кръг е възможна среща с канадеца Милош Раонич. Българинът е в половината на схемата с Кей Нишикори, Роджър Федерер и Новак Джокович. До момента най-силното му представяне е достигането до осминафиналите през 2014 и 2016 г.", "date": "2019.08.26", "title": "Григор Димитров потегля в Ню Йорк с мач срещу италианец"}
{"url": "https://www.dnevnik.bg/detski_dnevnik/2019/08/26/3953678_uchilishtata_s_nai-visoki_rezultati_ot_vtorata_matura/", "text": "Седем от  десетте училища с най-високи оценки от зрелостния изпит по български език и литература  са и в челната десетка по оценки от втората задължителна матура. Това показва класация на \"Дневник\", която цели да ориентира родителите при кандидатстването за прием в гимназиите след седми клас. Тя е на базата на оповестените от  Министерството на образованието резултати от изпитите през май за близо 1000 училища в цялата страна . Информацията е публикувана в поддържания от Държавната агенция \"Електронно управление\" национален портал за отворени данни. На втората матура тази година се явиха близо 40 хил. зрелостници. Изпитът е задължителен, но по закон учениците сами определят дисциплината, като избират между чужд език (английски, френски, немски, италиански, испански или руски), математика, информатика, информационни технологии, физика, биология, химия, история, география, предприемачество, музика, изобразително изкуство и философия. Направената подредба носи редица условности. Също както при класацията от българския език и литература ( ) тя показва успеваемост на изпитите и не е задължително белег, че в училището подготовката по предметите, в които са получени високи оценки се преподават на много високо ниво. Освен това - за разлика от първия задължителен изпит, който поставя всички зрелостници в страната пред едно и също изпитание, вторият им дава възможност да изберат дисциплината, в която се чувстват най-уверени, и така сравнението в една дисциплина може да е между 1000 ученици в цялата страна, а по друга - между 10 хиляди. В общата класация на 100-те училища са оставени и тези с по-малко ученици, за да се види цялата картина. Трябва да се има предвид също, че все още немалко от гимназистите ходят на допълнителни частни уроци при подготовка за матурите, тъй като оценките в много случаи са вход за българските университети, а част от висшите учебни заведения в чужбина имат изисквания за резултат от тях. В класацията не са включени - поради липса на данни - оценките от специфичните изпити, които държат като втора матура учениците от националните училища по изкуства и занаяти (като музика, изобразително изкуство). Липсват и сведения за професионални училища, в които изпитът пък е по дисциплината, за която се придобива професионална подготовка. Тази година около 11 хил. зрелостници от професионални гимназии са предпочели вместо оценката от втора матура, в дипломата им за средно образование да се запише средноаритметичната оценка от изпитите по теория и практика на изучаваната професия. Първите седем - в София По официални данни през 2019 г. най-много дванадесетокласници са избрали за втория си задължителен изпит английския език (над 14 хил.) и биологията (11 хил.). Географията е била предпочетена от 6 хил. души, философията - от 4300, а математиката - от 2200. По данни на образователното министерство средната оценка е 4.67, като най-високи резултати има по немски, френски и испански език, както и по химия. Най-ниски са резултатите по география и по биология. И седемте училища с най-високи средни резултати от двата изпита са от София. Първа на втората матура е Софийската математическа гимназия (СМГ), която държи 7-ма позиция на матурата по български и литература, следвана от Първа частна математическа гимназия (8-мо място от първия изпит). В СМГ очаквано най-много зрелостници - 141, са предпочели за втори изпит математиката и са достигнали среден успех 5.80. На второ място по интерес там е английският - 22 явили се и среден резултат 5.44. В частното училище ситуацията е същата - математиката е лидер в предпочитанията - 15 изпитани (средна оценка 5.82), следвана от английския - 7 (5.78). Училището с най-висок резултат по български - 91-ва Немска езикова гимназия, е на четвърто място от втората матура. Въпреки профила на гимназията, и там най-много ученици - 65, са се явили на английски език, следвани от 50 - на немски и 31 на математика. Испанската гимназия и Американският колеж слизат с две места в тази класация спрямо първата и са съответно на пето и на шесто място по успех. При тях най-много ученици са се явили на изпит по езика, изучаван в училището. Същият избор са направили преобладаващият брой възпитаници на Първа английска гимназия, която затваряше челната десетка по литература, а тук е осма, и в 73-то училище с преподаване на чужди езици \"Владислав Граматик\", което при втория изпит е на 10-та позиция (срещу втора на първия). Останалите три училища с най-добри постижения по втория предмет са от Бургас, Варна и смолянското село Чепинци, което се превърна в тазгодишната сензация на матурите със среден успех 5.70 на матурата по биология (при 22-ма явили си) и 5.45 по история (при 4-ма явили се). Бургаската природоматематическа гимназия се класира на 7-ма позиция (20-та по български), а Варненската математическа - на 9-та (32-ра по български). Търсачката в таблицата дава възможност информацията да се филтрира по населено място, име и профилиращ предмет на училище и оценки. Посочен е средният успех по всички предмети, на които учениците в изброените училища са се явили на изпит.", "date": "2019.08.26", "title": "Стоте училища с най-високи резултати от втората матура (графики)"}
{"url": "https://www.dnevnik.bg/sport/2019/08/26/3955121_s_nai-burzoto_si_biagane_na_100_m_ot_2013_g_nasam_ivet/", "text": "Ивет Лалова направи много силно бягане на 100 м и си осигури квота както за световното първенство в Доха, така и за олимпийските игри в Токио 2020. През май спринтьорката си заслужи пето участие на олимпийски игри, след като  покри квота на 200 м . Българката спечели сребърен медал на силния турнир в Мадрид. Тя завърши за 11,08 сек, което е най-силният ѝ резултат на 100 м от 2013 г. насам, обявиха от екипа ѝ. За последно Лалова е слизала под 11,10 сек през 2015 г. В първия полуфинал на състезанието тя постигна 11,17 сек и слезе под норматива за световното първенство (11,24 сек). Във финала Лалова изпревари действащата световна шампионка Тори Боуи от САЩ., а с резултати си отвори вратите към участие на 100 м и в Токио 2020 (нормативът е 11,15 сек). Следващите стартове за нея ще са в Правец, където ще участва в балканиадата.", "date": "2019.08.26", "title": "С най-бързото си бягане на 100 м от 2013 г. насам Ивет Лалова взе квота за Токио"}
{"url": "https://www.dnevnik.bg/bulgaria/2019/08/26/3955147_do_kraia_na_meseca_spira_toplata_voda_na_klientite_na/", "text": "От днес до 31 август ще бъде спряно подаването на топла вода в някои райони на столицата, съобщи пресцентърът на \"Топлофикация София\". От днес до 12 часа на 31 август 2019 г. (включително) ще бъде спряно подаването на топла вода към следните райони: - ж.к. \"Фондови Жилища\", ж.к. \"Св. Троица\", ж.к. \"Банишора\", ж.к. \"Зона Б-5, Б-18, Б-19; - част от ж.к. \"Илинден\" в района между ул. \"Цар Симеон\", ул. \"Зоглафски манастир\", ул. \"Л. Весов\", ул. \"Хисаря\", бул. \"Тодор Александров\", бул. \"К. Величков\"; - част от кв. \"Лозенец\" в района между бул. \"Евлоги и Христо Георгиеви\", ул. \"Крум Попов\", ул. \"Ц. Церковски\" и ул. \"Иглика\"; - част от ж.к. \"Толстой\" в района между ул. \"Будинци\", ул. \"Ген. Жостов\", ул. \"Елов Дол\", бул. \"Илиянци\" и ул. \"Хан Кубрат\"; - централна градска част между бул. \"Хр. Ботев\", бул. \"Македония\", ул. \"Доспат\", бул. \"Прага\", бул. \"Патриарх Евтимий\", ул. \"Фритьоф Нансен\", бул. \"Евлоги и Христо Георгиеви\", бул. \"Ген. Данаил Николаев\", ул. \"Каменоделска\", ул. \"История Славянобългарска\" и бул. \"Княгиня Мария Луиза\". През това време ще се извършва ремонт, който изисква цялостно спиране на ТЕЦ \"София\", а \"Софийска вода\" ще ремонтира основен индустриален водопровод, захранващ топлоизточника. Повече подробности клиентите могат да получат на информационния телефон в Кол центъра на компанията – 0 700 11 111. Информацията за сроковете на спиране на топлата вода и засегнатите квартали е публикувана в сайта на дружеството –  www.toplo.bg  и във Фейсбук -  www.facebook.com/www.toplo.bg . ", "date": "2019.08.26", "title": "До края на месеца спира топлата вода на клиентите на ТЕЦ \"София\""}
{"url": "https://www.dnevnik.bg/detski_dnevnik/2019/07/25/3954955_maturata_po_matematika/", "text": "Математиката отдавна не е сред предпочитаните дисциплини за задължителния втори зрелостен изпит при завършването на средно образование. Тази година по официални данни тя беше избрана от 2255 ученици, което е около шест пъти по-малко от предпочелите английски език. Преди нея по брой на явили се на втората матура са още биологията, географията и философията. Въпреки това математиката продължава да се приема като важен критерий за нивото на подготовка в средните училища, заради което \"Дневник\" представя резултатите от изпита по дисциплината през 2019 г. Използвани са оповестените от  Министерството на образованието резултати от зрелостните изпити през май за близо 1000 училища в цялата страна . Информацията е публикувана в поддържания от Държавната агенция \"Електронно управление\" национален портал за отворени данни. Средният резултат по математика е 4.36 - малко по-висок от този на изпита по български език и литература, който тази година е 4.06 - най-ниският от началото на матурите през 2008 г.", "date": "2019.08.26", "title": "Матурата по математика - непопулярна, но показателна"}
{"url": "https://www.dnevnik.bg/bulgaria/2019/08/26/3955146_doplashtaniiata_v_bolnicite_vuzlizat_na_4_mlrd_lv/", "text": "Доплащанията на пациентите в болниците възлизат на около 4 млрд. лв., но невинаги са основателни. Това коментира пред Би Ти Ви управителят на Националната здравноосигурителна каса Дечо Дечев. По думите му в държавните и общинските болници се плаща под масата, а в частните - организирано, като се \"измислят\" различни допълнителни услуги, които да ги оправдаят. Причината е, че наредбата, която определя какво трябва да покрива една клинична пътека, е неясна и допуска тълкувания на това какво трябва да се доплаща. \"В частни болници за всеки леглоден се заплаща такса - започва от 70 лв. и завършва на 120 лв. в зависимост от стаята. Тоест, ако престоят е 5 дни - 5 по 100. Шапка за баня, малка паста за зъби, пластмасова четка за зъби и - 80 лв. Дадено е правото всеки да ценообразува\", каза управителят на НЗОК. \"Не че това не се прави в държавни, главно университетски, болници, но там тези плащания стават невинаги през касата на болницата\", добави той с уточнението е, че причината е лош мениджмънт и \"затваряне на очите\" при тези практики. С новите законодателни промени, предлагани от Министерството на здравеопазването, в алгоритъма на всяка пътека ще бъде пределно ясно записано какво се покрива и какво не, каза Дечев. Според него правилният подход е всичко, което не се покрива от клиничната пътека, да остане предмет на допълнителното здравно осигуряване. Той влезе в задочен спор с министъра на здравеопазването, който предлага паралелно съществуване на здравна каса и частни фондове, които да я конкурират, но с право да формират печалба. Концепцията на министъра по думите на Дечев съдържа риска от подбор на осигурени на база на тяхното финансово положение и степента на тяхното здраве - бедните и болните да останат контингент на касата, а богатите и здравите да отидат при частните нови осигурители.", "date": "2019.08.26", "title": "Доплащанията в болниците възлизат на 4 млрд. лв. годишно, често са неоснователни"}
{"url": "https://www.dnevnik.bg/na_put/2019/08/26/3954935_sled_seriala_chernobil_v_airbnb_se_poiavi_moda_za/", "text": "Младо семейство от Вилнюс наследило апартамента на баба си, запазен непокътнат от съветските времена. Вместо да направи ремонт, двойката решила да използва популярността на сериала \"Чернобил, още повече, че жилището се намира в същия квартал, в който е сниман филмът, и го дава под наем така, както си е. Покрай популярността на сериала все повече хора - главно от Русия и бившите съветски републики, рекламират жилищата си в платформата за споделено настаняване Airbnb като залагат именно на любопитството към времената на социализма, расказва сайтът Фонтанка.ру. Печелят онези собственици, които нигкога нищо не изхвърлят, коментира изданието и описва апартаменти в Минск, Мурманск, Тбилиси, Будапеща, Талин, Санкт Петербург . Да попаднеш в някои от тях изглежда отблъскващо, особено за хората, които си спомнят социалистическата действителност. Други стопани залагат на модерността в обзавеждането, като добавят плакати, картички и сувенири от преди края на 80-те, с които само загатват за атмосферата на онези години. Собственик на жилище в Грузия се обръща към гостите си с \"другари\", но не се е отказал от компютъра си, който дори разрешава на гостите да ползват. Собственичка на апартамент в Екатеринбург го рекламира като просторен и в съветски стил, при това в сграда - паметник на архитектурата. \"Кукичка\" за потребителите е , че наблизо е паркът \"Павлик Морозов\", кръстен на детето, предало баща си на комунистическат авласт и използвано от съветската пропаганда като символ на успешното пречупване на съпротивата срещу колективизацията.", "date": "2019.08.26", "title": "След сериала \"Чернобил\" в Airbnb се появи мода за \"съветски жилища\""}
{"url": "https://www.dnevnik.bg/bulgaria/2019/08/26/3955157_roditeli_doidoha_pred_muzikalnoto_uchilishte_v/", "text": "Родители дойдоха пред Музикалното училище, за да настояват правилата да се спазва, а министърът на културата Боил Банов да преосмисли своето решение да иска оставката на директора Столина Добрева. Вчера Банов поиска Добрева да напусне след като стана известно, че в конкурс за учител по пеене се явява и оперната прима Дарина Такова, загубила гласа си в резултат на операция. Условията на конкурса включват изпълнения на песни пред комисия, което е унизително за Такова, пяла на сцената на \"Ла Скала\" в Милано и \"Метрополитън опера\" в Ню Йорк.. Родителите, дошли пред училището, подчертаха пред камерата на Би Ти Ви, че директорът на Музикалното училище е коректен, достоен и етичен човек, но е била длъжна да доведе докрай конкурса, на който освен Такова е имало и други кандидати. Те призоваха министъра да преосмисли позицията си и да прояви хладнокръвия е благоразумие. \"Той обвинява директора в липса на гъвкавост. Каква точно гъвкавост, когато има правила, които трябва да се спазват?! Парадоксално е, че се иска оставката на човек, който спазва правилата. Най-малкото, което може да направи, е да се извини\", каза един от присъстващите родители. Самият директор Добрева каза пред Би Ти Ви, че ще покани Такова да проведе майсторски класове или да преподава като лектор. \"Искам и оттук да засвидетелствам своето огромно уважение и от името на цялата колегия към таланта и постиженията на г-жа Такова и все още мисля и се надявам, че имаме начин да направим така, че нашите ученици да се докоснат до нейните умения, знания и опит под формата на майсторски клас или като гост лектор. Това са форми на преподаване, които не включват преминаване през такава процедура. Процедурата е обявена само за хората, които искат да бъдат назначени на щатна длъжност в музикалното училище\", каза Добрева. Предстои днес тя да се срещне с министър Банов.", "date": "2019.08.26", "title": "Родители дойдоха пред Музикалното училище в подкрепа на директора"}
{"url": "https://www.dnevnik.bg/bulgaria/2019/08/26/3955167_rabotnici_protestirat_gorelite_bokluci_pod_struma_ne/", "text": "Около 30 работещи във фирмата \"Феникс ресурс\", чиито отпадъци се запалиха на  13 август под виадукта на автомагистрала \"Струма\"  и това наложи спиране на движението, излязоха тази сутрин на протест, съобщи БНР. Техните аргументи са, че отпадъците които горяха на 13 август, не са на фирмата, а са безразборно нахвърляни от други дружества или от недобросъвестни пътуващи по магистралата. Работниците се обявиха в защита на своя управител Кольо Илиев, срещу когото заради палежа има повдигнати две обвинения, като той е заплашен до 8 години затвор. Те носеха плакати \"Дупница стои зад Кольо\" и \"Справедливост за Кольо\". Протестът продължи около час. От края на миналата седмица движението в засегнатия от пожара участък е частично възстановено. Теренът е собственост на агенция \"Пътна инфраструктура\" . Наоколо - вече на общинска земя, има натрупани множество боклуци, отговорността по разчистването на които  няколко институции продължават да си прехвърлят.", "date": "2019.08.26", "title": "Работници протестират, горелите боклуци под \"Струма\" не били на фирмата им"}
{"url": "https://www.dnevnik.bg/ot_vas/novini_ot_vas/2019/08/26/3954845_curkvata_sv_nikolai_mirlikiiski_chudotvorec_krai_emona/", "text": "Още от пръв поглед опитно око може да определи възрастта на камъните, с които е изградена църквата. Не вярваха от компанията, като им казах, че камъните са над 1000 години...", "date": "2019.08.26", "title": "Църквата \"Св. Николай Мирликийски Чудотворец\" край Емона"}
{"url": "https://www.dnevnik.bg/photos/2019/08/26/3955175_snimka_na_denia_nai-setne_kolcheta_vmesto_perki_po_ul/", "text": "По-безопасните чугунени колчета се поставят край трамвайните релси, засега само в района около градината \"Св. Седмочисленици\". Всяко колче струва 105 лева с ДДС, като бяха нужни три месеца за изработване на първата партида от общо 630 броя. Те ще се платят от Столичната община.", "date": "2019.08.26", "title": "Снимка на деня: Най-сетне колчета вместо \"перки\" по ул. \"Граф Игнатиев\""}
{"url": "https://www.dnevnik.bg/sviat/2019/08/26/3955186_za_pruv_put_veganski_investicionen_fond_izliza_na/", "text": "Първият по рода си инвестиционен фонд, създаден в интерес на защитниците на правата на животните и околната среда, ще се появи на Нюйоркската фондова борса (NYSE) идния месец, информира агенция \"Ройтерс\". ВЕГН (VEGN), каквато ще бъде абревиатурата му в електронната търговия, навлиза в конкуренция със стотици фондове, взимащи под внимание екологични, социални или управленски фактори в инвестиционните си решения, но ще бъде уникален в борбата срещу  жестокостта към животните , коментират експерти. Управляваните американски активи с екологичен, социален или управленски характер силно нарастват, представлявайки един на всеки четири долара за миналата година, което е повече спрямо един на всеки пет за 2016 година, сочат данни на вашингтонската неправителствена организация Форум за устойчиви и отговорни инвестиции. Тези фондове са начин да се оказва натиск на компаниите да променят поведението си, така че да не им липсват инвеститори, казва Тенси Уелан, ръководител на Центъра за устойчив бизнес към Нюйоркския университет. \"Това е интересно предлагане, тъй като е единствено по рода си\", посочва тя. ВЕГН (VEGN), чието пълно наименование е US Vegan Climate Exchange Traded Fund, няма да включва акциите на 500-те най-големи американските компании, \"разчитащи на  експлоатация на животни \", уточнява създателят \"Бийонд инвестинг\" (Beyond Investing). Фондът ще бъде листван на нюйоркската борса от 10 септември. Подборът на компании, чийто бизнес не изпробва продукти върху животни или не използва животински продукти, изкопаеми горива, пластмаса или агрохимикали, означаваше да премахнем 43 процента от топ 500 на тези компании, разказва Клеър Смит, главен изпълнителен директор на \"Бийонд инвестинг\" в Швейцария. Насоките на портфолиото предполагат да не се включват много акции от фармацевтичния, строителния и потребителски сектор, добавя Смит. /БТА", "date": "2019.08.26", "title": "За пръв път вегански инвестиционен фонд излиза на борсата"}
{"url": "https://www.dnevnik.bg/sviat/2019/08/26/3955211_avstraliia_shte_blokira_saitove_razprostraniavashti/", "text": "Австралия обмисля да блокира интернет сайтове, които разпространяват пропито с насилие и тероризъм екстремистко съдържание. Това съобщи австралийският премиер Скот Морисън по време на срещата на върха на Г-7 в  Биариц , предаде агенция \"Франс прес\". Морисън каза, че тези мерки са необходими, за да се избегне разпространението в мрежата на подобен род отвратителни материали. На 15 март австралиец застреля 51 мюсюлмани в две джамии в новозеландския град  Крайстчърч , като самите нападения бяха излъчени от него на живо в интернет. Това показа, че интернет сайтовете и платформите биха могли да бъдат използвани за разпространение на пропито с насилие и тероризъм  екстремистко съдържание , се казва в изявление на Морисън. В него се припомня, че подобно отвратително съдържание няма място в Австралия. Сред мерките, които ще бъдат взети, ще има ограничаване на достъпа до домейни, разпространяващи  терористични документи.  Освен това координационен кризисен център ще следи постоянно за инциденти, свързани с тероризма и с прояви на крайно насилие с цел да ги блокира в мрежата./ БТА", "date": "2019.08.26", "title": "Австралия ще блокира сайтове, разпространяващи терористично съдържание"}
{"url": "https://www.dnevnik.bg/na_put/2019/08/26/3955210_kakvi_sa_pravata_na_putnicite_pri_putuvane_s_avtobus_i/", "text": "Какви са правата на пътниците при проблем с автобусна компания или авиокомпания по време на лятното пътуване, разясни Комисията за защита на потребителите. При закъснение над 2 часа имате право да получите обратно парите си за билета или на алтернативен транспорт до крайната дестинация. Ако закъснението е повече от 90 минути или се стигне до отмяна на пътуване с продължителност над 3 часа, компанията следва да Ви осигури храна или напитки. При необходимост - и настаняване за две нощувки в хотел на цена до 80 евро на нощувка. Имайте предвид, че това обезщетение отпада, ако превозвачът може да докаже, че отмяната/закъснението се дължат на непреодолима сила - тежки атмосферни условия или сериозни природни бедствия. Имате право на обезщетение. Ако щетите са в резултат на пътно-транспортно произшествие, размерът на обезщетението на единица багаж не може да бъде по-малък от 1200 евро. Свържете се с него и предявете рекламация. Пазете всички документи, свързани с пътуването и доказващи Вашите претенции, за да приложите копия от тях към жалбата си. В случай че отговорът на превозвача не ви удовлетворява, можете да се обърнете към специализирания контролен орган - Изпълнителна агенция \"Автомобилна администрация\" или към Европейския потребителски център - когато превозвачът е регистриран в друга европейска държава. Авиокомпанията следва да предложи нов маршрут до крайната точка на пътуването при сравними транспортни условия на първата възможна дата или на по-късна дата, удобна за пътника в зависимост от наличието на свободни места. Другата възможност е да възстанови стойността на билета в срок до 7 дни. Може да имате право на обезщетение от 125 до 600 евро, като размерът му зависи от дължината на полета. Това обезщетение обаче може да отпадне в случай, че превозвачът е уведомил клиентите си за отмяната най- малко 14 дни преди полета или пък успее да докаже, че тя се дължи на извънредни обстоятелства. При закъснение над 2 часа пътниците имат право на храна и напитки, а при необходимост - и на настаняване и транспорт от летището до хотела и обратно. Ако закъснението на полета е повече от 5 часа, клиентът може да поиска възстановяване на стойността на билета. В случай че часът на пристигане е над 3 часа по-късно от планираното, може да се претендира обезщетение, като размерът му зависи от големината на закъснението. Това право е валидно само ако забавянето не се дължи на извънредни обстоятелства. Ако багажът бъде повреден, забавен или изгубен, собственикът му има право на обезщетение с максимален размер до 1220 евро.  Още при пристигането на летището собственикът попълва протокол за загубен, съответно - повреден багаж. Подайте жалба към авиокомпанията, като към нея приложите протокола и електронните билети. Срокът за подаване на жалбата е до 7 дни от получаването на багажа, в случай че е бил повреден, и до 21 дни, когато е забавен. Добре е да разполагате с касови бележки за доказване стойността на липсващите вещи, тъй като в противен случай превозвачът може да определи обезщетението за загубения багаж според неговото тегло.  Първо се обърнете към самия превозвач, а впоследствие помощ можете да потърсите и от Мрежата Европейски потребителски центрове, както и от специализирания контролен орган в съответната страна, който за България е Главна дирекция \"Гражданска въздухоплавателна администрация\". На интернет страницата на функциониращия към Комисията за защита на потребителите Европейски потребителски център има калкулатор за полети, чрез който може да се провери имаме ли право на обезщетение и да пресметнем точния му размер в конкретната ситуация. ", "date": "2019.08.26", "title": "Какви са правата на пътниците при пътуване с автобус и самолет"}
{"url": "https://www.dnevnik.bg/bulgaria/2019/08/26/3955216_liatnata_otpuska_prikljuchi_a_sega_nakude/", "text": "Ето, че летните отпуски са на приключване. Септември вече тропа на вратата, а ваканцията бързо-бързо отлетя. Където и да сте отпускали през летния сезон, със сигурност ви е било хубаво. И когато почивката приключи, тя започва да ни липсва. Но като всяко хубаво нещо и лятната отпуска има край. В този момент, когато трябва да се върнем към предишните си задължения, много хора започват да се чувстват зле. Стават напрегнати и нервни при мисълта, че отново трябва да се върнат на работа. Това безспорно е труден момент. И може би тогава въпросът, който най-често си задаваме, е как да преминем без стрес и излишни нерви периода между края на ваканцията и началото на работния процес. Ето няколко съвета, които могат да ви бъдат полезни. Независимо къде сте прекарали лятната си отпуска (на море или на планина, в България или в чужбина), хубаво е да предвидите поне един почивен ден, който да прекарате вкъщи, между прибирането ви от ваканция и първия работен ден. Така преминаването ви от почивка в активност ще бъде по-плавно и ще имате време да се адаптирате. Спортът също може да ви бъде от полза за по-лесно преминаване от режим \"почивка\" към работен такъв. Потичайте на открито в парка или вкъщи направете няколко леки упражнения. Физическата активност води до намаляване на мускулното напрежение, подобрява снабдяването с кислород на мозъка и кръвта, което засилва концентрацията. Споделете с колегите в офиса преживените емоции и им покажете снимки от местата, където сте били. Те на свой ред също могат да ви разкажат за своя отдих и да ви покажат техните фотографски умения. И накрая един много прост, но ефективен съвет - сложете на работното си място снимка от почивката или някакъв малък сувенир, който сте си купили от мястото, което сте посетили. Може да ви се струва смешно, но това ще ви носи положителни емоции по време на работния ден. И не забравяйте – есента е прекрасен сезон, а дестинациите за посещаване – стотици! Разгледайте и актуалните обяви за работа на  Karieri.bg . търси: Accountant търси: Младши консултант ИТ Бизнес решения (м/ж) търси: Мениджър подготовка тръжни предложения търси: Program Manager Bulgaria  търси: Senior Advisor, Forensic BUSINESS DEVELOPMENT ASSISTANT ADMINISTRATIVE ASSISTANT търси: ACCOUNTS PAYABLE SPECIALIST WITH ENGLISH  търси: EXPERT/SENIOR EXPERT търси: React Native програмист търси: LEAN EXPERT търси: Head of Western Europe & MEA търси: DevOps Engineer/Cross Team Manager  търси: National Consultant on Social Services Act By-laws Development търси: Експерт - външна търговия търси: Education Abroad Consultant търси: Investment Banking Analyst търси: A Full -Time Teacher In Sports", "date": "2019.08.26", "title": "Лятната отпуска приключи – а сега накъде"}
{"url": "https://www.dnevnik.bg/bulgaria/2019/08/26/3955263_dve_domashni_praseta_v_kresnensko_shte_budat_umurtveni/", "text": "Над 400 домашни прасета в община Кресна са били доброволно умъртвени, след като преди две седмици беше издадена такава заповед. Причината за принудителното им умъртвяване е откритото мъртво прасе в река Струма, чиято проба за африканска чума по свинете беше положителна. Зам.-кметът на Кресна Валентин Стоичков обясни пред \"Дневник\", че  до вчера е бил крайният срок това да се случи , като са останали само две живи домашни прасета. Техните собственици са отказали да свършат това и се очаква в близките дни животните да бъдат умъртвени принудително. Стоичков добави, че все още не се знае как и откъде мъртвото прасе се е оказало в Струма. Разследването на случая продължава. След откриването на мъртвото прасе местните власти определиха трикилометрова предпазна зона, в която всички налични животни трябваше да бъдат унищожени. В десеткилометрова зона пък животните се преброяват, взимат се кръвни проби и се провеждат ежеседмични клинични прегледи. Първият случай на заболяването в България е инцидентен - установен миналата година в село Тутраканци, община Провадия. От юли тази година, когато за пръв път заболява домашно прасе в близкото до Никопол село Жернов, чумата бързо се разпространява по всички възможни начини - чрез домашни животни, отглеждани по селата, чрез диви животни и чрез индустриални свинекомплекси. Към момента в страната има общо 34 огнища при домашните свине.", "date": "2019.08.26", "title": "Две домашни прасета в Кресненско ще бъдат умъртвени принудително"}
{"url": "https://www.dnevnik.bg/bulgaria/2019/08/26/3955399_dans_podkrepi_geshev_za_glaven_prokuror_zaradi/", "text": "Поредна държавна институция изрази подкрепата си за Иван Гешев, който е единственият кандидат за нов главен прокурор. До момента подкрепа за него колективно изразиха предимно професионалните общности на прокурори и следователи от цялата страна, както и  столичната полиция . Днес от Държавна агенция \"Национална сигурност\" разпространиха до медиите свое становище, в което подчертават, че Гешев е най-подходящата личност за главен прокурор. \"Г-н Гешев е доказал професионалните си качества като магистрат, преминавайки през всички йерархични нива на прокуратурата. Придобитият от него професионален опит предполага вземане на адекватни решения, стабилност, поглед върху слабите места в системата и надграждане на постигнатото до момента от държавното обвинение\", пише в становището, подписано от председателя на ДАНС Димитър Георгиев. От агенцията подчертават, че досега са работили много добре с Гешев, като припомнят за \"успешни разследвания по противодействие на тероризма, незаконната миграция, пране на пари, злоупотреба с еврофондове, данъчни престъпления, корупционни престъпления, контрабанда и други\". Резултатите от общата им работа пък били \"видими както за българските граждани, така и за европейските ни партньори\". За провеждането на бъдещи ефективни разследвания с прокуратурата от ДАНС настояват Гешев да заеме поста на главен прокурор, тъй като отговарял на \"законовите, професионалните и нравствените изисквания за заемане на длъжността\". Цялото становище на ДАНС може да прочетете  тук. ", "date": "2019.08.26", "title": "Заради \"адекватните му решения\" и ДАНС подкрепи Гешев за главен прокурор"}
{"url": "https://www.dnevnik.bg/biznes/2019/08/26/3955403_bankata_za_razvitie_uvelichi_oshte_kreditiraneto_na/", "text": "След като през юни държавната Българска банка за развитие (ББР) даде рекорден - 148.5 млн. лв., кредит на свързаната с Румен Гайтански \"Роудуей кънстракшън\", за да придобие друга негова фирма - \"Пътстройинженеринг\", подкрепата за строителната група продължава с нов заем, информира  \"Капитал\".  На 12 август ББР е отпуснала още 1.5 млн. лв. на \"Пътстройинженеринг\" и така общо експозицията на ББР към групата се закръгля на 150 млн. лв., което я прави най-големият й клиент. Все още не е ясно с какво новосъздадената \"Роудуей кънстракшън\" обезпечава този гигантски кредит, предвид че придобитото дружество има доста по-скромен бизнес - 16.5 млн. лв. активи, 13.6 млн. лв. приходи и едва 13 хил. лв. счетоводна печалба за 2018 г. От ББР досега не са коментирали заема, за който \"Капитал\" писа през юни, въпреки че той представлява над 10% от кредитния й портфейл и 18.8% от капитала й. Другата любопитна част е как точно е протекло въпросното общо събрание на 7 май. Неговият дневен ред съдържа стандартните точки за одобрения на отчети и разпределение на печалбата, както и последна точка \"Разни\". В първоначално публикувания протокол още през май по нея няма нищо. В новия, подаден заедно с документите за кредита, обаче вече в т. \"Разни\" е разгледано одобряването на заема от 1.5 млн. лв., както и залагането на \"Пътстройинженеринг\" по неговия заем за 148.5 млн. лв.", "date": "2019.08.26", "title": "Банката за развитие увеличи още кредитирането на Румен Гайтански - Вълка"}
{"url": "https://www.dnevnik.bg/gradska_sreda/2019/08/26/3955228_registur_na_pochercite_po_stenite_v_sofiia_izgotviat/", "text": "Регистър на различните почерци на драскачите по стените в София ще бъде изготвен, съобщиха от Столичната община. Базата данни ще съдържа снимков материал и изследване на спецификите на изписване на думите и знаците. \"Опитът на Берлин показва, че след изготвянето на такъв регистър се очертават 10-15 групи почерци. С установяването на конкретния почерк се изяснява и размерът на щетите, нанесени на града от конкретния човек\", обясни днес за \"Дневник\" Малина Едрева, председател на общинската комисия за култура и образование. Тя обяви, че общината си е поставила задачата да изготви такъв регистър, който да даде възможност да се класифицират почерците. За другите мерки на общината, четете  тук.      Целта е, когато бъде хванат конкретен драскач, неговият почерк ще бъде сравнен с с други надписи по стените на база този регистър. Тогава той ще има задължението да почисти всичко, което е издраскал по стените из целия град. Отделно ще плати и глоба в размер от 100 до 5000 лева, както налага Наредбата за управление на отпадъците и поддържането и опазването на чистотата на територията на Столичната община в случаи на писане или драскане на непредвидени за целта места.      В изготвянето на софийския регистър на почерците по стените ще участват Общинска полиция, Столичният инспекторат, главният архитект на София, общинската дирекция \"Култура\". Ще се търси компетентния анализ на графолози, за да се групират почерците на най-активните нарушители. Сега Столичният инспекторат почиства периодично някои фасади в центъра на града. Според тях, ако се наеме частна фирма, пазарната цена на тази дейност би била от 30 до 50 лева на кв.м. Миналата седмица екип на инспектората почисти драсканиците по храма \"Св. Седмочисленици\".", "date": "2019.08.26", "title": "Регистър на почерците по стените в София изготвят полицията и общината"}
{"url": "https://www.dnevnik.bg/sviat/2019/08/26/3955414_gurciia_otmenia_i_ogranicheniiata_vurhu_parichni/", "text": "Малко повече от 4 години след въвеждането на контрола върху капиталите в страната, Гърция отменя от 1 септември и последните ограничения, съобщи премиерът Кириакос Мицотакис. Лимитът за теглене от банкомат отпадна през октомври 2018 г., но остана ограничението колко пари могат да се изкарват от страната. \"От днес капиталовият контрол е минало\", каза пред депутатите Мицотакис, цитиран от \"Ройтерс\". Финансовият министър Христос Стакурас уточни, че скоро ще внесе в парламента проект на решение, което да влезе в сила в неделя. \"Днес премахваме един дестабилизиращ фактор за банковата ни система\", допълни той. В момента компаниите не могат да прехвърлят без специално позволение повече от 100 000 евро на ден. За физически лица пределът е 4000 евро, припомня агенцията. Консервативното правителство е едва на няколко седмици, но Мицотакис води предизборна кампания с обещание бързо да успокои инвеститорите и да проведе мерки за привличане на инвестиции и ускоряване възстановяването на икономиката. Страната все още няма инвестиционен рейтинг от нито една от водещите агенции в света. Извънредните действия срещу банките и трансфера на пари през граница бяха въведени през юни 2015 г. в най-тежкия етап от дълговата криза на страната. ЕЦБ спря тогава спешното финансиране за банковия сектор и се наложи банките да замразят дейността си за 3 седмици, а на банкоматите да бъде инсталирано ограничение за теглене на не повече от 60 евро на ден от карта. В началото на август централната банка в Атина направи оценка за въздействието от отпадането на последните ограничения, изпрати я на правителството и препоръча пълно премахване на капиталовите ограничения през септември или октомври. Днес управителят на централната банка Янис Стурнарас коментира за \"Ройтерс\", че обявената мярка \"бележи завръщане към нормалността сред растящо доверие към Гърция\". Третата и последна помощна програма за Гърция приключи през август 2018 г. и Атина се завърна на международните капиталови и дългови пазари. Депозитите на частния сектор бавно се завръщат в банките.", "date": "2019.08.26", "title": "Гърция отменя и ограниченията върху парични преводи в чужбина"}
{"url": "https://www.dnevnik.bg/sviat/2019/08/26/3955439_brazilkite_triabva_da_se_sramuvat_ot_prezidenta_si/", "text": "Бразилките би трябвало да се срамуват от президента си и понеже уважавам народа на Бразилия, надявам се много скоро да имат президент, който е достоен за този пост. Това коментира френският президент Еманюел Макрон по повод реакция за съпругата му Брижит на Жаир Болсонаро във \"Фейсбук\". Под публикация със снимки на двете първи дами на Франция и Бразилия в коментарите Болсонаро написа \"Не унижавайте човека, хахаха\". Бразилският президент е на 64 години и е омъжен за 37-годишната Мишел де Паула Фирмо Рейналду Болсонаро. Двамата се запознават, докато тя е парламентарен секретар на Прогресивната партия, в която той е бил зам.-председател. Тогава той е разведен на 52 години, а тя - на 25 години. Еманюел Макрон е на 41 години и от 2007 г. е женен за 66-годишната Брижит и коментара на Болсонаро е критикуван като сексистки и проява на лошо възпитание. Попитан да коментира случката Макрон каза, че това е \"изключително неуважително\" към съпругата му и \"на първо място е тъжно за него и за бразилците\". Болсонаро, който зае поста си през януари,, и Макрон са в остър словесен конфликт през последните седмици, включително заради горските пожари в Амазония, превърнати от френския президент в международен въпрос и тема на срещата на Г-7. Франция, Ирландия и Финландия подеха инициатива за блокиране ратификацията на споразумението за свободна търговия с южноамериканския блок държави, известен като Меркосур, с обвинения към Болсонаро, че се отмята от поети ангажименти за борба с въздействието на човека върху климатичните промени. тук. Днес бразилският президент обвини Макрон, че се отнася към страната му като към колония или ничия територия. По повод плана за международни действия в защита на амазонските гори, които да се координират от Париж, Болсонаро написа, че това била посегателство срещу суверенитета на Бразилия и опит да се прикрият истинските намерения на Макрон. През юли бившият военен унизи външния министър Жан-Ив льо Дриан като отмени среща с него, за да отиде на фризьор.", "date": "2019.08.26", "title": "Бразилките трябва да се срамуват от президента си, заяви Макрон"}
{"url": "https://www.dnevnik.bg/kultura/2019/08/26/3955390_isteriiata_okolo_muzikalnoto_uchilishte_e_predozirana/", "text": "                         Нямам честта да познавам Дарина Такова, но репутацията й на професионалист я предхожда. Радвам се, че е решила да преподава на млади хора в България. Подкрепям мнението, че трябва да бъде създадена специална процедура, за да бъде дадена възможност на хора като нея да споделят знанията си и безценния си опит в българските училища и университети. В същото време истерията около случая с обявената щатна позиция в софийското музикално училище ми се вижда твърде предозирана, За това не помага и прекалено емоционалния тон на г-жа Такова в поста и във \"Фейсбук\" (въпреки изявлението в самото му начало, че възнамерява да изложи само \"сухи факти\"). Намирам, че склонността да се правят категорични заключения след като се изслуша само едната страна в даден конфликт (включително от хора със солидна обществена позиция) е и диагноза за състоянието, до което е доведена представата ни за обществен диалог. В този контекст, особено притеснителна е реакцията на министъра на културата, под чиято опека се намират музикалните училища в България. И то не само в частта си \"очаквам оставката й [на директорката на Музикалното училище Столина Добрева] на бюрото си утре сутрин\", а особено в изреченото от него в отговор на въпрос на \"Дневник\" дали е все пак разговарял с Добрева, за да чуе каква е нейната позиция и гледна точка по случая. На което той отвръща така: \"Ама няма какво да разговарям. Утре я викам и очаквам нейната оставка. Какво ще разговарям с нея? Какво да ми обясни точно?\". На този фон позицията на самата Столина Добрева (чиято оставка се иска), споделена в отговор на запитване от \"Гласове\", ми се вижда изключително резонна и балансирана. Ето няколко извадки от нея: \"До момента от министерството никой не ме е потърсил, за да направи официално искане. Не съм разговаряла и с министъра.\" \"В случая става въпрос за , която е изключително прозаична – преди малко повече от месец обявихме конкурс за работно място за преподаватели по 12 специалности. (Кандидатите за тях до момента са над 50 души.  \"Аз се чух с г-жа Такова и тя каза, че се интересува. Бях изненадана, защото от бившия директор Милка Митева знам, че тя неколкократно е била канена да преподава под някаква форма в училището и досега е отказвала. Вчера тя дойде да подаде документите си, като отново се поинтересува трябва ли да минава през всички етапи на конкурса, които включват развиване на писмена тема, след това свирене или пеене и провеждане на урок със събеседване с комисията. Това е процедурата, по която всички преподаватели, които работят в училището, са преминали. Аз самата съм минала по същата процедура преди 25 години.\" \"Обясних, че няма как да направим така, че установеният ред, по който трябва да бъде проведена процедурата да бъде променен или да бъде прескочен или да заличим документално този конкурс. Това би подложило институцията под ударите на закона, а А това подкопава доверието. В момента, в който обясних това, г-жа Такова категорично отказа да си подаде документите и да участва в подобен конкурс. \"Като музикант и като човек по никакъв начин не подлагам на съмнение нейните качества. Напротив, изпитвам огромно уважение към нея и нейната биография и това, което прави чрез фондацията си за младите български певци. Но в случая става въпрос наистина за законова процедура, която няма как да променим или подминем, защото в тази специалност има и други кандидати, които са заявили желание за участие.\" \"Много се надявам все пак да намерим начин и общ език и нашите ученици да успеят да се докоснат до знанията и уменията на Дарина Такова. Провеждаме майсторски класове, имаме много лектори, преподаватели и професори от националната музикална академия.\" В заключение: 1. Не зная какъв точно е бил тонът на разговора между г-жа Такова и г-жа Добрева и психологическата ситуация между двете, но принципно подкрепям мнението на г-жа Добрева, че когато има обявено щатно място и по него има обявена процедура, е въпрос на принципи, на чест за институцията и уважение към всички участници в конкурса тази процедура да бъде спазена. 2. В същото време смятам, че за световно утвърдени специалисти от калибъра на г-жа Такова (Мнение, което, струва ми се, и г-жа Добрева споделя.) Това обаче няма как да се случи в рамките на вече обявен конкурс с обявени правила. 3. Разрешаването на подобни въпроси изисква сериозна и зряла обществена дискусия и внимателно изслушване на всички гледни точки. Не съм сигурен, че мястото за тях е \"Фейсбук\" - той предразполага към емоционалности, голословие и хейт на абстрактна основа или по подразбиране, което изостря разговора, примитивизира го и го опошлява. 4. Въпреки всичко е добре, че този разговор изобщо се провежда - пък било то и в социалните мрежи. От подобен разговор отдавна има нужда и този случай (който очевидно има голям и незабавен обществен резонанс - което, освен всичко друго, е и е добър повод за започването му. 5. Реакцията на министъра на културата в случая е необоснована, непрофесионална и популистка. Правилната държавническа реакция би била: \"Очаквам г-жа Добрева утре сутрин, за да изслушам позицията й. Трябва да се намери специален подход към преподаватели от калибъра на Дарина Такова и начин те да бъдат привлечени за каузата на България. И аз като министър ще се погрижа това да се случи.\" 6. Един малко страничен коментар: като съпруг на диригент и преподавател в Музикалната академия съм до болка наясно какво представлява щатното място в подобна институция. Освен с творческа работа то е неизбежно свързано и с много административна работа, попълване на документи, списъци и учебни планове, срещи на катедрени съвети и какво ли още не. Възможно е г-жа Такова да иска точно това, но се съмнявам. Мисля, че би предпочела ръцете й да са развързани и да разполага с времето си, за да прави изкуство. Поради което ми се струва, че някаква друга, нещатна форма на обвързване с институцията би й подхождала далеч повече. 7. Искрено се надявам всички замесени в тази история - и преди всичко министър Банов, Столина Добрева и самата Дарина Такова - да намерят порядъчен, достоен, красив и общественополезен начин да излязат от така създалата се ситуация. Защото лично за себе си съм убеден, че в този казус и тримата преследват една и съща цел - добруването на българските ученици, повишаването на образователния им стандарт, отварянето на нови врати и прозорци за идващите поколения към едно по-успешно и по-достойно бъдеще.", "date": "2019.08.26", "title": "Истерията около музикалното училище е предозирана"}
{"url": "https://www.dnevnik.bg/sport/2019/08/26/3955416_hapche-termometur_shte_suvetva_maratoncite_na/", "text": "Телесната температура на състезателя е над 40 градуса и има висок риск да получи топлинен удар\". С подобни думи представител на екип от учени може да се приближи до човек от треньорския екип на състезателите в маратона и спортното ходене по време на световното по лека атлетика в Доха в края на септември, пише испанският \"Мундо\". След това ще е въпрос на избор на треньорите дали да спрат спортиста. Според информацията участниците в най-дългите дисциплини ще приемат хапче-термометър - капсула, която съдържа малък дигитален термометър. Чрез радиочестоти (433 MHz) екип от лекари ще следи телесната температура на състезателите. Специалистите няма да имат правомощията да спират никого от участие, но ще могат да предупреждават при опасно висока температура. За такава се смята всяка над 41 градуса.    Таблетките, които са създадени преди 30 години за американската армия, не са новост в спорта, като вече са използвани в колоезденето и гребането. Прилагани са и в атлетиката, но основно в тренировките. Благодарение на тях е установено, че номерата на бегачите спомагат за увеличаването на температурата и затова в Доха те ще са на дупки. При изследванията с испански отбор по спортно ходене най-високата измерена температура е била 40.6 градуса. На световното по колоездене в Доха преди три години обаче един от най-бързите участници в часовника е достигнал телесна температура 41.4 градуса, а това е изключително опасно, посочва изданието. Шавиер Лейбар, който вече е използвал таблетките при подготовката на испански олимпийци за Атина 2004, посочва, че употребата на хапчетата по време на състезания е много сложна. \"За да можеш да посъветваш някого да се откаже от състезание, например, трябва да го следиш от много време, да имаш повече данни. В този смисъл съм малко критичен\", заяви той. Очаква се в Доха състезателите да са поставени при много тежки условия, а резултатите да са по-слаби от обичайното. Надпреварата обаче ще е отлично изпитание за олимпийските игри в Токио 2020, където  горещините се очертават като основното изпитание пред организаторите и участниците . ", "date": "2019.08.26", "title": "Хапче-термометър ще \"съветва\" маратонците на световното в Доха"}
{"url": "https://www.dnevnik.bg/razvlechenie/2019/08/26/3955453_jerar_depardiio_shte_izigrae_leonid_brejnev_vuv_film/", "text": "Френският актьор Жерар Депардийо, който стана руски гражданин, за да избегне високите данъци в родината си, ще изиграе съветския лидер Леонид Брежнев във филм, чието действие се раздвива по време на Пражката пролет през 1968 г., предаде \"Холивуд рипортър\". По сценария на филма, който още няма заглавие, работи хърватският писател Карол Хлавка. Режисьор ще бъде Лордан Зафранович. Главно действащо лице в лентата ще бъде лидерът на Чехословакия Александър Дубчек, който през 1968 г. инициира кампания за реформиране на комунистическия режим, определена като \"комунизъм с човешко лице\". Брежнев грубо потушава опита за промяна, изпращайки съветски танкове в Чехословакия. Бюджетът на филма е 10 млн. евро и се очаква той да бъде пуснат по кината през 2021 г. Продуцентът на заглавието Андрей Антонио Лека заяви пред чешкото радио Frekvencе 1, че Депардийо вече е подписал договора си и ще изиграе Брежнев. Той допълни, че \"световно известен\" актьор ще влезе в ролята на Дубчек, но отказа да даде повече информация, тъй като преговорите не са завършили. Депардийо  стана руски гражданин в началото на 2013 г.  чрез указ на руския президент Владимир Путин. В момента по документи той е жител на Новосибирск. Първоначално беше регистриран в Саранск, столицата на Република Мордовия в Централна Русия. Миналото лято обаче местният съд заяви, че Депардийо има неплатени данъци. Според руските закони данъчните власти могат да конфискуват собствеността на длъжниците, но актьорът не притежава имоти в района на Мордовия. Единственото имущество, за което е известно, че принадлежи на Депардийо в Русия, е луксозен апартамент в Грозни, столицата на Чечня, подарен му от чеченския президент Рамзан Кадиров.", "date": "2019.08.26", "title": "Жерар Депардийо ще изиграе Леонид Брежнев във филм за Пражката пролет"}
{"url": "https://www.dnevnik.bg/analizi/predozirane/2019/08/26/3955484_predozirane_cacarov_i_geshev_pokazaha_specialno/", "text": "                         Като автор на \"откровените неистини\" се посочва конкретно сайтът \"Биволъ\", разкрил близост на прокурора Гешев със съдружник на Ваклин, но оплакването е и от други медии. Всички тези медии всъщност отразиха и постановление на Апелативната спецпрокуратура, която съобщи за близкото приятелство. Пропуснат е и фактът, че \"Биволъ\" публикува правото на отговор на засегналия се Ваклин. А от съобщението на прокуратурата излиза, че той се е оплакал заради публикации, засягащи Иван Гешев - без да се споменава връзката с него.  Срещата с ръководството на прокуратурата е лукс, който се случва на малцина граждани, и всъщност поставя повече въпроси, отколкото отговори. Дори и да не припомняме, че Гешев често се изказваше по това разследване, без да го води пряко, и присъства на ареста на Иванчева и Петрова в помощ на колегите.  \"Дневник\" ще изпрати тези въпроси и официално до прокуратурата с очакване за отговор.  \"На 26 август 2019 г. в Съдебната палата в София, главният прокурор Сотир Цацаров и заместниците му – Иван Гешев и Мария Шишкова, се срещнаха с Александър Ваклин, по негова молба. Срещата е поискана от г-н Ваклин, по повод упражняването на системен и целенасочен натиск спрямо него и семейството му, вследствие на показанията му като свидетел на държавното обвинение по делото срещу кмета на столичния район \"Младост\". Александър Ваклин потвърди позицията си, изложена в отвореното му писмо до медиите от 9 август т. г., а именно – че негово законово задължение е да не участва в корупционна схема и да не укрива престъпление, което му е станало известно. Той посочи отново, че са били положени целенасочени усилия в публичното пространство да бъде засегната личната и професионалната му репутация, включително и чрез медийни публикации, съдържащи откровени неистини. Александър Ваклин посочи като пример за това статия, публикувана на 07.08.2019 г. в сайта \"Бивол\" с неверни твърдения относно придобит имот от семейството на Иван Гешев, с анонимен автор и в същото време, непубликуването от този сайт на правото му на отговор, изпратено още на следващия ден. Съобразно Конституцията на Република България, свободата на изразяване на мнение не може да се използва за уронване на правата и доброто име на другиго, а с подобни публикации \"свободата на словото се изопачава до свобода на оклеветяване, открити нападки и подстрекаване към насилие\". Ръководството на Прокуратурата е на категоричната позиция, че са недопустими опити за натиск върху свидетели и уронване на доброто им име, включително и чрез дирижирани медийни кампании. Недопустими са и всякакви опити за манипулиране на общественото мнение спрямо хора, изпълнили гражданския си дълг.", "date": "2019.08.26", "title": "Специалният свидетел на Цацаров и Гешев"}
{"url": "https://www.dnevnik.bg/sviat/2019/08/26/3955330_humanitarnite_operacii_v_sredizemnomorieto_ot/", "text": "Приключи одисеята на хуманитарните кораби \"Оупън армс\" и \"Оушън вайкинг\". За пет години спасителни операции в Средиземно море неправителствените организации смениха имиджа си от безобидни луди до герои, а сега понякога ги смятат за съучастници на трафикантите. На 26 август 2014 г. от Малта потегля първият невоенен кораб, който ще спасява мигранти край бреговете на Либия. Инициативата е на италианско-американското семейство милионери Кристофър и Реджина Катрамбоун. Вдъхновени от послание на папа Франциск срещу безразличието към мигрантите, те основават хуманитарната организация МОАС (Migrant Offshore Aid Station, MOAS). Базираната в Малта организация купува и преустройства 40-метровия бивш риболовен кораб \"Феникс\". Оборудван с дронове, корабът започва операции под командването на бивш капитан от малтийския военноморски флот. По това време операцията \" Маре нострум \" е в разгара си и \"Феникс\" бледнее сред армадата кораби на италианския флот. За два месеца мисии обаче той участва в спасяването на 3000 души. Особено след като през есента на 2014 г. Италия се отказва от операцията \"Маре нострум\", разкритикувана от европейските й партньори като \"мост към Европа\". През зимата МОАС набира средства, за да продължи мисията си напролет, а организацията \"Лекари без граници\" се подготвя да се присъедини с корабите \"Дигнити 1\" и \"Бурбон Аргос\". При две  корабокрушения през април 2015  г. загиват над 1200 души и Европейският съюз активизира операциите си в морето с толкова значителен брой кораби, колкото и при \"Маре нострум\". По същото време испански и германски доброволци посещават гръцките острови, където прииждат все повече бежанци. Там се създават малки неправителствени организации, които следващата година се преместват по крайбрежието на Либия. Айлан Кюрди След публикуването на снимките на мъртвото момченце  Айлан Кюрди  на турски плаж през септември 2015 г.  заваляха дарения . В резултат на тази мобилизация 2016 г. беше годината апогей за неправителствените организации. Спасителни мисии започна корабът \"Аквариус\" на \"Ес О Ес Медитеране\" и \"Лекари без граници\", \"Лекари без граници\" нае също кораба \"ВОС Прудънс\" с огромната му палуба, на която се събират хиляда души. \"Проактива Оупън армс\", \"Сий уоч\", \"Юген ретет\", \"Сейв дъ чилдрен\" също предприемат спасителни мисии. Според доклад на италианската брегова охрана, която съгласува всички операции, 25 процента от спасените през 2016 г. 180 000 мигранти са спасени от неправителствени организации. През 2017 г. този дял нараства на 40 процента. През пролетта на 2017 г. обаче се заражда съмнение. В изявления прокурорът на Катания Кармело Дзукаро все по-често говори за връзки между  трафикантите на мигранти и някои неправителствени организации . Част от политическата класа също се включва, атакувайки яростно тези \"съучастници\". Въпреки че оттогава се водиха много разследвания и няколко кораба бяха секвестирани, при нито едно от тях не се стигна до присъда. Вътрешният министър левоцентрист Марко Минити наложи на неправителствените организации \"етичен кодекс\", въпреки че в крайна сметка операциите продължиха, както преди. Истинският поврат настъпва през лятото на 2017 г., когато спорните договорености, сключени от Минити с либийските власти, водят до рязък спад в броя на мигрантите, тръгващи от Либия. Изправени пред продължителни периоди на бездействие и все повече заплахи от страна на либийската брегова охрана, \"Лекари без граници\" и \"Сейв дъ чилдрен\" прекратиха операциите си, а МОАС се насочи към рохингите в Бангладеш. В морето остават само \"Аквариус\" и организациите \"Проактива Оупън армс\" и \"Сий уоч\" (която купува \"Дигнити 1 \" от \"Лекари без граници\") и \"Сий ай\", към които се присъединява италианската лява организация \"Медитеранеа\". През юни 2018 г. дейността им придоби откровено войнствен характер. От една страна, създаването на либийска Зона за издирване и спасяване (SAR) ги принуждава да действат на сляпо, тъй като италианската брегова охрана вече е длъжна да препраща сигналите за помощ по-скоро към Триполи, отколкото към неправителствените организации. От друга, идването на власт в Рим на Матео Салвини затваря за тях пристанищата на Италия и ги принуждава да кръжат в морето, докато се намери дипломатическо решение при всяко спасяване. От лятото на 2014 г. неправителствените организации са спасили 120 000 души от общо 500 000 пристигнали на италианския бряг, сочи статистиката на бреговата охрана и вътрешното министерство. Въпреки усилията им за пет години край бреговете на Либия са загинали или изчезнали близо 13 500 мигранти, показват данни на Международната организация по миграцията (МОМ)./ БТА", "date": "2019.08.26", "title": "Хуманитарните операции в Средиземноморието: от безобидни луди до трафиканти"}
{"url": "https://www.dnevnik.bg/sviat/2019/08/26/3955413_trump_kani_putin_v_g-7_lavrov_kaza_che_nikogo_ne_sa/", "text": "Доналд Тръмп заяви, че със сигурност би поканил руския президент Владимир Путин на срещата на лидерите на Г-7 в неговия голф курорт във Флорида през лятото на 2020 г. Но това може да е трудно за него и да не дойде, допълни президентът на САЩ. Това е позиция на Тръмп преди и по време на тазгодишната среща на върха на Г-7 във френския курорт Биариц. \"Някои са съгласни с мен 100%, но има и несъгласни\", цитира думите му пред журналисти телевизионният канал CNN. Ден по-рано той каза, че бил изненадан от подкрепата на неговата идея за възраждане на Г-8. Но Франция и Германия ясно заявиха, че първо трябва да се изпълнят условия за конфликта в Източна Украйна и анексирането на Крим, защото противното би било проява на слабост на седемте водещи демократични икономики в света. Председателят на Европейския съвет Доналд Туск дори предложи вместо Русия да бъде поканена Украйна. Завръщането към формата на Голямата осморка не може да стане без общо решение на всички страни в Г-7, напомни президентският говорител Дмитрий Песков. Но руският външен министър Сергей Лавров заяви, че след ликвидирането на Г-8 през 2014 г. Русия нито веднъж не е искала да се върне в този формат и не се кани да го прави. Не сме били инициатор на дискусии във Франция за завръщане към Г-8, обясни той. \"Нито веднъж през изминалите години не сме засягали тази тема с когото и да е. Никога и за нищо не е молила и никакви обръщения не е правила и не се кани да прави. Животът отиде далеч напред\", цитира думите му РБК. По думите му Москва работи във формати като Г-20, БРИКС, ОНН, Шанхайската организация за сигурност.", "date": "2019.08.26", "title": "Тръмп кани Путин в Г-7, Лавров каза, че никого не са молили за това"}
{"url": "https://www.dnevnik.bg/sport/2019/08/26/3955497_nai-dobriiat_futbolist_za_2013_g_se_zavurna_v_elita/", "text": "Най-добрият футболист на България за 2013 г. Иван Иванов отново ще играе в Първа лига. Бранителят подписа договор с \"Етър\". От клуба от Велико Търново не посочват продължителността на договора, но заявиха, че са се впечатлили от изявите на Иванов в аматьорската Трета лига. Защитникът игра три мача за \"Вихрен\" (Сандански) този сезон. През пролетта бранителят се състезава за литовския \"Паланга\", а преди това беше част от втородивизионния турски \"Алтай\". В елита на българския футбол Иванов е играл за ЦСКА, \"Локомотив\" (Пловдив) и \"Берое\", а в чужбина се е състезавал за \"Алания\", \"Партизан\", \"Базел\", \"Панатинайкос\" и \"Арсенал\" (Тула).", "date": "2019.08.26", "title": "Най-добрият футболист за 2013 г. се завърна в елита със скок от Трета лига"}
{"url": "https://www.dnevnik.bg/analizi/2019/08/26/3955496_kakvo_stava_mejdu_borisov_i_radev/", "text": "                         На върха, отбраняван от българските опълченци \"с тела, камъни и дървe\", президентът Румен Радев заяви: \"Шипка не е мястото да коментирам интригите на министър-председателя\". Така каза, но все пак ги коментира. О, Шипка. Явно раздразнен от премиерските изявления, че шефът на НСО генерал-майор Данчо Дяков е напуснал ръководния пост на службата \"заради огромните скандали в президентската институция\", държавният глава заяви: \"Скандалите са в правителството, те са многомилиардни и унищожителни\", каза той пред микрофоните на журналистите, останали настойчиви в опитите си да получат коментар. За разлика от него, премиерът Борисов не се дава толкова лесно - ако не желае да говори по определени въпроси, прото подминава журналистите. Пример: дни наред не отговаряше на нито един въпрос за бившия шеф на антикорупционната комисия (КПКОНПИ) Пламен Георгиев и назначаването му за консул във Валенсия. Наместо това говореше само за Дяков, при това проявявайки завидно самообладание. Впрочем по сходен начин се държи и Радев - мълчи за шефа на НСО, но пък е словоохотлив за новоизлюпения консул. И дори пита \"кое налага на министър-председателя да крие толкова далеч г-н Георгиев\". Казано накратко: до днес, когато най-после проговори, Борисов не обелваше и дума за прочулия се с терасата си Пламен Георгиев, а Радев пък си е прехапал езика за тихомълком напусналия Данчо Дяков. За напускането на генерал-майор Дяков се разбра на последното заседание на правителството. Министерският съвет (МС) одобри от 30 август той да бъде освободен като началник на Националната служба за охрана. По закон президентът назначава и освобождава шефа на НСО след съгласуване с правителството. Така че съобщението за овакантяването на поста трябваше да дойде от президентската институция. Но оттам се обадиха едва след като стана известна новината от МС - според Радев, генералът, който му е близък съратник и по-рано бе негов съветник по военната сигурност, помолил да бъде освободен поради \"лични причини\", които той нямало как да не уважи. \"Заради гафовете в президентството някой трябваше да поеме отговорност и той го понесе\", коментира на свой ред Борисов, без да уточнява за какви гафове става дума. В същото време медии замесиха името на президентската съпруга Десислава Радева, която пак пусна запомнящ се пост във \"Фейсбук\", концептуално осмислен с песен. Включването ѝ в скандала с дебелашки намеци само му придава пикантерийност, но същинското състояние на нещата не е тъй лековато. Каквито и да са версиите за напускането, те едва ли се побират в \"личните причини\". Но кадровият офицер Дяков няма да разкрие истинските. Оттеглянето от НСО слага край на кариерата му, започнала от Военния факултет на ВИФ заедно с Цветан Цветанов (точно така, Цветан Цветанов) и преминала в армията, във Военна полиция и специализации в чужбина. Прокрадва се версия, че Дяков си отива, тъй като искал да ограничи кръга на \"допълнително охраняваните лица\" - персони извън изрично упоменатите в закона премиер, президент, вицепрезидент, главен прокурор и др. Кои да са \"допълнително охраняваните\" - това преценява тричленна комисия, състояща се от началника на НСО, главния секретар на МВР и шефа на ДАНС. При необходимост те могат да повикат и шефовете на военното разузнаване и на ДАР (Държавна агенция Разузнаване). Законът, приет през 2015 година, съдържа обтекаемата формулировка за тези лица като \"свързани с националната сигурност, посегателството спрямо които би подронило, отслабило или създало затруднения на властта в Републиката\". Но държавните гардове не ги назовават. Когато журналисти изпратиха запитване дали сред тези лица е и депутатът от ДПС Делян Пеевски, НСО нито потвърди, нито отрече. Наскоро не е имало скандали с участието на НСО. Българска охрана бе спомената единствено в случая с македонския бизнесмен с български паспорт Орце Камчев. За милионера, разследван в Северна Македония за пране на пари, корупция и участие в организирана престъпна група, имаше медийни спекулации, че е разполагал с охрана, пратена му от България по заръка на Борисов. Тези твърдения бяха официално отхвърлени от българска страна. До края на септември президентът трябва да назначи с указ нов началник на НСО, съгласуван преди това с Министерския съвет, сиреч - с Борисов. След като се настъпваха \"по мазолите\", сега на двамата ще им се наложи да преговарят, за да се споразумеят за нов шеф на НСО. Което очевидно не пречи на премиера да отправя обвинения в интриги, а на президента да твърди, че сегашното управление \"закотви България на дъното на Европа\". О, Шипка...", "date": "2019.08.26", "title": "Какво става между Борисов и Радев?"}
{"url": "https://www.dnevnik.bg/kultura/2019/08/26/3955494_banov_uchilishtata_po_izkustvata_sami_sustaviat/", "text": "Директорите на училищата по изкуствата сами съставят регламента, по който се наемат учители, утвърдени имена в областта, в която се занимават. Това обяви министърът на културата Боил Банов, под чиято опека се намират въпросните училища след среща с директорката на Националното музикално училище \"Любомир Пипков\" в София Столина Добрева. \"Това са вътрешни правила, които не са наложени нито от Министерството на образованието и науката, нито от Министерството на културата, а са на самите директори, които имат достатъчно свобода\", е казал Банов, цитиран от пресцентъра на министерството на културата. Предстои експерти на Министерството на културата да направят проверка на обявяването на конкурса и условията за провеждането му. На срещата било обсъдено как министерството да привлича утвърдени имена в образованието. \"Казусът \"Дарина Такова\" трябва да ни насочи вниманието към това как да подхождаме с внимание и уважение към всеки, който иска да работи с ученици, иска да предаде опит, знания и умения и има качествата за това, но по една или друга причина не се вписва в административните изисквания\", е казал още Банов. Той и Добрева се срещнаха в Министерството на културата днес след  публикация на оперната певица Дарина Такова във \"Фейсбук.  В събота тя написа, че е искала да кандидатства за преподавател в училището, но й е било казано, че според регламента на конкурса трябва да изпее 5 произведения, въпреки че талантът й е признат на световно равнище. Такова подчерта, че тя не е на сцена заради травма на гласните струни. Малко след това  Банов обяви във \"Фейсбук\" , че в понеделник очаква оставката на Добрева на бюрото си. След срещата стана известно, че  Столина Добрева няма да подаде оставка , а Банов щял да назначи проверка на училището. Според него вътрешните правила за провеждане на конкурси могат да бъдат променяни,  казаха от министерството пред \"Дневник\"  по-рано днес. Същото е посочено и прессъобщението. Според Банов изпълнител от световен ранг, който е имал проблем с гласа не може и не трябва да бъде заставен да пее и да няма друга възможност за доказателства на таланта и преподавателските качества на кандидата. \"Добрият ръководител е длъжен да намери баланс, среда, условия за развитие на духа на тези деца и на училището, да намери най-доброто, до което те могат да се докоснат. Това е работата на ръководителя,  \", е посочил Банов. \"Ще направим проверка и в другите училища по изкуствата, защото логиката изисква големите творци, които имат желание да влязат в нашата образователна система, да бъдат поощрявани за това, а не възпирани от утежнени процедури, за да не върнем утре и други световно признати таланти\", е заявил още Банов. На журналистически въпрос след срещата дали Дарина Такова би приела да работи като консултант в училището, министърът е отговорил, че в момента това е изцяло работа на директора. \"Искам да научим тези деца не само на това как да спазват правилата, а на това да уважават личностите, да не бъдат безкомпромисни към болката на хората и да не ги унижаваме\", е коментирал още Банов. Преди срещата с Добрева той е поканил на разговор и събрали се пред сградата на Министерството на културата тази сутрин родители, несъгласни с исканата от него оставка на директорката, става известно от прессъобщението. Днес те поискаха Банов да се извини на Добрева. По време на разговора с тях са били \"обсъдени различни аспекти на казуса и изслушани гледните точки на всички страни\", се посочва в съобщението.", "date": "2019.08.26", "title": "Банов: Училищата по изкуствата сами съставят правилата за наемане на учители"}
{"url": "https://www.dnevnik.bg/sviat/2019/08/26/3955412_pet_zlatni_pravila_kak_da_se_durjim_na_gosti_u_germanci/", "text": "                         Без покана не може Да отидете в дома на познати или приятели без предварителна уговорка издава лош стил. Даже ако тези хора са ви близки и сте сигурни, че са си у дома и нямат важна работа, е редно да попитате по телефона удобно ли е да ги навестите. Може да им изпратите и кратко запитване по мейл или с есемес, но в такъв случай непременно изчакайте отговора. Не е никак изискано също така след дългоочакваната покана тутакси да цъфнете на вратата. \"Домакинът трябва да има време да се приготви: да види дали има достатъчно напитки и нещо за хапване, да прибере разхвърляни дрехи и предмети и евентуално да почисти\", обяснява специалистката по етикета Линда Кайзер. Отивате ли на гости, трябва да се появите в точно уречения час - нито по-късно, нито по-рано. Ако ви се наложи да закъснеете, непременно се обадете на домакините и ги предупредете. С празни ръце не бива Да отидеш на гости с празни ръце е някак неприлично - само че какво може да се занесе на домакините? Нещо за хапване може да се донесе, но само ако сте се уговорили за това с домакина. Етикетът препоръчва да се откажете от готови ястия и закуски от рода на салати и сандвичи. Ако след като влезете в дома, сложите приготвената от вас храна направо на масата, може да поставите в неловко положение останалите гости или да объркате плановете на домакинята. За предпочитане е подаръкът да е  бутилка вино , кутия шоколадови бонбони или например кошничка с дълготрайни деликатеси. Покана за вечеря или само за по чаша вино Ако не са ви казали дали ви канят на вечеря или просто на чаша вино и хапки, непременно обърнете внимание за какъв час е насрочено посещението ви. В Германия е прието на вечеря да се кани към 19.30 или 20.00 часа. За да не изпаднете в неловко положение, не се притеснявайте предварително да попитате дали ви канят на вечеря или само на чаша вино с хапки.", "date": "2019.08.26", "title": "Пет златни правила: как да се държим на гости у германци"}
{"url": "https://www.dnevnik.bg/bulgaria/2019/08/26/3955503_pojar_gori_v_strandja_planina/", "text": "Пожар гори в Странджа планина в района на село Евренозово, съобщи Би Ти Ви. Огънят е пламнал в късния следобед и бързо е обхванал голяма територия, между 200 и 300 дка сухи треви, обяви пред медиата кметът на Малко Търново.", "date": "2019.08.26", "title": "Пожар гори в Странджа планина"}
{"url": "https://www.dnevnik.bg/bulgaria/2019/08/26/3955510_kilometrichni_zadrustvaniia_na_dunav_most_2/", "text": "По разпореждане на министъра на вътрешните работи Младен Маринов, директорът на \"Гранична полиция\" Светлан Кичиков инспектира работата на служителите във връзка с натоварения трафик на моста над Дунав при Видин-Калафат, съобщи пресцентърът на МВР. \"Тази година отчитаме засилен трафик на граждани на ЕС, пътуващи от Турция за Западна Европа. Само в събота и неделя на Дунав мост-2 са обработени по около 2100 пътни транспортни средства. През същите дни на миналата година броят на обработените автомобили е бил по 1000\", каза Кичиков. Над 8 км беше вчера опашката на \"Дунав мост\" при Видин, а колоната от товарни автомобили -12 километра. По информация на БНР осем часа беше е средното време за изчакване за камионите. \"Монтирането на т.нар. радиоактивни рамки от румънските гранични власти налага поетапно затваряне на трасетата за проверка и също оказва влияние върху трафика\", посочи директорът на \"Гранична полиция\". Очакванията са до седмица трафикът през \"Дунав мост\"-2 да се нормализира.", "date": "2019.08.26", "title": "Километрични задръствания на \"Дунав мост 2\""}
{"url": "https://www.dnevnik.bg/bulgaria/2019/08/26/3955382_kak_izchisliava_borisov_ili_34_miliona_stavat_200/", "text": "Топъл августовски ден. Премиерът на България Бойко Борисов шофира джип на Национална служба за охрана (НСО), а в колата са още министърът на икономиката Емил Караниколов и зам.-министърът на регионалното развитие Николай Нанков. \"Много ми е кеф така - първо минаваме по нивите, после на чакъл и след това на асфалт. Не ви ли е драго като го гледате\", обръща се Борисов към спътниците си в колата, докато кара през черен път. Всичко това се излъчва в реално време в страницата на премиера във \"Фейсбук\". След кратка лятна пауза той е възобновил живите предавания от \"джипката\". Оказва се, че министър-председателят прави неочаквана проверка как върви строежът на магистрала \"Европа\", като в непринуден разговор с Караниколов обяснява и какво следва в програмата му. след което министърът на икономиката дава кратък отчет за откриването на нова производствена мощност на \"Кока-Кола\" край София. \"Инвестицията е за малко над 34 млн. лева. При 50% реализиране на инвестицията, държавата ще отговори с 1.8 млн. лева, с които ще изградим съпътстваща инфраструктура. Тя включва входове към бул. \"Европа\", кръгово кръстовище и допълнителна инфраструктура. \"Кока Кола\" към момента имат 20 хил. работници тук, което е 0.7% от пазара на заетите в България\", завършва Караниколов. Така в закачки делегацията с политици пристига в базата на компанията, която се намира в непосредствена близост до Костинброд. Там Борисов е посрещнат от изпълнителния директор на \"Кока-Кола ХБК България\" Юрг Буркхалтер. Докато обяснява как е дошъл по новостроящата се магистрала \"Европа\" премиерът не пропусна да отбележи, че \"асфалт не се яде, бе, човек, ама се правят заводи\". След това си припомни и думите на икономическия министър. \"В България работят 2500 души. С тези, които непряко са свързани с работата ни бройката достига около 20 хил. души\", уточни Юрг Буркхалтер. Това не смути българския премиер, който се разходи в производствената база. В края на обиколката си той беше спрян от журналисти, за да коментира думите на президента Румен Радев, който през уикенда заяви на Шипка, че България е закотвена на дъното на Европа при управлението на Борисов. Тогава обаче той не си спомни за думите на Караниколов, че инвестицията на \"Кока-Кола\" е за 34 млн. лв. \"Не му отива на Шипка на такъв ден да говори такива неща. нови работни места, паралелки за специално образование\", каза Борисов. Малко след това в профила на Борисов във \"Фейсбук\" се появи съобщение, в което не се споменава нищо за въпросните 200 млн. лв. \"Инвестицията е за над 34 милиона лева. Правителството ще отпусне финансова помощ за изграждане на инфраструктура до завода в размер на 1 777 814 лева. Асфалтът не се яде, но чрез него се правят заводи и се получават заплати\", пише в публикацията. По-късно навлиза в друга тема. Помолен от медиите, обосновава назначаването на бившия шеф на антикорупционната комисия Пламен Георгиев за консул във Валенсия с думите: \"Пламен Георгиев е с няколко образования, с хиляди награди, с милиарди задържани и конфискувани средства, с няколко езика\". В официалната биографична справка за Георгиев, достъпна в сайта на Народното събрание, по \"Право\" в Софийския университет \"Св. Климент Охридски\" и едногодишна магистратура в същото учебно заведение по \"Право на Европейския съюз\". От отчета на КПКОНПИ пред Народното събрание е видно, че комисията е отправила 147 иска за отнемане на имущество в полза на държавата на обща стойност 316.7 млн. лв. Уважени са 8 иска за 5.9 млн. лв. През 2018 г. са влезли в сила 16 съдебни решения (заведени дела от предишен период, преминали през всички съдебни инстанции) на стойност 7.3 млн. лв. Милиардно число се вижда единствено в общата стойност на поисканите 433 бр. обезпечения - за 2.86 млрд. лв. \"Няколкото езика\", владеени от Георгиев, са три. В биографията му са изброени английски, руски и испански. С най-висока степен е английският, за който е посочено ниво С1. Според Общата европейска референтна езикова рамка това е предпоследното ниво преди съвършеното владеене на езика. Степента предполага, че достигналият до нея може да разбира дълги изказвания,телевизионни предавания и филми, да възприема при четене дълги и сложни текстове, включително специализирана литература, статии и технически инструкции. Очаква се да се изразява гладко и непринудено, както и да умее да пише добре структурирани писмени текстове-писма, доклади, есета и др. За руския Пламен Георгиев е отбелязал ниво В2 за четене и разговор и по-ниското В1 за писане. В2 предполага умение да се четат статии и доклади със съвременна проблематика, както и съвременна литературна проза, да се участва безпроблемно в дискусии на познати теми. С най-ниско ниво на познаване е посочен испанският език. Нивото - А2, означава умения за общуване с елементарни изрази, задаване и отговаряне на прости въпроси и писане на кратки текстове като пощенски картички или попълване на формуляри.", "date": "2019.08.26", "title": "Как изчислява Борисов, или 34 милиона стават 200 милиона"}
{"url": "https://www.dnevnik.bg/photos/2019/08/26/3955315_fotogaleriia_svetovnite_snimki_na_denia_-_26_avgust/", "text": "Палестински ученици по време на сутрешна гимнастика преди началото на учебните занятия в бежански лагер на Западния Бряг.", "date": "2019.08.26", "title": "Фотогалерия: Световните снимки на деня - 26 август 2019 г."}
{"url": "https://www.dnevnik.bg/sport/2019/08/26/3955508_voleibolistkite_uslojniha_zadachata_si_na_evropeiskoto/", "text": "Трета загуба от три мача усложни задачата на женския национален отбор по волейбол на европейското първенство. Българският състав отстъпи с 1:3 (21:25, 11:25, 25:20, 18:25) срещу домакина Турция. Воденият от Иван Петков отбор е пети с една точка, като му предстои да играе с Гърция във вторник от 19.30 часа. За осминафиналите се класират първите четири отбора и следващите мачове (с Гърция и Финландия) ще са много важни за българките. Гергана Димитрова стана най-резултатна за България с десет точки, а с по девет завършиха Мира Тодорова и Елица Василева. За съперника Еда Дюндар направи 15. Българките изоставаха във всички показатели, като записаха само една блокада в мача срещу 12 на съперника. В първия гейм туркините имаха лека преднина до 16-ата точка, след което българките влязоха в силна серия и поведоха с 19:16. Домакините се вдигнаха и направиха обрат за 25:21. Във втория те бяха безкомпромисни. Отпускане и цели 12 грешки им попречиха в третата част, но в четвъртата отново имаха инициативата и спечелиха срещата.", "date": "2019.08.26", "title": "Волейболистките усложниха задачата си на европейското след нова загуба"}
{"url": "https://www.dnevnik.bg/analizi/2019/08/26/3955515_s_tiia_kachestva_konsul_tova_e_obidno_za_kapaciteta_na/", "text": "Премиерът Бойко Борисов се оправда за назначаването на бившия шеф на антикорупционната комисия Пламен Георгиев за консул във Валенсия с думите: Читателят от форума на \"Дневник\" - Петлешев, умело върна топката на премиера:", "date": "2019.08.26", "title": "С тия качества консул? Това е обидно за капацитета на Пламен Георгиев!"}
