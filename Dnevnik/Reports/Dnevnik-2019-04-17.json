{"url": "https://www.dnevnik.bg/sport/2019/04/17/3421332_totnum_likuva_i_e_na_polufinal_sled_nezabravima_drama/", "text": "Тотнъм\" е крайният победител в невероятния дуел с \"Манчестър сити\". \"Шпорите\" загубиха с 3:4, но са на полуфинал в Шампионската лига, благодарение на победата си с 1:0 у дома и повече голове на чужд терен. Дъжд от голове и драматични обрати белязаха историческия мач на \"Етихад\". Върхът беше пети гол за \"Манчестър сити\" в 93-ата минута, който щеше да класира отбора напред, но не беше признат след преразглеждане на видеоповторение. Двубоят започна вихрено с няколко обрата и в 21-ата минута резултатът беше 3:2 за \"гражданите\". След почивката \"Сити\" увеличи преднината си, но гол на резервата Фернандо Йоренте - също предизвикал въпроси около редовността си, донесе класирането на \"Тотнъм\". В другия четвъртфинал драма нямаше, след като \"Ливърпул\" победи с 4:1 \"Порто\" като гост. \"Гражданите\" си осигуриха мечтано начало и още в четвъртата минута поведоха. Тогава Рахим Стърлинг получи дълго подаване вляво и с много технично изпълнение вкара. Само за три минути с голове на Хьон Мин Сон \"Тотнъм\" направи обрат. Най-напред в седмата минута играч на \"гражданите\" не успя да изчисти и кореецът се възползва, като стреля и преодоля Едерсон. В десетата грешка при изнасянето на \"Сити\" помогна на \"Тотнъм\" да направи бърза атака и Сон получи, след което с техничен удар даде преднина на отбора си. Още в следващата атака домакините изравниха. Бернардо Силва получи вдясно в наказателното поле и след рикошет топката попадна във вратата на \"шпорите\". Футболната лудост продължи и в 21-ата минута \"Сити\" отново успя да поведе. Тогава Кевин де Бройне пусна успоредно пред вратата и намери при далечната греда Стърлинг, който вкара. В края на полувремето Маурисио Почетино трябваше да направи принудителна смяна. Муса Сисоко получи травма и на мястото му се появи Фернандо Йоренте. След почивката \"гражданите\" имаха възможност да поведат. Юго Лорис спаси удар на Стърлинг, а атаката продължи с разбъркване и не доведе до гол. Вратарят се справи и с много опасен изстрел на Де Бройне в 54-ата минута. \"Тотнъм\" отговори с удар с глава на Йоренте, спасен от Едерсон. \"Манчестър сити\" ликуваше в 59-ата минута. Тогава с третата си асистенция в мача Де Бройне изведе Серхио Агуеро в добра позиция и със силен удар аржентинецът вкара. Изключителният развой на мача продължи с трети гол за \"Тотнъм\". След ъглов удар Йоренте прати топката във вратата. Съдията Джунейт Чакър беше поставен в трудно положение, като изгледа положението на запис, за да прецени дали нападателят е играл с ръка и реши, че голът е редовен. Кулминацията на изключително драматичните събития дойде в 93-ата минута, когато Стърлинг вкара. Последва разглеждане на положенията и голът не беше признат. В другия двубой интригата беше по-малка. \"Порто\" започна с атаки от първата минута и още в началото имаше възможност да поведе, но опасен удар на Хезус Мануел Корона мина покрай вратата. Португалският отбор продължи да опитва и имаше много удари, но без успех. \"Ливърпул\" нанесе своя удар с една от малкото си възможности. В 26-ата минута Мохамед Салах подаде отлично към Мане, който засече във вратата. Положението беше прегледано със системата за видеоповторенията заради съмнения за засада, но такава нямаше. С втория си удар във вратата \"Ливърпул\" стигна до втория си гол, като точен беше Салах. Скоро след това \"Порто\" намали чрез Милитао, но малко по-късно Роберто Фирмино се разписа за 3:1. В последните минути Върджил ван Дайк вкара още един гол за \"Ливърпул\".", "date": "2019.04.17", "title": "\"Тотнъм\" ликува и е на полуфинал след незабравима драма в Манчестър"}
{"url": "https://www.dnevnik.bg/sviat/2019/04/17/3421262_egipet_nasrochi_referendum_za_uduljavaneto_na_mandata/", "text": "Египтяните ще гласуват между 20 и 22 април за конституционни промени, които ще позволят на президента Абдел Фатах ас Сиси да остане на власт до 2030 г., съобщи \"Ройтерс\". Поправките в основния закон предвиждат сегашният мандат на Сиси, преизбран миналата година, да се удължи от 4 на 6 години. Освен това той би могъл да се кандидатира за още един, трети, мандат на следващия вот пред 2024 г. Също така държавният глава получава допълнителни правомощия за избор на представители на съдебната власт, засилва се и ролята на армията. Друга възможна поправка ще позволи парламентът да има горна камара. Критици на решението за допитването - одобрено с гласуване във вторник - твърдят, че съсредоточаването на власт върви ръка за ръка с ограничаването на свободи. Поддръжниците обаче смятат, че промените са нужни, за да бъде спечелено още време за проекти за развитие и икономически реформи.", "date": "2019.04.17", "title": "Египет насрочи референдум за удължаването на мандата на Сиси след няколко дни"}
{"url": "https://www.dnevnik.bg/sport/2019/04/17/3421234_i_baik_i_run_za_chepun_shte_ogranichi_izpolzvaneto_na/", "text": "Състезанието за планинско бягане и колоездене \"Байк и рън за Чепън\" също ще  ограничи използването на пластмаса за еднократна употреба . Организаторите призоваха участниците да носят лични бутилки, които да зареждат свободно на старта и подкрепителните пунктове. Надпреварата ще се проведе за осми път в събота (20 април), като билет за участие може да бъде закупен единствено от магазини \"Стената\". Възможна ще бъде и регистрация на място в деня на състезанието на цена 50 лева. Дистанциите в бягането и колоезденето са с дължина 21 и 42 км. За втора година \"Байк и рън за Чепън\" е част от Българската колоездачна лига (БКЛ), като велонадпреварата отново ще бъде разделена на две категории - XCM и \"Хоби\". Старт-финалът ще е на площада пред община Драгоман, като състезателите в дистанциите на 21 и 42 км ще направят съответно по една и две обиколки. Трасето преминава през билото на Чепън планина и ниските части в района на Драгоман. Организаторите очакват в състезанието да стартират над 400 човека. По традиция на площада пред община Драгоман ще се проведе детска надпревара за бягане и колоездене със свободен достъп. Програмата предвижда забавна програма с игри и награди.  \"Байк и рън за Чепън\" е поредното състезание, което цели да ограничи човешката дейност върху природата. Самостоятелният полумаратон и  планинският маратон \"Панчарево\"  също ще намалят използването на пластмаса за еднократна употреба.", "date": "2019.04.17", "title": "И \"Байк и рън за Чепън\" ще ограничи използването на пластмаса"}
{"url": "https://www.dnevnik.bg/sviat/2019/04/17/3421268_evrokomisiiata_moje_da_obloji_stoki_ot_sasht_za_20/", "text": "Европейската комисия публикува днес списък с американски вносни стоки на стойност 20 милиарда долара (около 17.7 млрд. евро), които могат да бъдат обложени с мита заради държавните субсидии за американския самолетостроител \"Боинг\" (Boeing), предадоха \"Ройтерс\" и \"Асошиейтед прес\". Размерът на наказателните мита зависи от определение на Световната търговска организация (СТО). В началото на търговския спор ЕС поиска разрешение да обложи с мита американски стоки за 12 млрд. долара, отбелязва АП. Списъкът ще бъде подложен на обществено обсъждане до 31 май и включва над 400 категории стоки от САЩ, включително самолети, хеликоптери, трактори, велосипеди и химикали, продукти като замразена риба, плодове, кетчуп алкохолни и тютюневи изделия, а също и резервни части за автомобили, видеоигри и електронна техника. \"Европейските компании трябва да бъдат в състояние да се борят на справедлива и равнопоставена основа\", коментира в комюнике европейската комисарка за търговията Сесилия Малмстрьом. Малмстрьом, цитирана от АФП увери, че не става въпрос за репресивни мерки. \"Трябва да продължим да защитаваме справедливи за нашата промишленост правила на играта. Но нека бъдем ясни - не искаме да участваме в наддаване\", изтъкна тя в комюникето. Малмстрьом подчерта, че ЕС трябва да има готовност за контрамерки, ако няма друго решение, но според нея диалогът трябва да има превес между големи партньори като ЕС и САЩ. Европейските мита трябва да са \"равностойни на изчислените щети за \"Еърбъс\" (Airbus), нанесени от помощите за американския \"Боинг\", поясни Европейската комисия. Митата на Европейския съюз за внос на американски стоки в рамките на спора заради държавните субсидии за Боинг няма да бъдат въведени до края на годината, заяви пред журналисти в Брюксел технически експерт от Европейската комисия, цитиран от ТАСС. Според европейския експерт предвид процедурата на обществени консултации по списъка, започната днес от ЕС, и продължаващите преговори със САЩ тези мита при всяко положение няма да бъдат въведени до края на годината. Новият етап в търговското напрежение между Брюксел и Вашингтон възникна, след като на 9 април американският президент Доналд Тръмп потвърди плановете за въвеждане на мита на стоки от ЕС в отговор на европейските субсидии за самолетостроителя \"Еърбъс\". Той уточни, че мярката ще засегне стоки на обща стойност 11 млрд. евро. Търговският спор между \"Боинг\" и \"Еърбъс\" продължава 14 години, като ЕС и САЩ се обвиняват взаимно в Световната търговска организация (СТО)  за незаконни държавни субсидии  за самолетостроенето още от 90-те години. С надеждата да избегне търговски конфликт и да успокои Тръмп, в понеделник ЕС се съгласи да започне официални търговски преговори по ограничено споразумение със САЩ. През юли Тръмп и ЕС сключиха примирие до договарянето на такова споразумение, след като САЩ наложиха мита за вноса на стомана и алуминий, които още са в действие./БТА", "date": "2019.04.17", "title": "Еврокомисията може да обложи стоки от САЩ за $20 млрд. с мита"}
{"url": "https://www.dnevnik.bg/bulgaria/2019/04/17/3421278_chez_iska_noshtnata_tarifa_da_poskupne_s_nad_50/", "text": "Електроразпределителното дружество ЧЕЗ иска поскъпване с близо 11% на дневната и с над 51% на нощната тарифа. До голяма степен това се дължи на предложеното увеличение на таксите за пренос и достъп - между 12% и 34%, които се начисляват на всеки мегаватчас потребена енергия както през деня, така и през нощта, съобщава \"Капитал\". ЕВН, които отговарят за електроразпределението в Северна България, искат незначително поскъпване от 0.45% на електроенергията, но са заложили 121.9% скок на таксата за достъп за битовите потребители. Така крайната тарифа се увеличава с 4.6%. От \"Енерго-про\", които оперират в Южна България, също залагат на по-високи такси, като при тях дори няма искане за промяна в цената на дневната електроенергия. Резултатът е малко над 2% ръст на общата цена за тока. Трябва да се има предвид обаче, че всички сметки са направени на база сегашните производствени цени за електроенергията и такси на ЕСО. Ако те бъдат увеличени, каквито са исканията на централите и системния оператор, съответно това ще се отрази с натрупване при ЕРП-тата и крайният резултат би бил по-различен. Ще се повиши ли цената на тока четете  тук.", "date": "2019.04.17", "title": "ЧЕЗ иска нощната тарифа да поскъпне с над 50%"}
{"url": "https://www.dnevnik.bg/sport/2019/04/17/3421270_video_v_devetminuten_klip_beroe_izvadi_sporni/", "text": "С деветминутен клип на страницата си \"Берое\" изрази недоволството си срещу съдийството в мача срещу ЦСКА. Според тима от Стара Загора във видеото са показани кадри със спорни отсъждания на рефера Валентин Железов. \"В приложеното видео всеки може да прецени дали \"Берое\" игра грубо, както услужливо написаха някои медии и дали съдията целенасочено и тенденциозно \"ръководи\" този мач\", пише в сайта на \"Берое\". Тимът от Стара Загора загуби с 0:2 гостуването си в Първа лига. Успехът съхрани надеждите на ЦСКА за титлата, като червените изостават с три точки от водача \"Лудогорец\". \"Дали трябваше да бъде изгонен Рафаел Енрике в 29-та минута и не трябва да е наказан за 3 срещи, както бе наказан Охене след двубоя в Пловдив срещу \"Локомотив\". Дали Тиаго Родригез получи травма след \"здрав ритник\" от играч на \"Берое\", както отново се твърди в някои издания\", се казва още в изявлението. ", "date": "2019.04.17", "title": "Видео: В 9-минутен клип \"Берое\" извади спорни отсъждания от мача с ЦСКА"}
{"url": "https://www.dnevnik.bg/analizi/2019/04/17/3421277_lozan_panov_kljuchovi_durjavni_institucii_sa/", "text": "Уважаеми дами и господа, Обикновено историческите чествания често са били обличани в клишета и красиви думи за случвалото се и за личностите, които са го създали. В този смисъл тържествата по случай 140 години от приемането на Търновската конституция не са изключение. Съвсем естествено е тези, които днес създават историята ни, да се стремят да открият в огледалото на миналото отговорите си за настоящето. Обичайно историята играе своя социална роля в съвремието ни и затова не случайно новите управленци често обичат да изваждат някои неща от нея, за да мотивират своята политическа теза, а други, които й противоречат, пък директно биват скривани. Преди 140 години Търновската конституция се ражда като един от най-модерните основни закони в Европа, а ключовата дума в нейната концепция е думичката \"свобода\". Защо тогава на една България със своята изключително демократична за онова време конституция малко по-късно ще й се наложи да преживее множество нейни нарушения и няколко тежки държавни преврата?! В \"Борбата за право\" на Рудолф фон Йеринг, блестящо преведена от Кристиан Таков, можем да открием един напълно адекватен отговор на този въпрос: \"Безусилно полученото право е като децата, донесени от щъркела - Майката обаче, която е родила дете, не дава да й го отнемат. Така и народ, който е трябвало да отвоюва права и институции с кървав труд, не ще позволи да му ги похитят. Затова може да се твърди: енергията и любовта, които един народ питае към правото си и с които го защитава, зависят от усилието и напрежението, което то му е струвало. Не простият обичай, а жертвата е, която кове най-здравата свръзка между народа и правото му. Бог, който народ обича, не му подарява нужното, нито облекчава труда да го добие, а му го утежнява. Затова не се колебая да кажа: борбата, която правото изисква, за да се роди, е не проклятие, а благодат.\" Преди 140 години нито турските завоеватели, нито руските \"освободители\" са имали такъв основен закон. Защото Търновската конституция е заимствана от белгийската и в онзи исторически момент символизира ценностното и културно присъединяване към Европа, каквото е днес членството ни в ЕС. Забележителни са приликите между историческите моменти, в които се случват приемането на Търновската конституция и приемането ни в ЕС. В единия случай става дума за постосвобожденска България, която благодарение на чуждата помощ е свалила хомота на османското владичество и започва изграждането на основите на държавата. В съвременния вариант отново става дума за изграждане, този път на основите на демокрацията, но а е следствие на падането на Берлинската стена на 9.11.1989 г. Повдигането на желязната завеса откри пътя към демокрация за страните от Централна и Източна Европа, сред които бе и нашата страна. Обикновено уроците на историята се повтарят поне дотогава, докато не се извадят поуките от нея. Животът на Търновската конституция в изминалите 140 години преминава през редица политически сътресения и изпитания - неведнъж суспендирана, забранявана, променяна и заличавана - защото така се случва винаги, когато правата и свободата са донесени от щъркела, а не заслужено изстрадани и осъзнати. Даровете на щъркела рядко се ценят, защото така е устроена човешката природа. Затова уроците на историята напълно закономерно се повториха и тогава, когато щъркелът донесе на България възможността да се присъедини към ЕС. Да се очаква, че страната ни автоматично ще припознае и реципира изстраданите и исторически заслужени ценности, върху които са изградени старите западни либерални демокрации, беше наивно от страна на европейските ни партньори. В крайна сметка се оказа, че Лицемерието в отношенията ни с европейските партньори постепенно създаде условия у нас да се изродят основни принципи, върху които се изгражда демокрацията. Не бих могъл да изкажа по-добре от адв. Валентин Брайков случващото се и затова позволете ми да цитирам казаното от него преди време: \"В нивата на българското право навлязоха бесни глигани, които обръщат от корен отдавна посятото. През последните години сме свидетели на невиждан нормативен разврат, който посяга на хилядолетни европейски правни светини. С обратна сила брутално се отнемат права, придобити чрез класически правни институти по действащи закони. Гледката може да се сравни само със спасителните лодки на \"Титаник\", от които по-силните изритват слаби и безпомощни удавници, за да не се спасят. Режисьорите на този спектакъл чували ли са, че Законът е като библейски Завет/Обещание - една тържествена свещена клетва на държавата към нейния гражданин? Държавата започва и завършва със справедливостта. Да върнем Бога в Храма, да стане справедливостта полярна звезда на българското право и да освети пътя ни за изход от блатото. Първата крачка е да пожелаем това. Вижте как го е казал Цицерон преди 2000 години: \"А видовете несправедливост са два: единия проявяват причиняващите я, а другия - онези, които, макар и да могат, не спасяват пострадалите от нея. Защото... който не защити пострадалия и не се противопостави на неправдата, ако може, е толкова виновен, колкото ако бе изоставил родителите си, приятелите си или отечеството.\" Върховенството на закона и разделението на властите у нас, уважаеми дами и господа, са силно компрометирани, а Изпратили сме в парламента да ни представляват хора, които дори не искат да имат допир със съседите си и за тази цел си купуват отделен асансьор, макар формално тяхната функция е да бъдат изразители на народната воля, която да въплътяват в правни норми. Ако кажа, че независимостта на съдебната власт и свободата на медиите у нас са под голям въпрос, ще трябва да добавя още нещо. Мракобесните времена в българското правораздаване тепърва предстоят, защото настоящият главен прокурор Сотир Цацаров вече се е прицелил в креслото на главния инспектор. Благодарение на правомощията, с които разполага тази институция, тя ще се превърне в поредното завоевание на олигархични интереси - така както работеше българската прокуратура през последните седем години. Но затова пък у нас У нас всички независими от властта са под постоянна атака, списъци на \"врагове\" и \"предатели\" висят по вестниците, а ксенофобията и омразата се превърнаха в управленска политика. За съжаление онзи европейски елит, който направи през 2007 г. политическия компромис с приема на България в ЕС, считаше, че страни като България могат лесно и с помощ отвън да преодолеят тежката наследственост от тоталитарния режим, васален на Съветския съюз и организирано-криминалния преход, и по тази причина не предвидиха реални санкции. Заради политическия компромис обаче, направен с приемането на България и Румъния, за двете страни бе предвиден механизъм за продължаващо наблюдение, в който не съществуват абсолютно никакви санкции. В момента ставаме свидетели на защото в системата все още има магистрати, които защитават достойнството и честта на тогата. Липсата на устойчива опозиционна група към настоящия момент в рамките на ВСС всъщност показва, че в кадровия орган този процес върви към приключване. За съжаление никой не може да каже със сигурност кога загива една демокрация, кога една правова държава деградира и се превръща само в празна опаковка. Няма определена мярка, но събитията в България от последните години ми напомнят историческия контекст, в който се е развил националсоциализмът. Какво може да стори в една такава ситуация председателят на върховната съдебна инстанция? Всичко, което му е останало, е словото. И все пак той не може да остане \"аполитичен\", тъй като спазването на конституцията се е превърнало в политически въпрос, par excellence. които с готовност участват в трансформирането на либералния германски закон в инструмент за потисничество, дискриминация и геноцид. Тази цел е постигната без съществено вмешателство в дейността на съдилищата и без предприемането на дисциплинарни мерки срещу съдиите. Хитлер е ненавиждал съдиите. Не всички съдии обаче са съучастнически настроени слуги на режима — някои от тях му дават отпор именно в качеството си на съдии. В тази връзка норвежкият колега проф. Петър Гравер разказва историята на Лотар Крайсиг - най-известният германски съдия с опозиционни възгледи от времето на фюрера. От публикуваните едва през 2011 г. биографични бележки на Крайсиг разбираме следното: \"През пролетта на 1933 г. си написах оставката. Изброих множество случаи на допуснати от прокурори нарушения на най-елементарни процесуални правила - както чрез действие, така и чрез бездействие. След безсънна нощ осъзнах, че подобна стъпка би била твърде лесна. Тя би означавала противоречията да потънат в забрава и би отворила широко поле за действие на отклонилите се от правилния път.\" Същият този съдия при поставянето на портрет на Адолф Хитлер в сградата на съда на 1 май 1933 г. напуска церемонията в съдебната зала в знак на протест. И е изключен от програмата за \"продължаващо обучение\" за това, че на официално събитие не отправя три пъти на висок глас поздрава \"Хайл Хитлер!\". Няколко месеца по-късно съдия Крайсиг купува ферма извън града и подава молба за преместване в съд, който се намира в близост до нея. Министерството се възползва от тази възможност да се отърве от непокорния съдия и удовлетворява молбата му. В началото на 1940 г. Крайсиг разбира, че е в ход преместването и последващото умъртвяване на институционализирани лица с умствени увреждания под негов съдебен надзор. Съдията счита, че това е крещящо нарушение на закона, и пише писмо в този смисъл до председателя на съда. В това свое писмо той тъй като позволява бруталното навлизане - без да съществуват подходящи законови гаранции за защита - първо, на концентрационните лагери, а след това - на институциите за лица с умствени разстройства и психични заболявания в основни сфери в живота на личността и обществото. Председателят на съда настоява Крайсиг да оттегли писмото, което той отказва да направи. Тогава му е наредено да проведе разговори в министерството на правосъдието. Според заключителните думи на министъра на правосъдието след тази среща \"човек, който не може да приеме волята на фюрера като най-висш източник на правото, не може да заема съдийска длъжност\". Според проф. Петър Гравер, от една страна, фактът, че по времето на нацисткия режим е имало такива съдии, буди надежда. От друга страна обаче, униние буди обстоятелството, че тези съдии са единици, особено предвид крещящата несправедливост на разбирането на закона и действията, които предприемат нацистите, и тяхната отдалеченост от всяко разумно тълкуване на принципа на демократичната държава в рамките на западната правна традиция. С примера, с който си послужих, бих искал да провокирам размисъл и най-вече дебат за състоянието на правовата ни държава. В тази връзка бих искал да припомня и експеримента с жабата, която, ако бъде хвърлена в тенджера с гореща вода, веднага изскача, ако може. Но ако бъде поставена в студена вода, която постепенно се затопля, тя си остава спокойна, докато умре. От случващото, което ни заобикаля, едва ли би било преувеличено, ако кажа, че Бедата е, че затоплянето й се случи с неумелото съдействие на ЕК, докато останалите държави членки стоят встрани и безпомощно наблюдават. Такава за съжаление е съдбата и на други постокомунистически членки като Унгария, Полша, Румъния. Затова предлагам, докато тръпнем в очакваме на поредното неумело съдействие, да си припомним приказката за неволята. Уважаеми дами и господа, време е да спрем да се препъваме в един и същ камък, който историята мъдро ни препречва. Време е да заслужим свободата си, а не да чакаме отново наготово. Завоевателите на правата и институциите ни вече не са в състояние сами да се спрат, нужна им е помощ. Време е свободата ни да дойде на бял свят по естествен път, а не отново да чакаме щъркела. Само тогава, когато си заслужим правата, те ще се превърнат за нас в истинска ценност. В тази връзка позволете ми да завърша с един цитат от Кристиан Таков, светла му памет: \"Да не си борец за право, значи да си негов убиец. Защото времето е разделно, границите са ясни и няма спор кои са лошите. Със сигурност измежду тях са безразличните. Оттук нататък има само два пътя - на борбата за право и на предателството към него. Ние не избираме дали да се впуснем в тази борба, избираме само на коя страна ще застанем. Времето решава дали да помни, или да замъти временните ни предателства към нея. Съдбата пък избира колко дълго ще ни позволи да я продължим. Спечелването й е немислимо, но спирането й - позорно.\"", "date": "2019.04.17", "title": "Лозан Панов: Ключови държавни институции са завладени от частни интереси"}
{"url": "https://www.dnevnik.bg/bulgaria/2019/04/17/3421292_nataliia_nikolova_zapochva_vtori_mandat_kato_okrujen/", "text": "Наталия Димитрова Николова-Бончева бе избрана единодушно за втори мандат като административен ръководител на Окръжната прокуратура в София. Тя бе подкрепена от 11 членове на прокурорската колегия във Висшия съдебен съвет (ВСС), сред които и главният прокурор Сотир Цацаров. Николова бе единствен кандидат за поста. Наталия Николова е родена на 30 януари 1976 г. в Етрополе. Завършва право в Югозападния университет \"Неофит Рилски\" в Благоевград. Започва кариерата си като следовател в Софийския окръжен следствен отдел в Ботевград. От ноември 2008 г. до май 2012 г. работи като командирован прокурор в Окръжната прокуратура в София. След това продължава кариерата си в прокуратурата в Ботевград, а от май 2012 г. до март 2014 г. е назначена в Окръжната прокуратура в София. От март 2014 г. застава начело като административен ръководител и окръжен прокурор на София, а днес бе подкрепена за втори мандат. Πpeди глacyвaнeтo главният прокурор Coтиp Цaцapoв ĸaзa, че районът е изключително тежък. \"Hямaлo e случай - пpoизшecтвиe или yбийcтвo, ĸoгaтo тя дa не реагира и да нe e билa нa мяcтoтo. Тя е изключително добър професионалист, пример за административен ръководител. Бих я подкрепил на 100%\", заяви главният прокурор. Веднага след избора той се обърна директно към Николова с думите: \"Не се чу нито една критика, но не защото искаме да Ви хвалим, а защото сме обективни.\" B излoжeниeтo cи пpeд ВСС тя обобщи някои от основните проблеми и предизвикателства. Софийската окръжна прокуратура е най-голямата окръжна прокуратура в страната. В нейния обхват влизaт 274 нaceлeни мecтa, 9 paйoнни пpoĸypaтypи, пpeз peгиoнa пpeминaвaт двe мaгиcтpaли. Имa мнoгo дeлa зa битoви пpecтъплeния, ocнoвнo cpeщy coбcтвeнocттa, зa ĸaнaлджийcтвo, ĸoнтpaбaндa, мнoжecтвo ĸaтacтpoфи. Николова припомни и някои от последните тежки катастрофи, по които е работила оглавяваната от нея прокуратура – в тунела \"Витиня\", на магистрала \"Тракия\", автобусната катастрофа край Своге. Припомни и убийството в Ботевград, както и престрелката с избягалия затворник Владимир Пелов в Ботевград. При изслушването си тя представи и факти, свързани с предстоящата реорганизацията на районните прокуратури. Според приетото преди две години решение от прокурорската колегия те трябва да се влеят в районната прокуратура в областния град. Показа и нагледно на карта как са разпределени районите. В случая обаче такава районна прокуратура-център няма. Окръжната прокуратура е в София, а деветте районни прокуратури са разпръснати в обширен район. На места те са и труднодостъпни, а това води до проблема с транспорта не само за следователи и прокурори, но и за гражданите.", "date": "2019.04.17", "title": "Наталия Николова започва втори мандат като окръжен прокурор на София"}
{"url": "https://www.dnevnik.bg/sviat/2019/04/17/3421297_pochina_bivshiiat_peruanski_prezident_prostrelial_se/", "text": "Заемалият два пъти поста президент на Перу Алан Гарсия почина часове след като се простреля, докато полицията влизаше в дома му, за да го арестува като част от разследване за корупция. Това съобщиха перуанското издание \"Ел комерсио\" и световни медии. Гарсия, заемал поста от 1985 до 1990 г. и от 2006 до 2011-а, трябваше да бъде арестуван заради \"случая Одебрехт\", свързан с едноимменната бразилска строителна компания. Според  \"Ел комерсио\"  той е издъхнал на операционната маса в болница в столицата. Прострелял се е в главата, а не във врата, както първоначално съобщаваха местни издания. Според каталунското издание  \"Ла Вангуардия\"  той поискал от служителите на реда да му разрешат да звънне на адвоката си, влязъл в стаята си и оттам се чул изстрел. Той трябваше да остане в ареста 10 дни заради обвиненията, че е получил нелегални плащания от \"Одебрехт\", за да им бъдат възложени поръчки. Компанията твърди, че е правила такива в Перу и други латиноамерикански държави. Вътрешният министър Карлос Моран увери на пресконференция, че полицейската операция за ареста му е била извършена при спазване на всички професионални критерии и протоколи. Преди заповедта за задържане Гарсия бе заявил, че няма да иска убежище, нито да се крие. Той вероятно имаше предвид неуспешно подадената молба за убежище в Уругвай през ноември. В Перу имената на още няколко президенти са замесени в скандала \"Одебрехт\"- на Алехандро Толедо (с мандат между 2001 и 2006 г.), Оянта Умала (2001-2016 г.) и Педро Пабло Кучински (2016-2018 г.) В списъка е и Кейко Фухимори, опозиционен лидер и дъщеря на бившия президент Алберто Фухимори, излежаващ две присъди за подкуп.", "date": "2019.04.17", "title": "Почина бившият перуански президент, прострелял се, преди да бъде арестуван"}
{"url": "https://www.dnevnik.bg/evropa/evropeiski_parlament/2019/04/17/3421294_postoianen_korpus_ot_10_hil_dushi_shte_pomaga_na/", "text": "Евродепутатите приеха новото законодателство, което засилва Европейската агенция за гранична и брегова охрана, гарантирайки по-добра защита на външните граници на ЕС, съобщи пресслужбата на Европейския парламент. Целта на промените в Европейската агенция за гранична и брегова охрана (\"Фронтекс\") е да се разрешат съществуващите проблеми и да се отговори по-добре на нуждите, свързани със сигурността и миграцията. Нов постоянен корпус Нов постоянен корпус ще бъде установен в подкрепа на страните на ЕС по места за гранични проверки и задачи, свързани с връщането на неправомерно пребиваващите лица, както и за борба с трансграничните престъпления. Започвайки с 5 хил. души оперативен персонал през 2021 г., постоянният корпус ще бъде пълноценно функциониращ през 2027 г. с персонал от 10 хил. души. Корпусът ще включва и резерв за бързо реагиране при извънредни ситуации. Постоянният корпус ще включва гранични и крайбрежни патрули, наети от агенцията, както и командирован персонал на задължителна основа от страните на ЕС. По-ясни процедури за връщане Модернизираната агенция ще има възможност да оказва подкрепа за изпълнението на процедурите за връщане в държавите членки, като например идентифицира незаконно пребиваващите граждани на трети страни или помага на националните органи за издаване на документи за пътуване. Новите правила ще засилят също сътрудничеството с Европейската служба за подкрепа в областта на убежището. Сътрудничеството със страни извън ЕС също ще бъде подсилено, като се дава възможност за нови споразумения, отвъд настоящото ограничение до съседни на ЕС държави. Зачитането на основните права и защитата на личните данни в това сътрудничество е гарантирано чрез серия от предпазни мерки. Освен това, значителен брой наблюдатели на основните права постоянно ще оценяват дали оперативните дейности на агенцията спазват основните права. Правилата бяха приети с 403 гласа \"за\", срещу 162 гласа \"против\" и 44 \"въздържал се\". Текстът сега трябва да бъде официално одобрен от Съвета преди да влезе в сила.", "date": "2019.04.17", "title": "Постоянен корпус от 10 хил. души ще помага на страните в ЕС при гранични проверки"}
{"url": "https://www.dnevnik.bg/sviat/2019/04/17/3421301_blizo_180_sa_zaginalite_800_-_ranenite_v_novata/", "text": "Близо 180 души са загинали в резултат на нападението на бунтовническия командир Халифа Хафтар срещу либийската столица Триполи, предаде в. \"Гардиън\". Ранените са поне 800 души. Преди две седмици Хафтар, който контролира Източна Либия,  започна офанзива срещу столицата , където управлява признатото от ООН правителство. Поне четирима цивилни са загинали само при снощната бомбардировка над Триполи. \"Ужасна нощ на безразборно обстрелване на жилищни райони. В името на 3 млн. души в района на Триполи тези нападения трябва да спрат веднага,\" написа Гасан Саламе, специалният пратеник на ООН за Либия, в профила си в \"Туитър\". Премиерът на международно признатото либийско правителство на националното съгласие (ПНС) Файез ел Сарадж обвини маршал Халифа Хафтар, чиито войски настъпват към Триполи, във военни престъпления след обстрела, предаде Франс прес. \"Ще представим утре всички документи в Международния наказателен съд (МНС) за военни престъпления и престъпления срещу човечеството\", каза Сарадж. Той нарече Хафтар \"военнопрестъпник\". Либийската национална армия (ЛНА) на Хафтар отрече да е извършила този обстрел и обвини за него \"терористични милиции, които контролират столицата и изстрелват безогледно ракети \"Град\" и артилерийски снаряди\". От началото на 4 април на настъплението на войските на маршал Хафтар към Триполи в боевете са убити най-малко 174 души по данни на Световната здравна организация. Според ръководителя на администрацията на Триполи Абдел Рауф Бей ал Мал, цитиран от ТАСС, са загинали най-малко 496 човека, а 24 000 са били принудени да напуснат домовете си. В момента в Либия има две правителства - международно признатото ПНС на Сарадж и базираното в източната част на страната правителство на Абдала Абдуррахман ат Тани, което има свой парламент и се подкрепя от ЛНА на Хафтар. Вчера прокурорката на МНС Фату Бенсуда даде да се разбере, че няма да се поколебае да включи Либия в разследванията си на военни престъпления и престъпления срещу човечеството. \"Никой не бива да се съмнява в решителността ми по този въпрос\", подчерта тя. Признатото от ООН правителство междувременно освен това съобщи, че се готви да започне контраофанзива срещу Либийската национална армия (ЛНА) на Хафтар в опит да завладее Бенгази. Новата офанзива отложи мирна конференция на ООН, която трябваше да се състои на 14 и 15 април в град Гадамис, недалеч от границата с Алжир и Тунис.", "date": "2019.04.17", "title": "Близо 180 са загиналите, 800 - ранените в новата офанзива на Хафтар в Либия"}
{"url": "https://www.dnevnik.bg/evropa/evropeiski_parlament/2019/04/17/3421302_evroparlamentut_poiska_ednochasov_srok_za_premahvane/", "text": "Интернет компаниите трябва да премахнат терористичното съдържание в рамките на един час след получаване на заповед от властите, за да се борят с радикализацията и да допринесат за обществената сигурност, настоя днес Европейският парламент. С 308 гласа \"за\", 204 гласа \"против\" и 70 гласа \"въздържал се\", Парламентът подкрепи в сряда предложение за регламент за борба със злоупотребата с интернет хостинг услуги за терористични цели. Компаниите, които системно и постоянно не спазват закона, могат да бъдат санкционирани с до 4% от глобалния си оборот. Новоизбраният Европейски парламент ще отговаря за преговорите със Съвета на министрите относно окончателната форма на текста. Без задължение за наблюдение или филтриране  След като интернет компания, която хоства съдържание, качено от потребители (като Facebook или YouTube), и която предлага услугите си в ЕС, е получила заповед за премахване от компетентния национален орган, тя ще разполага с един час, за да го премахне или да забрани достъпа до него във всички държави членки на ЕС. Компаниите обаче няма да бъдат задължени да наблюдават информацията, която предават или съхраняват, нито да търсят активно факти, показващи незаконна дейност. За да помогнат на по-малките платформи, евродепутатите решиха, че когато една компания никога преди това не е получавала заповед за премахване, компетентният орган трябва да се свърже с нея, за да й предостави информация за процедурите и сроковете, най-малко 12 часа преди издаването на първата заповед за премахване на съдържанието, което хоства. Ако дадена компания е била обект на значителен брой заповеди за премахване, властите могат да поискат от нея да приложи допълнителни конкретни мерки (например да докладва редовно на властите или да увеличи човешките си ресурси). Евродепутатите от Комисията по граждански свободи се съгласиха да не налагат задължение за мониторинг на качено съдържание, нито за използването на автоматизирани инструменти. Какво е терористично съдържание? Законодателството е насочено към всякакви материали - текст, изображения, звукозаписи или видеоматериали, които \"подбуждат или скланят към извършване на терористични престъпления или съучастие в тях, дават инструкции за извършване на такива престъпления или подстрекават към участие в дейности на терористична група\" както и съдържание, даващо насоки за това как да се произвеждат и използват експлозиви, огнестрелни оръжия и други оръжия за терористични цели. Съдържанието, разпространено за образователни, журналистически или изследователски цели, трябва да бъде защитено, според евродепутатите. Те също така дават ясно да се разбере, че изразяването на полемични или противоречиви гледни точки по чувствителни политически въпроси не трябва да се смята за терористично съдържание. Даниел Далтoн (Европейски консерватори и реформисти, Обединено кралство), докладчик на Европарламента за законопроекта, заяви: \"Очевидно има проблем с терористични материали, които дълго циркулират в интернет без да бъдат проверени. Тази пропаганда може да бъде свързана с действителни терористични случаи и националните органи трябва да могат да действат решително. Всяко ново законодателство трябва да бъде практично и пропорционално, ако искаме да запазим свободата на словото. Без справедливи процедури съществува риск от премахване на твърде много съдържание от страна на компаниите с превантивна цел и без да е необходимо. Новото законодателство не трябва да води до наблюдение на съдържанието през задната врата\".", "date": "2019.04.17", "title": "Европарламентът поиска едночасов срок за премахване на терористично съдържание онлайн"}
{"url": "https://www.dnevnik.bg/sviat/2019/04/17/3421303_taim_obiavi_stote_nai-vliiatelni_lichnosti_za_2019_g/", "text": "Американското списание \"Тайм\"  публикува списъка  на \"Стоте най-влиятелни хора\" за 2019 г., разпределен в категориите \"Пионери\", \"Творци\", \"Лидери\", \"Икони\" и \"Титани\". Сред лидерите са посочени Нанси Пелоси, председател на Камарата на представителите на САЩ, лидерът на републиканците в Сената на САЩ Мич Макконъл, президентът Доналд Тръмп, папа Франциск, президентите на Бразилия, Китай и Мексико - Жаир Болсонаро, Си Цзинпин и Андрес Мануел Лопес Обрадор, лидерът на венецуелската опозиция Хуан Гуайдо, както и специалният следовател Робърт Мълър. Като творци според списанието изпъкват актьорът и продуцент Дуейн Джонсън, певицата Ариана Гранде, актьорите Рами Малек, Глен Клоуз и Реджина Кинг, корейската попгрупа Би Ти Ес (BTS) и др. Сред иконите са отбелязани певиците Тейлър Суифт и Лейди Гага, бившата първа дама на САЩ Мишел Обама, режисьорът Спайк Лий и художникът Дейвид Хокни. Списъкът на пионерите се оглавява от канадската актриса Сандра О, а в тази категория е включено и уискито \"Джони Уокър\", което според редакцията има \"мисията да насърчава духа на прогреса\". Водач на \"титаните\" е египетският футболист Мохамед Салах, следван от личности като баскетболиста Леброн Джеймс, основателя на \"Фейсбук\" Марк Зукърбърг, голфъра Тайгър Удс, еврокомисаря Вера Йоурова или председателя на Управлението на федералния резерв на САЩ Джероум Пауъл. /БТА", "date": "2019.04.17", "title": "\"Тайм\" обяви стоте най-влиятелни личности за 2019 г."}
{"url": "https://www.dnevnik.bg/sport/2019/04/17/3421207_atletiko_prepodpisa_s_vrataria_si_i_mu_sloji_otkupna/", "text": "Вратарят на \"Атлетико\" (Мадрид) Ян Облак подписа нов договор с отбора си до 2023 г., съобщи клубът. Словенецът изрази задоволството си от удължаването на контракта, а по непотвърдена информация заплатата му ще бъде 10 милиона евро на година. \"Много съм щастлив, че ще продължа да играя за \"Атлетико\". Ще защитавам цветовете на клуба по възможно най-добрия начин и ще продължа да работя още по-здраво\", заяви стражът. \"Атлетико\" иска да задържи дълго Облак и затова освен подобрените параметри в условията на вратаря е увеличена и откупната му клауза. От 100 милиона евро тя вече е 120 милиона, съобщава \"Марка\". Облак е в \"Атлетико\" от 2014 г., когато беше купен от \"Бенфика\" за 16 милиона евро. Оттогава постоянно има интерес към словенеца и от други водещи отбори в Европа. Облак има 203 мача за \"дюшекчиите\", в които е запазил 115 сухи мрежи.", "date": "2019.04.17", "title": "\"Атлетико\" преподписа с вратаря си и му сложи откупна клауза от 120 милиона евро"}
{"url": "https://www.dnevnik.bg/sport/2019/04/17/3421299_botev_pobedi_cska_v_golovo_shou_i_se_zaputi_kum/", "text": "Ботев\" (Пловдив) пропиля два гола аванс срещу ЦСКА, но стигна до драматична победа с 3:2 в първи двубой от полуфиналите за Купата на България. Двубоят се игра на стадиона в квартал \"Коматево\", като предложи атакуващ футбол, много обрати, доста голови ситуации и няколко спорни съдийски решения. Въпреки че от началото на второто полувреме играха с човек повече, домакините допуснаха да се стигне до изравняване в 69-ата минута. Шест минути преди края на редовното време обаче влезлият като резерва Ферибори Доре донесе победата на \"канарчетата\". Реваншът на стадион \"Българска армия\" е на 24 април от 19.00 часа. В другия полуфинал \"Локомотив\" (Пловдив) на практика си гарантира участие в битката за трофея още след първата среща. Във вторник \"железничарите\" разбиха \"Септември\" с 4:0 и обезсмислиха реванша в София на 23 април. Мачът в \"Коматево\" започна вихрено, като ЦСКА можеше да откри резултата само след 85 секунди. Груба грешка на Радослав Терзиев позволи на Али Соу да се озове очи в очи с Даниел Кайзер. Гамбийският нападател прехвърли вратаря, но топката премина покрай десния стълб. Последваха по-добри минути за \"Ботев\". При една ситуация вратарят Витаутас Черниаускас се размина с топката след центриране от свободен удар на Тодор Неделев, но домакините не успяха да се възползват. В 14-ата минута тимът на Николай Киров все пак поведе. Божидар Чорбаджийски замахна необмислено да изрита топката в наказателното поле. Лазар Марин се възползва от ситуацията и се просна на тревата, а главният съдия Николай Йорданов отсъди дузпа. В своя мач №200 за \"Ботев\" Неделев реализира по безапелационен начин и откри резултата. В 26-ата минута \"Ботев\" увеличи аванса си след отлична контраатака. Джонатан Перайра отне топката от Жанио Бикел, след което Неделев напредна през центъра и изведе вдясно Антоно Вутов. Бившият играч на \"Левски\" финтира технично Чорбаджийски и спокойно прати топката покрай Черниаускас - 2:0. Само пет минути по-късно ЦСКА се върна в мача. Енрике Рафаел проби отляво и центрира. Топката първо се отби в лявото рамо на Перейра, а след това срещна дясната му ръка. Реферът Йорданов отсъди дузпа и Соу реализира със страхотно изпълнение. ЦСКА завърши по-добре първото полувреме, но малко след почивката остана с човек по-малко на терена. В 52-ата минута Бикел фаулира Александър Тонев и получи втори жълт картон. При отсъдения свободен удар \"Ботев\" можеше да отбележи трети гол, но Черниаускас спаси удар на Тонев, а след това Лъчезар Балтанов не успя да направи добавка. Въпреки че остана с десет души на терена, ЦСКА заигра по-добре. Червените се впуснаха в атака и бяха близо до изравняване в 61-ата минута. Соу стреля с глава след центриране на Жоржиньо, но топката се отби в напречната греда. Веднага след това Терзиев опита да я изчисти, но я изпрати в ръката на съотборника си Перейра. Йорданов прецени, че дистанцията е твърде малка и подмина ситуацията. Това предизвика много бурна реакция на скамейката на ЦСКА, а Любослав Пенев едва не нахлу на терена. Усилията на гостите все пак дадоха резултат и те стигнаха до изравняване в 69-ата минута. Терзиев фаулира Кристиан Малинов на границата на наказателното поле, а Рубен Пинто изпълни отлично прекия свободен удар и прати топката в мрежата - 2:2. \"Ботев\" реагира бързо, натисна в търсене на трети гол и успя да го постигне. Доре се измъкна сам срещу Черниаускас след перфектно извеждащо подаване с Неделев и със силен удар в далечния ъгъл отново изведе домакините напред. \"Канарчетата\" можеха да постигнат и по-убедителна победа, но пропиляха отличен шанс за четвърти гол в 88-ата минута. Неделев беше изведен с пета от Вутов и пусна топката успоредно на голлинията за Доре. Турицов обаче се намеси решаващо и спаси сигурно попадение.", "date": "2019.04.17", "title": "\"Ботев\" победи ЦСКА в голово шоу и се запъти към пловдивски финал за Купата"}
{"url": "https://www.dnevnik.bg/sviat/2019/04/17/3421322_ne_napulno_murtvi_-_ucheni_chastichno_sujiviha_mozuci/", "text": "Американски учени обявиха, че частично са съживили мозъците на прасета и те са били активни четири часа след смъртта им, предаде Би Би Си. Новината може да разпали дебат за бариерата между живота и смъртта и да предостави ценна информация за болести като Алцхаймер. Макар изследването да показва, че смъртта на мозъчни клетки може да бъде спряна и дори някои връзки в мозъка да се възстановят, по време на експеримента не е имало сигнали за дейност, близка до \"съзнание\". Резултатите от експеримента обаче поставят под въпрос идеята, че мозъкът окончателно спира работа, щом не се захранва с кръв. Постепенно, а не внезапно Опитът с 32 мозъка включва свързването им със система, изработена от екип в Йейлския университет. Специално създадена течност е била изпомпвана около мозъка, имитирайки пулс. Синтетична кръв разнасяла кислород и медикаменти, забавящи или спиращи смъртта на мозъчни клетки. Случаите на смърт на клетките намалели, учените отчели възстановяване на кръвоносни съдове и известна мозъчна дейност, се отбелязва в  статия в сп. \"Нейчър\" . Мозъците били захранвани шест часа и това означава, че активност е регистрирана десет часа след смъртта. Органите остават \"мъртви\", но изследването променя представата за начина, по който умират клетките в мозъка - по-бавно, отколкото е смятано досега. Процесът е постепенен, а не внезапен, и \"някои от тези процеси могат или да се отложат, или да се съхранят, или дори обърнат,\" казва проф. Ненад Сестан от Йейлския университет. Въпроси Случаят повдига етични въпроси. Мозъците са от животни, взети от хранителната индустрия, а не отгледани в лаборатория, но въпреки това учените се притеснявали какво ще се случи, ако има признаци на съзнание при експеримента. Затова били използвани упойчащи вещества, за да се намали мозъчната активност, а при \"по-висока форма\" на мозъчна функция били решени да прекратят експеримента. Специалисти по етика отбелязват в списанието, че са нужни нови правила в областта - животни, използвани за изследователска дейност, могат да се окажат в \"сива зона - не живи, но не напълно мъртви.\" Остават отворени и други въпроси - колко дълго биха могли да \"работят\" мозъците, дали резултатите биха били други, ако преди смъртта на животното е минало по-малко време, и каква би била мозъчната активност без наличието на упойващите вещества.", "date": "2019.04.17", "title": "\"Не напълно мъртви\" - учени \"частично\" съживиха мозъци на прасета"}
{"url": "https://www.dnevnik.bg/sport/2019/04/17/3420388_grigor_dimitrov_izliza_sreshtu_44-iia_v_sveta_v_opit/", "text": "Григор Димитров се изправя срещу германеца Ян-Ленард Щруф в двубой от втория кръг на турнира от сериите \"Мастърс\" в Монте Карло. Мачът е трети на втория по големина корт - \"Корт на принцовете\", и ще започне около 16.00 часа българско време. Димитров започна сезона на червени кортове  с труден успех срещу Матео Беретини от Италия . Българинът участва в едва четвъртия си турнир за сезона след Бризбейн, Australian Open и мастърса в Маями. Той има седем победи и три поражения в досегашните си десет мача през 2019 г. Щруф, който заема 44-ото място в световната ранглиста, е спечелил осем от 15-те си двубоя през този сезон. В първия си мач на червени кортове високият близо два метра германец надигра поставения под №15 в Монте Карло Денис Шаповалов. 28-годишният тенисист от Варщайн загуби първия сет, но направи обрат и  спечели с 5;7, 6:3, 6:1 след два часа игра. Димитров и Щруф имат два мача помежду си на ниво АТП, като са разменили по една победа. През 2017 г. двамата отново бяха съперници във втория кръг в Монте Карло. Германецът спечели в три сета след обрат - 4:6, 6:3, 6:2. През 2013 г. Димитров се наложи с 6:1, 6:3 в осминафиналите на турнира в зала в Стокхолм по пътя към първата титла в професионалната си кариера. Двамата имат и една среща в турнир от сериите \"Фючърс\" - на червени кортове в Германия през 2010 г., когато българският тенисист побеждава със 7:5, 7:5. Ако отстрани Щруф, Димитров ще се класира за осминафиналите, където може да срещне носителя на рекордните 11 титли в Монте Карло Рафаел Надал. Най-успешният играч на червени кортове в историята на тениса също ще има трудно изпитание. Той започва защитата на трофея днес с двубой срещу сънародника си Роберто Баутиста Агут. Преди година Димитров и Надал се срещнаха в полуфиналите в Монте Карло. Испанецът се наложи с 6:4, 6:1 и записа 11-ата си победа от 12 мача срещу най-добрия български тенисист. Димитров има да защитава 360 точки в Монте Карло. При евентуална загуба от Щруф бившият №3 в света ще изпадне от топ 40 на световната ранглиста за пръв път от февруари 2013 г.", "date": "2019.04.17", "title": "Григор Димитров излиза срещу 44-ия в света в опит да стигне до мач с Надал"}
{"url": "https://www.dnevnik.bg/evropa/evropeiski_parlament/2019/04/17/3420418_es_vurvi_kum_zabrana_na_dvoiniia_standart_pri_stokite/", "text": "Европейският парламент днес може да направи последната необходима стъпка за приемането на законодателство срещу двойния стандарт при продуктите. Новите мерки обаче вероятно няма да са толкова амбициозни, колкото евродепутатите настояваха, и заради позицията на държавите членки се създават \"вратички\", а някои части в текста на постигнатото споразумение могат да се използват, за да продължи да има стоки с различно качество. Страните от Централна и Източна Европа от дълго време настояваха за правила, слагащи край на практиката, заради която, според тях, получават по-лоши продукти, отколкото държавите от Западна Европа. Дебатът за евентуалния двоен стандарт при храните бе повдигнат още през 2011 г., когато словашка неправителствена организация установи, че в някои хранителни продукти, продавани в Западна и Централна и Източна Европа, има разлики в две направления. От една страна в \"източноевропейските\" продукти се ползват по-евтини заместители на основни съставки, а от друга - има разминаване в количеството им. Българската агенция за храните също установи различия в някои продукти. Компаниите обаче поддържаха позицията, че подобни вариации в съставките нямат връзка с качеството на продаваните продукти и че причина са различните предпочитания на потребителите в Европа, различните условия за производство и националните регулации. \"Вратичките\" \"Дневник\" разговаря с евродепутата Емил Радев (ГЕРБ/ЕНП), член на комисията по правни въпроси, който посочи някои от проблемните моменти в бъдещото законодателство. Той обясни, че днес ще се гласуват постигнатите договорености по триалозите между Еврокомисията, Съвета (държавите членки) и Европейския парламент и ако ЕП приеме текстовете, а не отвори възможност за нов дебат и допълнения, няма да има друго гласуване в Парламента. Тъй като преговорите с държавите преминаха минаха тристранните диалози за приемането на досието, гласуването ще е окончателно. С това досие се изменят четири директиви, свързани с правата на потребителите. Основният елемент за двойните стандарти при храните е договореният текст в чл. 6, параграф първи от Директивата за нелоялни търговски практики. Според него следва да бъде забранено всяко предлагане на стока в една държава членка като идентично с това на стоки на пазара в други държави членки, доколкото те имат значително различен състав и характеристики, освен ако това не е оправдано от законни и обективни фактори. Радев смята, че този текст оставя редица вратички и не съвпада с много по-решителната позиция, която Европарламентът е застъпил при приемане на досието. \"Говорим за \"значително\" различен състав. Говорим също, ако е оправдано от законни или обективни фактори. Това са няколко вратички, които могат да се използват, за да продължи да има храни с различно качество в Източна и в Западна Европа\". Тъй като това не е позицията на Европейския парламент, Радев и негови колеги от други държави членки са вкарали изменение, което ще бъде гласувано и звучи така: \"Предлагане на стоки с идентично или привидно идентично представяне с това на друга стока, предлагане под същата марка, но с различаващ се състав или характеристики, е заблуждаваща практика. Такава практика следва да се счита за нелоялна и следователно да се добави към списъка на заблуждаващите търговски практики, които при всички обстоятелства се считат за нелоялни\". \"Говорим за всякакви различни, не за \"значително\", подчерта Радев, като отбеляза, че предвидените в това досие нови санкции достигат до 4% от годишния оборот на търговеца на дадената държава членка или, ако той не може да се определи, до 2 млн. евро. Новото законодателство предвижда още компаниите, които продават храни с различно качество в рамките на одобрените изключения, да информират потребителите за различията в съставките, като информацията трябва да бъде лесно разпознаваема. В статия по темата \"Политико\" цитира служители, запознати с досието, които отбелязват, че няма общо определение за това какво представлява \"значителна\" разлика и не се посочва как да се определи една основа, спрямо която да бъдат сравнявани продуктите. Друг служител определя компромисът като необходим, за да бъдат обединени страните от Централа и Източна Европа със западните евроскептици, като Германия и Австрия. Според други двама източници намерението не е било да се състави текст, който да покрива всеки отделен случай, а по-скоро да се създаде възможност за натиск и компаниите да бъдат изплашени, за да се откажат от най-явните злоупотреби. Другите слабости Като други проблемни моменти евродепутатът Емил Радев определи това, че няма договорен централен европейски орган, който да следи за качеството, и отделните органи в държавите членки ще правят това, което значи, че например Агенцията по храните в България ще прави изследвания на храните, предлагани в Западна Европа, ще прави анализи и на тези в България и, ако види значително различия, ще налага санкциите, предвидени в директивата. Това обаче ще стане много трудно особено с мултинационалните компании, на които седалището е в други държави членки или извън ЕС. Като важен успех Радев посочи, че допреди няколко години Европейската комисия отричаше да има двойни стандарти при храните. \"В началото на мандата ние я сезирахме многократно, но отговорът беше, че няма двоен стандарт при храните\". Изследвания за двойни стандарти След няколко месеца ще започне да действа и програма по инициатива на Радев и на евродепутата Андрей Новаков (ГЕРБ/ЕНП), пилотен проект, одобрен от Европейската комисия за изследвания в областта на двойния стандарт при храните, за подкрепа на потребителските организации и техните кампании за информиране на Европейските граждани за този проблем, за водене на дела, колективни искове, когато има уронване на интересите на потребителите и други. Бюджетът ще е милион и триста хиляди евро само за тази година. По думите на Радев, който се надява програмата да бъде удължена, тя ще помогне да има сведения дали съществуват двойни стандарти в отделните държави. Когато Еврокомисията получи данните от тази програма, ще може да модернизира още по-добре законодателството си. По-оптимистично настроен за новото законодателство е евродепутатът Момчил Неков (БСП/ Прогресивен алианс на социалистите и демократите). Според него основен въпрос е колко бързо ще се въведе тази директива в действие, кога ще се въведе, за да се изготви методология, и кой ще е компетентният орган за контрол. По думите му важното е, че се е постигнало по най-бързия начин споразумение и е то трябва бързо да влезе в сила. Това, което сме постигнали, е напълно достатъчно, за да защитим интереса на нашите граждани, допълни Неков.", "date": "2019.04.17", "title": "ЕС върви към забрана на двойния стандарт при стоките, но \"вратички\" крият риск от нарушения"}
{"url": "https://www.dnevnik.bg/analizi/2019/04/17/3419864_ako_ne_beshe_kostov/", "text": "Нека да опростя нещата максимално. Има едно нещо, за чийто смисъл нямаме съгласие. Това нещо е българският преход. Едни го оценяват по един начин, други – по друг. Това, за което имаме съгласие, е, че преходът е органично свързан с качеството на нашия живот; другото, около което имаме съгласие, е, че той е свързан с причиняване и претърпяване на несправедливост. Понеже не можем да организираме съд за прехода – няма как да съдим собствения си живот! – търсим неговия смисъл в публични дебати. Важна част от тези публични дебати са и мемоарите на политически лица, участвали в осъществяването на българския преход. Най-важните за публичния ни дебат са съответно мемоарите на най-важните ни политици. От важните най-важен е Иван Костов. Затова и в началото на този текст ще кажа кое за мен е фундаменталният проблем в неговите мемоари и защо говоря за мемоари, а не за свидетелства. Проблемът е, че не можеш да бъдеш едновременно легитимен свидетел и легитимен извършител на едно и също дело. За едни неща от прехода, в които той не е участвал пряко, свидетелската му оценка е валидна, но за други, особено през периода 1997-2001 г. оценката му на свидетел е по необходимост \"замърсена\" с тази на държавник. Държавникът не гледа отстрани, той взема нужните решения и действа. Затова и книгата на Костов трябваше да се нарича не \"Свидетелства\", а \"Свидетелства и деяния\". Първо няколко думи за свидетелствата, тоест за легитимните свидетелства. Те обхващат периода 1989-1996 г., когато Костов е първоначално експерт по финансите към СДС, по-късно министър на финансите в правителствата на Димитър Попов и на Филип Димитров, а след оставката на Филип Димитров и лидер на СДС. Тези свидетелства са до голяма степен свидетелствата на експерт по макроикономика и те имат една-единствена цел: да се оцени адекватно финансовото състояние на страната. Защо това е важно? Защото без тази оценка не може да се оцени адекватно нито финансовата катастрофа, до която Виденов докарва България през 1996 г., нито направеното по-късно от самото правителство на Костов. Привеждането на тези факти освен това трябва да пребори един от най-устойчивите митове на българския преход: че през 1991-1992 г. правителството на СДС е съсипало българската икономика и в частност българското земеделие. Сведенията, приведени от Костов, са красноречиви: икономиката ни е увредена тежко още в края на социализма, а опитът за реформи по времето на Филип Димитров донася дори известна стабилизация. Костов привежда коректно данните, с които разполага, и те са точно такива, каквито са. Няма нужда от тълкуване. Икономиката ни е пред фактически фалит, който е отлаган. С мораториума върху външния дълг, въведен от правителството на Луканов, фалитът вече е реален. Не познават ли приведените факти? Вярват, не защото са наивни, а защото нашата оценка за живота не се формира само и единствено от икономическите факти. В края на социализма е разбита не само икономиката, разбито е и нещо много по-сериозно: способността на средния човек да реагира на промените в действителността и да я оценява адекватно. Тази способност обаче не се възстановява само чрез захранване с икономически данни; възстановява се с морални и психологически факти, с описание на етическите и когнитивни ексцесии на прехода. С тези факти Костов не желае да се занимава. Сега за следващата роля – тази на деятел и държавник. Когато свидетелстваш за неща, които вече си извършил сам, възможностите ти са две. Първата е да говориш дистанцирано от самия себе си – като за някой друг. Така говори родоначалникът на обективната историческа наука – Тукидид, когато трябва да опише собствената си роля на генерал в атинската армия по време на Пелопонеската война. Другата възможност е да говориш, обратно, с пълно описание на собствената ти роля – с всичко, което си видял, почувствал и разбрал. Да говориш без премълчаване за силните и слабите ти страни. Тогава обаче свидетелството се променя и се превръща в изповед. Така говори в дневника си един от образците, следвани от Костов – Марк Аврелий. Тези страници от неговата книга, иначе написани прекрасно, са по същество и най-реторични. Факти се привеждат, когато става въпрос за икономика и геополитика, но когато става въпрос за други теми – например за ролята на организираната престъпност в саботирането на реформите или за корупцията сред висшите управляващи, – фактите изчезват. Костов все пак дава обяснение: не му е работа да говори за неща, които са от компетенцията на съда. На същия съд, който иначе с право оценява на много места в книгата си като неефективен. Оценката за този период, през който Костов е начело на държавата, е твърде любопитна. От една страна, са неоспоримите макроикономически и геополитически постижения на неговото управление, а от друга – оценката, споделяна от него, че не всичко е станало така, както е трябвало да стане. Че реформите са се забавили; че когато е трябвало да се осъществят, са били препятствани от множество фактори; че резултатите, които са произвели, не са еднозначни. Пита се, естествено, кой е отговорен за това несъответствие? Прави чест на Костов, че на първо място е посочил себе си. Както сам казва, изпитвал е прекомерно доверие и не е упражнявал достатъчен контрол, липсвала му е чисто политическа и управленска подготовка, страхувал се е за своето семейство. Тези неща са човешки, нормални и читателят естествено симпатизира. Има обаче и друг ред от причини за провала на реформите. Те са поставени на преден план и по особен начин отместват отговорността от премиера. Между тях най-важни и коментирани са следните: липсата на воля за реформи у неговите съпартийци; заместването на тази воля с ретроутопии, тоест с вярата, че времето може да се върне автоматично назад така, сякаш комунизъм изобщо не е съществувал; липсата на желание за реформи в самото общество и по-точно нежелание да се плати цената им; силна опозиция от страна на бившите комунисти и органите на ДС, поддържани от Кремъл; най-сетне, организирана престъпност с огромно влияние върху политическите лица. С част от тези причини съм съгласен, с част от тях не съм и ми изглеждат дори обидно формулирани. Съгласен съм например с липсата на воля у отделни лица в синята партия, както и с ретроутопичните експерименти – например в опита за възстановяване на старите партии, съществували до 1945 г. Това, с което категорично обаче не съм съгласен, е липсата на подкрепа за реформи от страна на обществото. Не мисля, че през 1997 г. някой от милионите избиратели на ОДС е очаквал нещо друго, освен реформи. Нещо друго, освен поемане на страната в коренно различна посока.  Всъщност не е толкова важно как Костов формулира тези причини за провала на реформите, а как се отнася към тях. За него причината не е ред от факти, които произвеждат други факти, а по-скоро мощно обяснение, което просто съществува. Затова и когато говори за вездесъщата ДС или за организирането на българската мафия, привеждането на факти рязко секва. Костов не споделя информацията, с която като премиер е разполагал; разчита на магията на думите. На думи като \"мафия\" и \"организирана престъпност\". Те трябва да говорят на читателя сами за себе си.  Затова и в тези части книгата му спира да е истинско свидетелство. Защото вече се отнася към читателя не като към събеседник или съдник на делата, а като към фен. Написаното се насочва вече не към гражданския разум, а към чувствата. За съжаление! Този, който може да говори пред съда на гражданския разум, който има силата да го събуди и постави в изпитателна позиция, няма нужда от аплодисментите на фенове или омразата на антифенове. Което е едно и също. И накрая реплика към двете групи – фенове и антифенове на Костов. Ще кажете: \"Ако не беше Костов, нямаше\" и ще завършите с хвалебствия или ругателство по него. Казано сурово и по костовски: ако не беше Костов, щеше да е друг. Но беше Костов.", "date": "2019.04.17", "title": "Ако не беше Костов"}
{"url": "https://www.dnevnik.bg/sviat/2019/04/17/3420725_sauditskiiat_prestolonaslednik_podklajda_nova/", "text": "След години на хаос в Либия пратениците на Обединените нации смятаха, че са на ръба да сключат този месец споразумение, което щеше да накара фракциите в страната да участват заедно в конференция и да се договорят за единно правителство и план за избори. Тогава  Халифа Хафтар , 75-годишният военачалник, който има стремежа да стане следващия либийски диктатор, предприе настъпление срещу столицата Триполи, което прекъсна мирния процес и може да доведе до нова опустошителна арабска гражданска война. Какво накара Хафтар да заключи, че трябва да търси военна победа вместо компромис? През изминалите няколко дни отговорът постепенно се изясни: настъплението му се насърчава и подкрепя материално от Саудитска Арабия, Египет и Обединените арабски емирства. Тези арабски правителства и Русия преднамерено саботираха международните усилия, подкрепени от Европейския съюз, Африканския съюз и САЩ, както и от генералния секретар на ООН Антониу Гутериш. Хафтар получава подкрепа от тези външни сили, както и от Франция, от години, дори докато укрепваше контрола върху Източна Либия и когато създаде конкурентен режим на подкрепяното от ООН правителство в Триполи. Дни преди да започне най-новото си настъпление обаче самозваният генерал посети Саудитска Арабия, където са му били обещани милиони долари помощ за финансиране на операцията, както съобщи в. \"Уолстрийт Джърнъл\". Парите, предназначени да се плати на племенните старейшини и за наемане на нови бойци, представляват пореден безразсъдно хазартен ход на саудитския престолонаследник Мохамед бин Салман, който вече предприе катастрофална интервенция в Йемен, както и неуспешни опити да подчини ливанското и катарското правителство. В неделя Хафтар получи ясна подкрепа от египетския президент Абдел Фатах ас Сиси, с когото се срещна в Кайро. Ас Сиси се беше върнал от състояло се преди броени дни посещение при президента Тръмп в Белия дом, но не се поколеба да влезе в противоречие с настояванията на САЩ Хафтар да прекрати атаката си. Засега опитите за установяване на Хафтар в Триполи нямат изгледи за успех. В резултат на настъплението иначе разединените либийски сили се обединиха, а калени членове на милиции от други градове се стекоха в района, за да спрат инвазията. Поддръжниците на Хафтар изтъкват, че сред оказващите съпротива има екстремистки елементи, фигуриращи в списъка със санкции на ООН. Освен това обаче силите на Хафтар включват военнопрестъпници и изразители на саудитския тип религиозен фундаментализъм. Стълкновенията най-вероятно ще доведат до още повече безсмислени страдания за либийците, хиляди от които вече бяха прокудени от боевете. Потокът от бежанци през Средиземно море към Европа може да се засили, а групировката \"Ислямска държава\", за победата над която в Либия САЩ работиха години, може да се възроди. И всичко това в резултат на намесата на арабски правителства, които правителството на Тръмп определя като близки съюзници и отзивчиви партньори в района. Тръмп често се оплаква от \"клиенти\" на САЩ, които приемат помощта и закрилата на Вашингтон, само за да се възползват от неговата слабост. Ако се помъчи да се вгледа обаче, той ще открие прекрасен пример за това в Либия. /БТА", "date": "2019.04.17", "title": "Саудитският престолонаследник подклажда нова гражданска война"}
{"url": "https://www.dnevnik.bg/gradska_sreda/2019/04/17/3420798_deset_tramvaia_nov_vnos_kupuva_stolichna_obshtina_ot/", "text": "Столичната община ще купи 10 трамвая втора употреба от Чехия. Те ще са от широкорелсовия вариант \"Татра\", който е 1435 мм. Мотрисите са реновирани и този модел Т6А5 вече се доказа като безшумен и удобен за качване в София. Друг мотив за покупката е, че купените досега трамваи от същия модел не са имали нито една сериозна техническа повреда. Те струваха по 40 хиляди лева всеки. Предишната покупка на  чешки трамваи  е през 2017 г. и обслужват линия 20. Сегашната поръчка ще бъде финансирана със средства от Специализирания общински приватизационен фонд. Неговият председател Орлин Алексиев и зам.-кметът по финансите и транспорта на Столична община Дончо Барбалов ще внесат предложението за сделка за гласуване в Столичния общински съвет в четвъртък, 18 април. Новите 10 чешки мотриси ще обслужват линиите № 20 и 22.", "date": "2019.04.17", "title": "Десет трамвая \"нов внос\" купува Столична община от Чехия"}
{"url": "https://www.dnevnik.bg/na_put/2019/04/17/3415390_da_iziadesh_parche_sangriia/", "text": "По принцип сангрията и блъди мерито са за пиене. Освен ако не ги приготвят Фернандо Паласио и Адриан Леонели, преподаватели в Баския кулинарен център в Сан Себастиан - едно от трите места за образоване на готвачите в Испания. Те представиха някои от съвременните тенденции в испанската кухня по време на свой мастър клас в София в края на март. Сред тях е и подготвянето на коктейли за...ядене. Например, със специален уред се променя налягането в динята, изкарва се въздухът от нея и се инжектира със сангрия. Така популярният испански коктейл от вино, вода и плодове става за ядене. Ананасът може да се импрегнира с ром, а вкусът на класическия \"Блъди Мери\" да нахлува в устата при сдъвкването на малък домат, обработен по специален начин. Това са малки примери за част от иновациите, с които неизменно се свързва испанската кухня през последните поне 15 години. Горе-долу тогава на кулинарната сцена излиза молекулярната кухня на световноизвестния шеф готвач Феран Адриа и неговия ресторант El Bulli, който от няколко години е затворен за посетители, но е място за кулинарни изследвания, където се срещат готвенето и науката. Иновацията не избухва за една нощ Ако за масовия вкус храната, която се свързва с Испания, е традиционни ястия като паеята в отделните й разновидности, хамонът и кремът \"Каталан\", то испанската кухня отдавна е надхвърлила тези рамки. Макар че, както казва Ферандо Паласио, родом от Аржентина, изобщо не е проста работа да се приготви добра паея. Двамата с Адриан Леонели обясняват, че авангардизмът в кухнята не е нещо, което осъзнаваш в момента на възникването му. Дали дадена технология за готвене е авангардна се разбира едва след няколко години, разказват те. Испанската кухня стана много популярна може би преди 15 г., когато се случи мини революция, при която тя промени начина за правене на гастрономия най-вече с ключовото влияние на Адриа, казват двамата готвачи и преподаватели пред \"Дневник\". Те обаче посочват, че зад тази революция стои цял процес на трансформация. Направеното от Адриа е предхождано от друго развитие от 70-те и 80-те години на 20 век. Тогава с обединените усилия на няколко от топ готвачите се ражда новата баска кухня. Очаквано тя е повлияна от близостта с Франция, но това не бива да подвежда очакването за същите вкусове. Науката навлиза в баската кухня, за да я издигне на съвсем ново равнище и в същото време да покаже, че гастрономията за баските има статут на религия. Нито Паласио, нито Леонели могат да се сетят за обществено събитие в Сан Себастиан, което по някакъв начин да не е свързано с храната. Ние гледаме на гастрономията в цялост - не просто като на ядене, а излизане навън, общуване с другите, едно цялостно преживяване, казват готвачите за баската кухня, в която обучават. Макар единият да идва от Аржентина, а другият да е родом от Мадрид. Какво има в чинията на баските Почти равно отдалечено от столицата Мадрид и от любимия испански град на много туристи Барселона, Сан Себастиан остава сякаш малко встрани от масовото туристическо внимание. Популярен е за масовата аудитория с провеждания там всяка година филмов фестивал. Но всъщност това е мястото с най-много ресторанти със звезди \"Мишлен\". Затова и местните туристически агенции се надпреварват да предлагат различни по ексклузивност и цена гурме пакети. Туристите могат да избират между различни по продължителност готварски класове, частна обиколка на емблематични места за хранене, посещения на изба в близкия винен район Риоха. Това, че Паласио и Леонели преподават висша кулинария, не означава, че самите те се хранят непрекъснато с ястия, от които буквално извират иновативни техники. Обясняват, че продуктът е много важен, независимо дали готвиш просто ястие или такова, базирано на иновация. А тъкмо продуктите са нещото, което позволява големите вариации в храната в отделните части на Испания. Използваме ориз за паея, за ястие с месо или риба, но оризът в трите е различен вид, дава пример Леонели, който за себе си сутрин избира сандвич с хамон или оризов кейк, типичен за Страната на баските. Гастрономията е преживяване, затова всичко е свързано с качеството на продукта, допълва Паласио, който обичайно закусва омлет с кафе. Естествено и баските консумират много тапас - малки парчета хляб, натопени или облечени в аншоа, хамон, козе сирене, пържени чушки. В Страната на баските обаче не се ползва думата тапас, а пинчос. Леонели казва, че идва от местната дума за клечките, които неизменно са забодени в тукашното мезе. И тъкмо по броя на клечките после се формира сметката. Мерлуза в зелен сос, бейби калмари, приготвени в собственото им мастило - са част от местните специалитети. ", "date": "2019.04.17", "title": "Да изядеш парче сангрия"}
{"url": "https://www.dnevnik.bg/sport/2019/04/17/3420600_siti_priema_totnum_v_purviia_ot_seriiata_kljuchovi/", "text": "Манчестър сити\" навлиза в най-важната седмица за развитието на сезона си, като серията от ключови мачове започва с домакинство на \"Тотнъм\" в Шампионската лига. В първия четвъртфинал между двата тима \"шпорите\"  надвиха английския шампион с 1:0  след късно попадение на Хьон Мин Сон. Сега на своя \"Етихад\" \"гражданите\" ще се опитат да обърнат резултата и да стигнат до втори полуфинал в последните четири години. Седмицата е много важна за \"гражданите\", които в събота отново се изправят срещу \"Тотнъм\", този път в ключов двубой във Висшата лига. Следе 7 дни (24 април) \"Сити\" гостува на градския си съперник \"Юнайтед\" в друг шампионатен сблъсък. През миналия сезон \"Сити\" отпадна именно на тази фаза след две загуби от \"Ливърпул\" (0:3 и 1:2). \"Гражданите\" ще играят и срещу историята, след като едва два пъти от седем опита успяват да отстранят съперника си след загуба като гост в първата среща. Поражението преди седмица на \"Тотнъм стейдиъм\" беше единственото от 16 двубоя за тима на Пеп Гуардиола. \"Изобщо не мисля за крайната цел и евентуално с кой можем да играем на финал, още по-малко за \"Барселона\". Важното за мен е да играем добър футбол в следващия мач и да стигнем до полуфинал. Няма да правим трагедии, каквото и да се случи. Шампионска лига ще има и догодина, защото математически сме се класирали\", каза Гуардиола. Според мениджъра на \"гражданите\" те се изправят срещу \"великолепен отбор, дори и без Хари Кейн\". \"Хората казват, че съм дошъл в \"Сити\", за да спечеля Шампионската лига, но това не е така. Дойдох тук, за да играя футболът, който показваме в последните 20 месеца и естествено да печеля, но не това е първата ми цел\", каза мениджърът. \"Мачът е много по-различен от този в Лондон. Сега ние трябва да вкарваме голове, ще се нуждаем от повече контрол\", завърши Гуардиола. Съперникът \"Тотнъм\" ще бъде без голямата си звезда Хари Кейн, който получи контузия в първия мач. В негово отсъствие надеждите на \"шпорите\" са свързани с героя от първата среща Сон, Деле Али, както и Лукас Моура, който вкара хеттрик през уикенда. Въпреки това мениджърът Маурисио Почетино изрази надежда, че \"Тотнъм\" може да преодолее \"гражданите\". \"Чака ни още по-тежък мач, защото сме на терена на един от най-силните отбори в света. Хари ще ни липсва, но всички са готови да играят още по-мотивирано и да го заместят\". Който от двата тима продължи напред ще срещне сензацията \"Аякс\". Холандците отстраниха втори голям фаворит в турнира и след като детронираха \"Реал\" (Мадрид),  изхвърлиха от надпреварата и \"Ювентус\"  с обрат в Торино. \"Ливърпул\" ще довършва започнатото срещу \"Порто\" Далеч по-лесна е задачата на \"Ливърпул\", който гостува на \"Порто\" след аванс от 2:0 след първата среща. Червените постигнаха чиста победа на \"Анфийлд\", но имаха късмет да не допуснат гол през второто полувреме, който да даде шанс на \"драконите\". Двата тима вече знаят съперника си за полуфинала, след като  \"Барселона\" отстрани \"Манчестър юнайтед\"  и чака победителят от двойката. Историята е на страната на английския тим, който е продължавал напред 31 пъти от общо 36 случая, в които печели първата среща. Съставът на Юрген Клоп е в серия от 16 двубоя без загуба и седем поредни победи. За сметка на това \"Порто\" има пет поредни загуби от английски отбори, като никога досега не е побеждавал \"Ливърпул\". Преди двубоя Клоп обяви, че \"Ливърпул\" не е сигурен участник на полуфиналите и напомни изненадите дотук в турнира. Германецът избяга и от похвалите, че мърсисайдци са най-добрият отбор в света в момента. Подобно нещо каза треньорът на \"Порто\" Серджо Консейсао. \"За да си най-добър трябва да печелиш трофеи, това е разликата. Ние не сме спечелили нищо, но благодаря на всички, които го казват\", обясни мениджърът на \"Ливърпул\". \"Чака ни много тежък мач, защото \"Порто\" игра отлично на наш терен. Те видяха, че нямат какво да губят и през втората част бяха много опасни\".", "date": "2019.04.17", "title": "\"Сити\" приема \"Тотнъм\" в първия от серията ключови мачове за сезона"}
{"url": "https://www.dnevnik.bg/detski_dnevnik/2019/04/17/3420741_blizo_polovinata_ot_sedmoklasnicite_ne_viarvat_che/", "text": "Общо 44.7% от седмокласниците не вярват, че техните съученици са добри хора, сочат данните от национално представително проучване в 100 училища в цялата страна, проведено от  Центъра за приобщаващо образование . Данните бяха представени на обявяването на началото кампанията  Дни на приобщаването 2019 , която насочва общественото внимание към предизвикателства пред българското училище. Количественото  изследване на благосъстоянието на децата в училище , проведено от социологическа агенция GConsulting за центъра, сочи още че 43% от децата в 7-и клас не се чувстват значими в училище, а почти 30% се чувстват напълно изключени от средата. Фокусът на тазгодишното издание на Дни на приобщаването, организирано под мотото \"Айде да сме по-добри\", е да предизвика българските ученици да открият и споделят добрите неща, които виждат в училище. Това е и основното послание на видеоклипа на кампанията, заснет по идеи и с участието на петокласници от столичното 51-во СУ \"Елисавета Багряна\". Основен партньор на инициативата са влогърите от Айде БГ Ивайло и Християна. Те канят децата да изпратят историите за доброто, което са видели или преживели в училище, на e-mail:  po-dobri@cie-bg.eu  до 21 май. Десет от най-добрите истории ще бъдат разказани в специално видео в канала на Айде БГ, а петима от изпратилите истории ще имат ексклузивна фен среща с Ивайло и Християна в София в началото на месец юни. В рамките на кампанията започва и  конкурс за учители  от цялата страна на тема \"Видях доброто в теб\". Предизвикателството към тях е да съберат и разкажат историите на доброто, което откриват в своите класове – отново до 21 май на  po-dobri@cie-bg.eu . Най-добрите истории ще бъдат публикувани на образователния портал  Priobshti.se . Националната кампания Дни на приобщаването се организира за четвърта поредна година с подкрепата на Фондация \"Америка за България\". Дни на приобщаването 2019 г. ще продължат до 31 май 2019 г., когато ще бъдат обявени и победителите от двата конкурса на  www.cie.bg .", "date": "2019.04.17", "title": "Близо половината от седмокласниците не вярват, че съучениците им са добри хора"}
{"url": "https://www.dnevnik.bg/bulgaria/2019/04/17/3420571_mnozinstoto_mladeji_dariavat_i_dobrovolchestvat_decata/", "text": "Мнозинството от българските младежи между 18 и 24 години са участвали под една или друга форма в благотворителни кампании. 82 на сто от младежите са дарявали средства, продукти или са участвали като доброволци в различни кампании и инициативи за последната една година. Половината от хората (51%) са дарили пари през последните 12 месеца. Средното дарение или спонсорство е на стойност 100 лв. Подкрепата за деца е най-популярната кауза за българите, над 53% от даряващите са подкрепили тази кауза. Най-малко вероятно е българите да предпочетат да доброволстват в подкрепа на каузи извън страната, в подкрепа на научните изследвания и защитата на правата на човека, включително правата на ЛГБТИ общността (общо 2%). Това сочат данните от доклад \"Дарителството в България\", направен от фондация BCause, който ще бъде представен днес. Проучването е направено от името на фондация CAF Великобритания, проведени са 1000 онлайн интервюта в периода от 2 до 31 август 2018 година. Изследването показва, че хората на възраст 18-24 г. са най-голямата група сред ангажираните с благотворителност през последната година – 82%. Те например са по-склонни да даряват средства от хората в по-горните възрастови групи, като през последните 12 месеца 72% от младите са дарили средства. За сравнение, хората на по-висока възраст, даряващи пари, са 49%. По-младите са също и по-склонни от тези на 35 и повече години да участват в доброволчески инициативи (45% спрямо 30% за последната година). Половината от хората (51%) са дарили средства през последните 12 месеца – в полза на благотворителни организации, религиозни организации/църквата или чрез спонсориране на някого. Даряването на пари в брой е най-популярният метод за даряване (57%), следвано от дарителски кутии в магазини/супермаркети и изпращане на дарителски съобщения (съответно 52% и 46%). Около една трета (34%) споделят, че са участвали с доброволен труд през последната година, също толкова са се подписали и под някаква петиция. Подкрепата за деца (сираци, тежко болни, деца с увреждания) е най-популярната кауза за българите - над 53% от дарените пари са за тази кауза и 46 на сто от положения доброволен труд и благотворителност. 32 на сто от хората предоставят средства в помощ за бедните и за хората с увреждания. Подобна е и доброволческата подкрепа в помощ на възрастните хора. Средното дарение или спонсорство през последната година е на стойност 100 лв. Сред тези, които са направили дарение през последните четири седмици, най-често размерът на дарението е 50 лева, а средната стойност на дарението е 198 лв. Хората с годишен семеен доход над 36 000 лева е по-вероятно да са дарили през последната година – 73 на сто от тях са предоставяли средства за една или друга кауза. 44 на сто от по-бедните с доход под 12 000 лева също обаче даряват. Основният фактор за българите да увеличат даряваните от тях средства в бъдеще е да знаят със сигурност как ще бъдат похарчени. Това заявяват две трети от запитаните – 61%. Повече от половината респонденти (54%) казват, че ще увеличат даренията си, ако имат ръст на приходите. По-голяма прозрачност в сектора също е важна причина за една трета (33%) от участните в изследването.", "date": "2019.04.17", "title": "Най-ангажирани с благотворителност са българите до 25 г., сочи доклад"}
{"url": "https://www.dnevnik.bg/sviat/2019/04/17/3420874_vuzmojno_e_notr_dam_da_se_vuzstanovi_za_pet_godini/", "text": "Пет години не са прекалено амбициозен срок за възстановяването на катедралата \"Нотр Дам\", защото ще бъдат мобилизирани всички сили. Това заяви френският посланик Ерик Льобедел в ефира на Би Ти Ви. Поводът е пожарът,  който възникна  в емблематичната катедрала преди два дни и нанесе значителни щети. \"Основната версия е за непреднамерен пожар по време на строителните дейности, които са се повеждали на покрива. Не се работи по версията за преднамерен палеж\", заяви посланикът. В момента са събрани около 800 млн. евро. от дарения. По думите на Льобедел ще има нужда от много повече средства. След като се направи оценка на щетите ще се реши колко реставратори ще са нужни. Посланикът благодари на всички, които са предложили помощ, включително и  на предложената от България . \"Горе на кулата имаше едно петле с реликви, снощи то е било намерено и реликвите са запазени. Вътре има трън от венеца, а самият венец също е запазен. Това са малки чудеса, които дават надежда\", допълни той. \"Пет фирми участват в работите на обекта. Започнахме да изслушваме работници и служители на тези фирми. Петнайсет от тях са били на място вчера\", каза вчера прокурорът на на Париж Реми Ейц пред журналисти. Около 50 следователи от съдебната полиция ще участват в разследването. След оглед на щетите вчера  стана известно, че е повреден целият дървен покрив на сградата. Напълно унищожена е и кулата стрела. Поне отчасти са увредени четири от големите картини от XVII и XVIII век, изобразяващи сцени от живота на апостолите. Министърът на културата Франк Ристер обясни, че щетите са повече от пушека, отколкото от пламъците.  ", "date": "2019.04.17", "title": "Възможно е \"Нотр Дам\" да бъде възстановена за пет години, заяви френският посланик"}
{"url": "https://www.dnevnik.bg/bulgaria/2019/04/17/3420873_prokuraturata_ne_e_sigurna_che_ivancheva_e_opravdana/", "text": "Прокурорите по делото \"Иванчева\" не са напълно сигурни, че бившият кмет на район \"Младост\" Десислава Иванчева и заместничката й Биляна Петрова са оправдани за получаването на подкуп, както съобщи в понеделник съдията в процеса Иво Хинов. Това се разбра от интервю за БНТ на зам.-главният прокурор Иван Гешев. Преди ден бяха обявени присъдите за двете жени и за сочения за посредник Петко Дюлгеров   На първа инстанция Иванчева получи 20 г. затвор , а Петрова и Дюлгеров - съответно 15 и 12 за поискан подкуп. \"Колегите не са абсолютно сигурни, че са оправдани за получаването на подкуп, трябва да излязат мотивите, за да видим какво съдът е счел за доказано\", каза днес Гешев в отговор на въпрос. Ако се окаже така, няма да сме съгласни, защото не почива на събраните доказателства, добави той. По думите на прокурора присъдата на първа инстанция не означава нищо, и на всяка следваща инстанция битката започва отново. Зам.-главният прокурор повтори тезата си, че с това дело са свързани медийни манипулации, зад които стоят \"политически сили, олигархични интереси и определени журналисти, които обслужват тези интереси\". Като пример той даде публикации в медиите, между които назова \"Капитал\", за това, че експертизата е показала, че в бележника на Иванчева има бележки, писани от друго лице. \"Експертизата доказа, че тя е писала тази бележка\", подчерта Гешев. От думите му се разбра, че в тефтерчето действително е имало и \"писания на Дюлгеров\", но прокуратурата \"набляга на цифрите\", които е писала тя, и именно тези цифри били съотносими към делото, а писаните от Дюлгеров - не. Това, че в хода на съдебния процес Дюлгеров се отказа от показанията си, Гешев обясни с думите \"така правят всички, дори циганите, това е масово\" и подобен тип поведение бил калкулиран от прокуратурата още при досъдебното производство. Според Гешев Дюлгеров не е дал обяснения пред съда, а само пред журналистите и това според прокуратурата е знак, че прилага защитна теза, разработена от адвокатите му. Личният опит подсказва на Гешев, че когато и двете страни не са доволни от една присъда, то значи тя е балансирана.", "date": "2019.04.17", "title": "Прокуратурата не е сигурна, че Иванчева е оправдана за получаването на подкуп"}
{"url": "https://www.dnevnik.bg/na_put/2019/04/17/3420536_fotogaleriia_islandiia_-_pametnik_na_bjurokrata/", "text": "28 юли: изцяло го посвещавам на столицата и съжалявам, че имах само две дни и две нощи за нея Това е един одухотворен, цветен, безупречно чист, приветлив и, отново късмет, – слънчев град!", "date": "2019.04.17", "title": "Фотогалерия: Исландия - паметник на бюрократа, \"Слънчевият странник\", синята лагуна"}
{"url": "https://www.dnevnik.bg/bulgaria/2019/04/17/3420876_v_26_telefona_na_arabadjievi_prokuraturata_otkrila/", "text": "На първа инстанция испански съд е разрешил екстрадицията на Ветко и Маринела Арабаджиеви в България, съобщи пред БНТ зам.-главният прокурор Иван Гешев. Втората инстанция се очаква да се произнесе в началото на май. Двамата бяха задържани по искане на българските власти на 7 март в жилището на българина Георги Семерджиев в градчето Кабрера де мар близо до Барселона. Съпрузите Арабаджиеви, които са собственици на хотелите \"Маринела\" в София и \"Марица\" в Пловдив, от лятото на миналата година са с обвинение за участие в организирана престъпна група за укриване на данъци и пране на пари.  \"Имаме готовност да приключим делото в максимално кратък срок, има море от доказателства\", каза Гешев. В ползвания от семейството имот в Испания са намерени 26 телефона, а в тях интересни доказателства, добави той. Между тях са анализи на служители от Националната агенция за приходите \"с кого могат да се разберат и с кого са близки\". В телефоните имало източници на информация за самия Гешев и за съдии от Специализирания наказателен съд. Освен това били намерени данни и за опити за укриване на доказателства. \"Но това е обяснимо и аз в тази ситуация бих направил същото\", каза зам.-главният прокурор.", "date": "2019.04.17", "title": "В 26 телефона на Арабаджиеви прокуратурата открила интересни доказателства"}
{"url": "https://www.dnevnik.bg/razvlechenie/2019/04/17/3420331_fotogaleriia_viktoriia_bekum_na_45_godini/", "text": "Британската бизнесдама, модна дизайнерка и бивша певица от групата \"Спайс Гърлс\" Виктория Бекъм навършва днес 45 години.", "date": "2019.04.17", "title": "Фотогалерия: Виктория Бекъм на 45 години"}
{"url": "https://www.dnevnik.bg/evropa/evropeiski_parlament/2019/04/17/3420890_ot_2022_novite_koli_v_es_shte_triabva_da_imat/", "text": "След май 2022 г. новите автомобили ще трябва да разполагат с мерки за сигурност, като интелигентни устройства за помощ за скоростта и усъвършенствани системи за аварийно спиране, предаде пресслужбата на Европейския парламент. Усъвършенстваните системи, които ще трябва да бъдат монтирани във всички нови автомобили, са: интелигентно управление на скоростта, блокиращо устройство при употреба на алкохол, предупреждение за сънливостта и вниманието на водача, усъвършенствано предупреждение за отклонено внимание на водача, система за аварийно спиране, система за детектиране при заден ход и записващо устройство за произшествия (\"черна кутия\"). Интелигентната система за регулиране на скоростта (ISA) може да допринесе за намаляването с 20% на смъртните случаи по пътищата в ЕС. \"ISA ще предостави обратна връзка за водача при превишаване на скоростта, въз основа на наблюдение на карти и пътни знаци. Ние няма да наложим устройство за ограничаване на скоростта, а интелигентна система, която ще информира шофьорите, че надвишават ограниченията на скоростта. Това ще направи пътищата по-безопасни\", отбеляза докладчикът Роза Тун (Европейска народна партия, Полша). За пътните автомобили и леките превозни средства също ще бъде задължително да имат система за аварийно спиране (каквато вече съществува за камионите и автобусите), както и аварийна система за поддържане на лентата на движение. По-сигурни камиони и автобуси Камионите и автобусите ще трябва да бъдат проектирани и конструирани така, че уязвимите участници в пътното движение, като колоездачи и пешеходци, да бъдат по-видими за шофьора (т.нар. пряка видимост). Тези автомобили ще трябва да бъдат екипирани с усъвършенствани технологии за \"значително намаляване на мъртвите зони на видимост пред и отстрани на шофьора\", гласи текстът. Технологии за пряка видимост трябва да се прилагат към новите модели от ноември 2025 г. и за съществуващите модели след 2028 г. Подобрени \"краш\" тестове и предни стъкла  Новите правила също подобряват пасивните защитни мерки, например \"краш\" тестове (отпред и отстрани), както и на предните стъкла за намаляване на тежките наранявания за пешеходци и колоездачи. Оценяването на показателите на гумите също ще бъде подобрено за тестване на гумите при износено състояние. Следващи стъпки  Регламентът, одобрен от Европарламента с 578 гласа \"за\", срещу 30 гласа \"против\" и 25 гласа \"въздържал се\", предстои да бъде представен за одобрение от Съвета на министрите на ЕС. По предварителни данни, публикувани от Еврокомисията, през 2018 г., около 25 100 души са загинали по пътищата в ЕС и 135 хил. са били сериозно ранени.", "date": "2019.04.17", "title": "Европарламентът поиска от 2022 новите коли да имат интелигентни системи за управление на скоростта"}
{"url": "https://www.dnevnik.bg/ot_vas/novini_ot_vas/2019/04/17/3420891_vuzstanoveniiat_star_grad_vuv_frankfurt/", "text": "Някогашният стар град е изгорял при бомбардировка. Голяма част от следвоенното местно население е било против възстановяването на исторически обекти. Въпреки това през 1980 г. са изградени първите сгради, които днес са туристическа атракция.", "date": "2019.04.17", "title": "Възстановеният стар град във Франкфурт."}
{"url": "https://www.dnevnik.bg/evropa/evropeiski_parlament/2019/04/17/3420896_evroparlamentut_odobri_pravila_za_zashtita_za_licata/", "text": "Хората, които разкриват придобита в работна среда информация, свързана с нелегални или нанасящи вреда дейности, ще бъдат по-добре защитени, според нови правила, одобрени от Европейския парламент, предаде пресслужбата на институцията. Новите правила, приети с 591 гласа \"за\", срещу 29 гласа \"против\" и 33 \"въздържал се\", които вече бяха договорени и с министрите на ЕС, установяват нови европейски стандарти за защита на хората, подаващи сигнали за нарушения на законодателството на ЕС в голям брой области, включително обществени поръчки, финансови услуги, пране на пари, защита на продуктите и транспорта, ядрена безопасност, обществено здраве, защита на потребителите и на данните. Сигурни канали за сигнализиране За да се гарантира, че хората, подаващи сигнали, са в безопасност и разкритията ще останат поверителни, новите правила ще позволяват вътрешно разкриване на информация до съответното юридическо лице или директно до компетентните национални органи, както и до релевантните институции, органи, бюра или агенции на ЕС. В случай че не са предприети съответните действия в отговор на подадения първоначален сигнал, или лицето вярва, че има непосредствена опасност за обществения интерес или опасност от репресивни мерки, сигнализиращото лице ще продължи да бъде защитено, ако реши да разкрие информацията публично. Защитни мерки от репресии Законодателството изрично забранява репресии и предвижда защитни мерки срещу уволнение, понижаване в длъжност и сплашване, или други форми на ответни действия с цел отмъщение. Тези, които помагат на лицето, подаващо сигнал, като посредници, колеги или роднини, също ще бъдат защитени. Държавите членки трябва да гарантират, че хората, подаващи сигнал, имат достъп до ясна и независима информация, безплатен съвет за наличните процедури и средства за обжалване, както и правна помощ по време на съдебното производство. В процеса на производството сигнализиращите лица също могат да получават финансова и психологическа помощ. Следващи стъпки Законодателството трябва да бъде одобрено от министрите на ЕС. Държавите членки след това разполагат с две години да се съобразят с правилата. Неотдавнашни скандали, от Люкслийск до Досиетата от Панама, доказаха колко са важни тези сигнали за разкриване и предотвратяване на нарушения на законодателството на ЕС, които са в ущърб на обществения интерес и благосъстояние, се посочва в съобщението на Европарламента. В момента само няколко страни от ЕС (Франция, Унгария, Ирландия, Италия, Малта, Холандия, Словакия, Швеция и Обединеното кралство) предоставят ясна правна защита на лицата сигнализиращи за нередности. В останалите държави защитата е само частична или се прилага за конкретни сектори или категории работници. Проучване на Европейската комисия от 2017 г. оценява загубата от потенциални ползи произтичащи от липса на защита за лицата подаващи сигнали, само в сектора на обществените поръчки между 5.8 млрд. и 9.6 млрд. евро годишно за ЕС като цяло.", "date": "2019.04.17", "title": "Европарламентът прие правила за защита за хората, сигнализиращи за нарушения"}
{"url": "https://www.dnevnik.bg/sviat/2019/04/17/3420920_italiia_razsledva_amazon_za_zloupotreba_s_monopol/", "text": "Антимонополните власти в Италия съобщиха днес, че са започнали разследване срещу пет компании на \"Амазон\" (Amazon) за евентуална злоупотреба с доминираща позиция в електронната търговия и логистичните услуги, предаде агенция \"Ройтерс\". Разследването е срещу Amazon Services Europe, Amazon Europe Core, Amazon EU, Amazon Italia Services и Amazon Italia Logistica. Според регулатора, отговарящ за конкуренцията, \"Амазон\" предлагал някои предимства на независими продавачи само ако подпишат споразумение за логистични услуги, предлагани от американския гигант в онлайн търговията. Изцяло сътрудничим с властите, посочи \"Амазон\" в коментари, изпратени по електронната поща. Регулаторните власти уточниха, че разследването ще приключи до 15 април догодина.  Представители на службата направиха проверки на няколко обекта на \"Амазон\" заедно с инспектори от финансовата полиция, допълва \"Франс прес\". /БТА", "date": "2019.04.17", "title": "Италия разследва \"Амазон\" за злоупотреба с монопол"}
{"url": "https://www.dnevnik.bg/sviat/2019/04/17/3420922_rusiia_osudi_norvejec_na_14_godini_zatvor_v_lager_za/", "text": "Московският градски съд призна норвежкия гражданин  Фруде Берг  за виновен в шпионаж срещу Русия и го осъди на 14 години лишаване от свобода в колония със строг режим, предаде ТАСС. От наказанието му се приспада времето, прекарано под стража след ареста през декември 2017 г. Съдът постанови освен това да се изземат в полза на държавата веществените доказателства - парични средства в размер на 15 000 евро. Огласена бе само част от присъдата поради наличието на секретни материали в делото. Тя не е влязла в сила и може да бъде обжалвана пред Върховния съд на Руската федерация. Обвинението бе поискало 14-годишна присъда, тъй като Берг не се призна за виновен и не се разкая за стореното. Защитата му настоя да бъде оправдан, напомня агенцията. \"Той е на 63 години и с оглед условията в руските затвори става дума просто за доживотна присъда\", коментира Иля Новиков, адвокат на Берг, цитиран от Франс прес. Съдът разгледа делото срещу Берг за две седмици. Следствието установи, че норвежецът е събирал информация за  руските ядрени подводници . Според обвинението Берг сътрудничел на норвежкото разузнаване срещу парично възнаграждение и бил хванат на местопрестъплението, когато получавал документи от служител на руски военен обект - всъщност подставено лице на руските спецслужби. Според адвокатите норвежецът е признал, че е пътувал в Русия по поръчение на норвежкото военно разузнаване, изпълнявайки ролята на куриер, без обаче напълно да разбира с какво точно се занимава и без да осъзнава възможните последици от своите действия. Официални норвежки представители отказаха да коментират тези признания на Берг, напомня ТАСС.", "date": "2019.04.17", "title": "Русия осъди норвежец на 14 години затвор в лагер за шпионаж"}
{"url": "https://www.dnevnik.bg/sport/2019/04/17/3420900_fotogaleriia_vecherta_v_koiato_aiaks_vurna_futbola_na/", "text": "С впечатляващ футбол  . След носителя на отличието \"Реал\", сега холандците се справиха и с хегемона в Италия \"Ювентус\", за да стигнат полуфиналите. Още по време на мача в социалните мрежи започнаха да се появяват коментари, оценяващи красивата и смела игра на състава от Амстердам.", "date": "2019.04.17", "title": "Фотогалерия: Вечерта, в която \"Аякс\" върна футболната романтика на хората"}
{"url": "https://www.dnevnik.bg/sviat/2019/04/17/3420924_veroiatnost_jenite_da_budat_tormozeni_onlain_e_27_puti/", "text": "Вероятността жените да бъдат тормозени онлайн е 27 пъти по-висока, отколкото мъжете. Почти половината от жените политици в Европа са получавали заплахи за изнасилване, побой и за живота си, а всяка втора жена се колебае дали да изрази мнение в социална мрежа, след като е станала обект или свидетел на реч на омразата онлайн. Тези данни посочи еврокомисарят  Мария Габриел  при откриването на кампанията си #DigitalRespect4Her за повишаване на осведомеността за насилието, с което се сблъскват жените онлайн всеки ден. \"28% от жените, преживели  онлайн насилие , са ограничили съществено присъствието си в интернет. Това е вероятно да ограничи участието на жените в обществените дебати, тяхното влияние в политиката, както и да подкопае представителните демократични процеси\", добави още тя. Кампанията по идея на българския еврокомисар се провежда съвместно с комисаря по правосъдие и равенство на половете Вера Юрова с подкрепата на председателя на Европейския парламент Антонио Таяни. \"Онлайн насилието се разпространява чрез социални медии, приложения за съобщения, онлайн форуми, сайтове за споделяне на видео и видеоигри. Злоупотребата с някой онлайн може да продължи чрез цифрови записи, които допълнително може да бъдат разпространявани и трудни за изтриване\", каза Мария Габриел.", "date": "2019.04.17", "title": "Вероятността жените да бъдат тормозени онлайн е 27 пъти по-висока, отколкото мъжете"}
{"url": "https://www.dnevnik.bg/sviat/2019/04/17/3420930_bundestagut_globi_alternativa_za_germaniia_s_400_hil/", "text": "Германският парламент глоби крайнодясната партия \"Алтернатива за Германия\" с над 400 000 евро за приемане на незаконни предизборни дарения, предаде \"Асошиейтед прес\". Днес Бундестагът заяви, че преди регионалните избори през 2016 и 2017 г. двама високопоставени членове на партията са получили безплатна реклама от пиар компания със седалище в Швейцария. Посочва се, че  Йорг Мойтен  и Гидо Райл, и двамата членове на националния ръководен орган на партията и кандидати за Европейския парламент, не е трябвало да приемат рекламата, защото към онзи момент не се е знаело, че дарителят на рекламата е компанията за пиар \"Гоал АГ\". AfD заяви, че възнамерява да обжалва глобата в съда. Партията определи решението на Бундестага като \"политически мотивирано\". Партията може да получи още глоби заради получените от единия от лидерите на партията Алис Вайдел дарения от Швейцария през 2017 г., отбелязва \"Асошиейтед прес\"./ БТА", "date": "2019.04.17", "title": "Бундестагът глоби \"Алтернатива за Германия\" с 400 хил. евро за незаконни дарения"}
{"url": "https://www.dnevnik.bg/politika/2019/04/17/3420898_stroitelniiat_kontrol_prehvurli_topkata_za_zlaten_vek/", "text": "Както беше оповестила предварително, Дирекцията за национален строителен контрол (ДНСК) е издала на 15 април заповед да бъде изцяло спрян строежът на сградата \"Златен век\", извършван от \"Артекс инженеринг\" АД. Това се вижда от съобщение на сайта на ведомството. Мотивите обаче са различни от тези, които бяха оповестени на среща при премиера Бойко Борисов в началото на април, когато той нареди да се спре строежът, вместо това да направи при наличие на основания ДНСК. Конкретните основания за спирането на строежа се виждат в текста на самата  заповед . Мотивите на дирекцията са свързани не с липсата на валидно разрешение за строеж, заради което протестираха жители на квартала, а с отклонения от инвестиционния проект и самоволното им отстраняване, след като са били констатирани при проверка на дирекцията. От заповедта се разбира, че фирмата не е искала презаверка на разрешението за строеж от главния архитект. Посочва се още, че по случая от страна на главния архитект на София Здравко Здравков не е предоставен документ, който да съдържа данни за това, че презавереното разрешение за строителство на обекта е \"загубило правно действие\". Това означава, че Здравков не е дал становище дали разрешението е валидно и без презаверка, което отново оставя въпроса неуточнен. В заповедта изрично се посочва, че строежът може да продължи след като бъдат отстранени описаните в нея нарушения и след като главният архитект даде становище дали разрешението за строеж е валидно, без да бъде презаверено. В началото на месеца след среща с инициативния комитет на протестиращите граждани в кабинета му премиерът Бойко Борисов  обяви, че спира строителството  на сградата. Малко след това ДНСК съобщи за проверка, извършена на 20 и 26 март. Тя е констатирала отклонения от одобрения проект, свързани с монтажа на две асансьорни клетки, с ограждащите стоманобетонни стени на подземната част, обезопасяването на 15 м дълбок изкоп и др. За тях е съставен констативен акт за спиране на строителството. В него не се коментираше дали разрешителното за строеж на \"Златен век\" е с изтекъл срок или не. Този въпрос не е еднозначно изяснен и до днес. В заповедта се дават указания за отстраняване на причините, довели до спиране на строежа - да се представят одобрени инвестиционни проекти за изпълнените според възложителя отвори в плочата както и допълнително изпълнената плоча. Въпросните отвори са шахти за подземни асансьори за автомобили, за които според установеното от дирекцията има несъответствие между книжата за тях и установеното изграждане, в съседен имот пък е установен необезопасен изкоп. От връчената сега заповед се разбира, че \"Артекс\" е започнала на своя глава да отстранява тези нарушения без да изчака съответните указания на администрацията. Със заповедта е забранен достъпът до изкопа. Дирекцията посочва, че заповедта, може да се обжалва, но това не спира изпълнението й.", "date": "2019.04.17", "title": "Строителният контрол прехвърли топката за \"Златен век\" на главния архитект"}
{"url": "https://www.dnevnik.bg/sviat/2019/04/17/3420935_organiziranata_prestupnost_e_nai-goliamata_zaplaha/", "text": "Увеличаващото се насилие от организираната престъпност е най-голямата заплаха за сигурността на Европа, далеч повече от тероризма и миграцията, заявиха представители на европейската агенция за полицейско сътрудничество Европол, цитирана от агенция \"Франс прес\". Главни извършители на това насилие са  мафиотските групировки от Италия, Албания и Източна Европа,  както и рокерските банди, казаха служители на агенцията на конференция в Хага. Азиатските, африканските и южноамериканските групировки също са се включили в  организираната престъпност в Европа , чийто годишен оборот е 110 милиарда евро. Все повече такива групировки работят в сътрудничество помежду си. \" Организираната престъпност  в момента е най-големият риск за вътрешната сигурност на ЕС\", заяви ръководителят на Европейския център за организираната престъпност към Европол Яри Лиуку. Според участниците в конференцията на Европол организираната престъпност е останала далеч от общественото внимание през последните години заради  вълната от терористични нападения  и миграционната криза в Европа. Експертите обаче смятат, че трябва да се организира трансгранично сътрудничество срещу този разрастващ се проблем. \"За осуетяване на организираната престъпност трябва да действаме на международно ниво, защото организираните престъпни групировки вече го правят\", каза Лиуку./ БТА", "date": "2019.04.17", "title": "Организираната престъпност е най-голямата заплаха пред Европа, смята Европол"}
{"url": "https://www.dnevnik.bg/skorost/2019/04/17/3420871_putnata_policiia_obiavi_nachaloto_na_akciia/", "text": "Пътната полиция започва нова акция от днес, като акцентът ще е върху контрола на мотоциклетистите. Тя ще продължи до 24 април. При мотоциклетистите ще се проверява дали имат нужната категория, носят ли каски и дали правилно са поставени регистрационни табели. Според действащото законодателство номерата на мотоциклетите трябва да са сложени така, че да се осигури тяхната видимост и осветеност нощно време. Освен това при закрепването не трябва да се нарушава формата на табелата, целостта на графиката и символите на номера, отбелязват от МВР. По време на новата акция Пътна полиция ще осъществява засилен контрол на водачите на моторни превозни средства за употреба на алкохол, правоспособност и използването на обезопасителни средства. Специално внимание ще се обръща и на правилното използване на обезопасителни средства при превоз на деца. Успоредно с това ще има и засилени проверки за спазването на скоростните режими. От МВР отчитат, че за изминалата 2018 г. катастрофите с мотори са с 23 по-малко спрямо 2017 г. Ранените са с 27 по-малко. Обобщени данни за тази година не бяха дадени. Глобата за возене на мотор без каска е същата, като за неползване на колан - 50 лева. Ако провинилият се е водачът, се отнемат и 6 контролни точки. От Пътна полиция предупредиха, че ще има още специализирани акции, като следващата ще е с фокус върху пешеходците. Такава  имаше в началото на годината , като се следеше дали те пресичат на определените за това места. Контрол имаше и върху това, дали шофьорите дават полагащото се предимство на пешеходците. При първата акция пешеходец за годината за две седмици бяха глобени 1573 души. Инспектор Илия Георгиев от Пътна полиция обърна внимание на собствениците на автомобили, мотоциклети, лекотоварни автомобили и камиони, да внимават на кого ги дават за управление. През миналата година има регистрирани около 20 хиляди случая на каране на чуждо превозно средство без книжка, или без нужната категория. При тези ситуации санкцията е както за шофиралия, така и за собственика. Става въпрос за парична глоба между 100 и 300 лева, както и сваляне на номерата, и дерегистрация на превозното средство за срок между половин и една година.", "date": "2019.04.17", "title": "Пътната полиция обяви началото на акция \"Мотоциклетист\" (допълнена)"}
{"url": "https://www.dnevnik.bg/sport/2019/04/17/3420944_purviiat_mach_na_djoshua_v_sasht_e_pod_vupros_zaradi/", "text": "Първият мач на боксьора Антъни Джошуа в САЩ е под въпрос заради положителна проба на съперника му Джарел Милър, съобщава ESPN. В урината на американеца е открито забранено вещество. Тестът е направен на 20 март, посочва информацията. По план Джошуа, който е носител на четири от петте световни титли в тежката категория,  трябва да се изправи срещу непобедения Милър на 1 юни в \"Медисън скуер гардън\" в Ню Йорк . Преди това британецът имаше насрочен двубой за 13 април на \"Уембли\", но  срещата беше отменена , след като се провалиха преговорите с друг от водещите британски боксьори в категорията - Дилиън Уайт.  Интересното в случая е, че наскоро Милър обвини Джошуа, че ползва забранени вещества за подобряване на представянето си. Мениджърът на шампиона - Еди Хърн, заяви в \"Туитър\", че на щаба е съобщено за случая. Той добави, че работят с всички замесени страни в очакване ситуацията да се изясни. \"Подготовката на Антъни Джошуа продължава за 1 юни в \"Медисън скуер гардън\", написа Хърн.", "date": "2019.04.17", "title": "Дебютът на Джошуа в САЩ може да се забави заради положителна проба на съперника му"}
{"url": "https://www.dnevnik.bg/bulgaria/2019/04/17/3420959_kratki_novini_policiiata_v_gabrovo_proveriava_signal/", "text": "Съдът в Габрово остави в ареста задържаните за побоя в магазин Окръжният съд в Габрово остави в ареста тримата мъже, задържани за побоя в супермаркет в града, съобщава \"Нова телевизия\". Нападението предизвика сериозно недоволство и размирици в Габрово. Днес задържаните отново обявиха, че съжаляват за това, което се е случило. Богатото им съдебно минало и рискът да се укрият бяха аргументите, с които магистратите ги оставиха зад решетките. Тримата ще изчакат старта на делото в ареста във Велико Търново. Те бяха преместени там заради напрежението в Габрово. Правителството прекратява две концесии на плажове в Равда Министерският съвет прие решение за едностранното прекратяване на два договора за предоставяне на концесия върху част от крайбрежната плажна ивица - за морски плаж \"Равда-Национален детски комплекс\" и \"Равда – ХТИ\", съобщава правителствената пресслужба. Причината са системни нарушения на концесионерите ЕТ \"Вики-90-Златко Зелеников\" и \"ГОЛДЪН БЪГ\" ЕООД. В момента се цели обезопасяване на двата плажа чрез осигуряване на задължителните дейности по смисъла на Закона за устройството на Черноморското крайбрежие и предоставяне на услуги от обществен интерес. Концесионният договор с ЕТ \"Вики-90-Златко Зелеников\" е сключен на 07 септември 2000 г., а договорът с \"ГОЛДЪН БЪГ\" ЕООД – на 07 февруари 2001 г.  Сертификатът е за приоритетен инвестиционен проект и е на името на \"А.З.К. Пропъртис\" ЕООД. Компанията купи преди повече от 10 г. 2 хил. дка имот в полите на Плана планина с идеята да построи селище от 3 хил. къщи. Проектът обхваща изграждането на необходимата за нуждите на селището инфраструктура - 7582 дка пътища, електричество и водоснабдяване, сгради за обществена полза - търговски център, спортен център, медицински център, детска градина, паркове, зелени площи и детски площадки, център за сигурност и 150 къщи за отдаване под наем. Сертификатът е получен през май 2016 г. Още 18 килограма кокаин изплува край Каварна Вчера гранични полицаи от Каварна са намерили пакета със завързана за него спасителна жилетка по време на обход на морския бряг в района на местността Болата, съобщи МВР. Действията по разследването продължават в рамките на образуваното досъдебно производство под надзора на Окръжната прокуратура в Добрич. Полицията в Габрово проверява сигнал за учител, набил ученик Сигналът е подаден снощи от майката на 11-годишното дете, което е прегледано в болницата и е назначена съдебномедицинска експертиза, съобщава БНР. Директорът на училището е потърсил дисциплинарна отговорност от учителя. Проверката продължава. В Районното управление на МВР е образувано досъдебно производство.", "date": "2019.04.17", "title": "Кратки новини: Полицията в Габрово проверява сигнал за учител, набил ученик"}
{"url": "https://www.dnevnik.bg/razvlechenie/2019/04/17/3420954_rejisyorite_na_otmustitelite_kraiat_molim_vi_ne_go/", "text": "Режисьорите на \"Отмъстителите: Краят\" отправиха молба към феновете на поредицата да не разпространяват предварително информация за филма, след като се появиха публикации за изтичане на някои сцени онлайн, пише \"Ройтерс\". В отворено писмо, публикувано в \"Туитър\" с хаштага #DontSpoilTheEndgame, Джо и Антъни Русо казват, че те и огромният актьорски и продуцентски екип на филма със супергероите на \"Марвел\" са работили неуморно през последните три години \"с единственото намерение да създадем изненадващ и емоционално въздействащ завършек\" на сагата. \"Когато гледате \"Краят\" през следващите няколко седмици, моля ви, не издавайте какво се случва на другите, по същия начин, както не бихте искали и на вас никой да не ви издава нищо предварително\", допълват те. Филмът на \"Уолт Дисни\" \"Отмъстителите: Краят\" отбелязва края на историята, разказвана в продължение на 22 \"Марвел\" филма. Сюжетът е пазен в дълбока тайна и дори обичайните предварителни прожекции за пресата в случая бяха пропуснати. По-рано този месец предварителната продажба на билети за премиерата на филма в САЩ разби рекорда, поставен през 2015 г. в предварителната продажба за билетите на филма \"Междузвездни войни: Силата се пробужда\". След като на 5 април започна ипредварителната продажба на билети в България, рекорди бяха поставени и тук. Над 6000 души са си гарантирали, че ще гледат филма при първа възможност. Филмът, който събира на едно голяма част от най-известните комикс герои, тръгва по кината на 24 април в Австралия и Китай, преди да пристигне в САЩ на 25 април. В България официалната премиера е на 26 април, но ще има и една галапремиера в София на 24 април. Две двойни покани за нея могат да спечелят само онези, които участват в първия първия етап от  играта  на \"Дневник\" и \"Форум Филм\", който приключва на 21 април. Във вторник някои фенове споделиха онлайн, че са гледали кратки и не особено качествени сцени от филма в няколко платформи, сред които Reddit и YouTube, след което обаче изтеклите записи са били премахнати. Затова и хаштагът #DontSpoilTheEnding се превърна в една от топ темите на \"Туитър\" във вторник. Някои от почитателите на поредицата, които споделиха, че са гледали изтеклите записи, заявиха, че това само е увеличило нетърпението им. \"Бях разстроен за около 0,2 секунди и тогава осъзнах колко яко беше и ме направи още по-нетърпелив\", коментира един от потребителите в Reddit.", "date": "2019.04.17", "title": "Режисьорите на \"Отмъстителите: Краят\": Молим ви, не го издавайте"}
{"url": "https://www.dnevnik.bg/bulgaria/2019/04/17/3420960_prokuraturata_shte_proveriava_zam-ministur_po_signali/", "text": "Върховната касационна прокуратура започна проверка на заместник-министъра на икономиката Александър Манолев заради медийни сигнали за злоупотреби със средства на Европейския съюз, става известно от съобщение на прокуратурата. Повод е съвместно разследване на сайтовете \"Бивол\" и \"Благоевград нюз\", според което зам.-министърът е собственик на парцел, върху който е построена \"къща за гости\", която се използва за частна вила. За имота са отпуснати 380 хил. лв. по европейски проект, финансиран от Програмата за развитие на селските райони, посочват двете издания. Плащането е одобрено от Държавен фонд \"Земеделие\" (ДФЗ) през декември 2015 г., когато Манолев е назначен за зам.-министър на туризма. Имението е от половин декар, но не е функционирало като семеен хотел за развитие на селски туризъм, сочи разследването. Прокуратурата е изискала от Държавен фонд \"Земеделие\" (ДФЗ) заверено копие от проекта, финансиран по Програма за развитие на селските райони (ПРСР), цитиран в публикациите – \"Изграждане на жилищна сграда за гости в м. \"Чинар куши\", гр. Сандански\". Предстои снемането на писмени обяснения от лица, длъжностни лица от ДФЗ, работили по одобряването на заявлението за подпомагане, последващото оторизиране на плащанията, както и за спазване на задължението на бенефициента в срок от 5 години след сключване на договора. Според разследването Александър Манолев купува терена от 1.8 хил. кв.м по пътя между Сандански и курорта Попина лъка в началото на 2013 г. от фирмата Ди Ди Ви. След това учредява право на строеж на \"жилищна сграда – къща за гости\" с разгъната площ половин декара на фирмата \"Агротрейд – Ана Димитрова\" ET. През октомври същата година правото на строеж на \"Агротрейд\" е допълнено с ограда, басейн и паркоустройство. Специалната екстра на къщата е, че има тръбопровод 3 км, който осигурява минерална вода от Сандански, пише \"Биволъ\". В публикацията се казва още, че фирмата е спечелила субсидия от фонд \"Земеделие\" от 390.1 хил. лв. по европейската програма, за да построи къща за гости. Общата стойност на проекта е 564. 1 хил. лв. Строежът приключва успешно през октомври 2015 г. и е прието почти без забележки. Изданието отбелязва, че по това време шеф на фонда е сегашният министър на земеделието Румен Порожанов. \"Нямам никаква собственост в Сандански. През 2012 г. притежавах имот, който продадох на споменатото от вас дружество. Мястото не е декларирано, защото няма как да декларирам нещо, което не е моя собственост. Сделката е направена още през 2012 г., когато съм бил в частния сектор\", коментира Александър Манолев пред \"Биволъ\". Проверката на \"Биволъ\" в кадастъра и Имотния регистър показва, че Манолев има множество сделки за земи в района на Сандански и имотите са на негово име, се допълва в разследването. Земята, на която е построена \"къщата за гости\", е негова собственост и в момента. Изданието не открива данни тя да е продадена, а са налични единствено данни за учредено безсрочно и възмездно право на строеж в полза на фирмата. Коментарът на Румен Порожанов, цитиран от \"Бивол\", е, че през декември 2015 г. като шеф на ДФЗ е разписал протокол с одобрение на много проекти, но не е гледал в детайли и не е запознат с всеки един от тях. Той се позова на процедурите в ДФЗ, според които, ако обектът отговаря на изискванията, няма пречка да бъде одобрен. За да има контрол за добросъвестност на бенефициентите, трябва да се подават сигнали, добавя Порожанов.", "date": "2019.04.17", "title": "Прокуратурата ще проверява зам.-министър по публикации за злоупотреба с евросредства"}
{"url": "https://www.dnevnik.bg/sviat/2019/04/17/3420949_ispanskite_vlasti_ne_razreshiha_uchastieto_na/", "text": "Испанската избирателна комисия не позволи на крайнодясната партия \"Вокс\" да участва в единствения потвърден дебат между водещите кандидати за изборите на 28 април, съобщи агенция \"Ройтерс\". Решението показва колко е сложно преминаването на Испания от десетилетия на двупартийно управление към фрагментиран политически пейзаж, където нито една партия не изглежда, че ще спечели мнозинство, а \"Вокс\" се превърна от относително неизвестна партия в голяма политическа сила за по-малко от година. \"Вокс\"  никога не е печелила повече от 5 на сто от гласовете на национални избори, но постигна изненадващ успех на регионални избори миналата година и се очаква според социолози да спечели около 10 процента на парламентарните избори този месец. Ето защо испанската медийна група \"Атресмедия\" избра партията да се присъедини към четирите основни национални партии за насрочения за 23 април дебат пред други движения като каталунските и баските националисти. Но избирателната комисия заяви, че това е нарушение на изборния закон. Няколко по-малки партии поискаха да бъдат включени в дебата с оглед на представянето им на предишни избори. \"Атресмедия\" заяви, че ще се съобрази, въпреки че не е съгласна. \"Атресмедия\" смята, че дебат между петима кандидати има най-голямата журналистическа стойност и най-голямо значение за избирателите\", се казва в изявлението на компанията, публикувано след решението. Така в дебата ще участват кандидатите от четирите най-големи испански формации: консерваторът Пабло Касадо от Народната партия, социалистът Педро Санчес от Испанската социалистическа работническа партия, Пабло Иглесиас от \"Унидос подемос\" (\"Заедно можем\", радикална левица) и Албер Ривера от \"Сиудаданос\" (\"Гражданите\", либерална), отбеляза \"Франс прес\". Според социологическо проучване, публикувано във вестник А Бе Се, вотът на 28 април ще бъде спечелен от социалистите с 31.3 на сто, а \"Вокс\" ще вземе 11.8 на сто и може да измести \"Подемос\" от четвъртото място./ БТА", "date": "2019.04.17", "title": "Испанските власти не разрешиха участието на крайнодясната \"Вокс\" в предизборен дебат"}
{"url": "https://www.dnevnik.bg/razvlechenie/2019/04/17/3420970_moiata_istoriia_na_mishel_obama_izliza_na_bulgarski/", "text": "Автобиографията на бившата първа дама на САЩ Мишел Обама ще излезе и на български език през октомври тази година, обяви издателство \"Софтпрес\". Оттам допълват, че техни ще са и правата за издаването на предстоящата да излезе в САЩ автобиография на Барак Обама, но информация за нея все още предстои да бъде обявена. Първоначално книгата на Мишел Обама \"Моята история\" е издадена през ноември 2018 г. в САЩ и Канада от Crown Publishing, част от Penguin Random House. Само за около седмица се превръща в бестселър и оглавява класацията на \"Ню Йорк таймс\" за най-продавани книги, а днес вече е продадена в над 6,2 млн. екземпляра във всички възможни формати в Северна Америка. Автор на превода на български е Марин Загорчев, превеждал още биографиите на Леонардо да Винчи, Стив Джобс и Алфред Айнщайн - всичките, написани от Уолтър Айзъксън, както и още на Бенджамин Франклин, Съмърсет Моам и Чарлс Буковски. В автобиография бившата първа дама откровено и остроумно описва триумфите и разочарованията в личния и в публичния си живот, като проследява хронологично преживяванията, белязали живота й – от детството в южната част на Чикаго; през годините като изпълнителен директор, когато балансира между ролята на майка и тази работеща жена; до времето, прекарано на най-известния адрес на планетата - Белия дом. \"Топла, мъдра и откровена, \"Моята история\" е необикновено личната равносметка на една жена с голямо сърце и твърд характер, която надскача всички очаквания и чиято история ни вдъхновява да направим същото\", допълва издателство.", "date": "2019.04.17", "title": "\"Моята история\" на Мишел Обама излиза на български"}
{"url": "https://www.dnevnik.bg/sviat/2019/04/17/3420979_trump_naloji_veto_na_reshenieto_na_kongresa_da_spre/", "text": "Президентът Доналд Тръмп наложи вето на приетата от Конгреса резолюция за прекратяване на военната помощ на САЩ за водената от Саудитска Арабия война в Йемен, съобщи агенция \"Асошиейтед прес\". Ветото - второто в президентството на Тръмп - бе очаквано. Конгресът не може да събере достатъчно гласове, за да го преодолее. \"Тази резолюция е ненужен, опасен опит да отслаби моите конституционни пълномощия, застрашавайки живота на американските граждани и на смелите военнослужещи както днес, така и в бъдеще\", написа Тръмп, аргументирайки своето вето. Конгресът се чувства все по-неловко заради близките отношения на Тръмп със Саудитска Арабия. Много конгресмени разкритикуваха президента, че не заклейми Рияд за убийството на саудитския писател Джамал Хашокжи. / БТА", "date": "2019.04.17", "title": "Тръмп наложи вето на решението на Конгреса да спре помощта за войната в Йемен"}
{"url": "https://www.dnevnik.bg/sviat/2019/04/17/3420899_evroparlamentut_odobri_zashtita_na_rabotnicite_na/", "text": "Евродепутатите одобриха набор от минимални права за работниците с договор за работа на повикване, на базата на ваучери или на работа за платформи катo Uber или Deliveroo. Законопроектът, чийто текст е вече съгласуван със Съвета, предоставя набор от минимални права за лицата, които работят на  непостоянна или краткосрочна работа , с договор за работа на повикване, с непостоянна работа, със заплащане чрез ваучери, работниците през платформи, както и  платените стажанти  и чираци, ако те работят минимум три часа седмично и 12 часа на четири седмици средно. Самостоятелно заетите лица ще бъдат изключени от новите правила. Всички работници трябва да бъдат информирани от първия ден като общ принцип и не по-късно от седем дни, когато това е оправдано, за основните аспекти на техния  трудов договор  като: описание на задълженията, начална дата, продължителност, възнаграждение, стандартен работен ден или референтни часове за тези с непредвидими работни графици. Конкретният набор от права включва: - Работниците с договори за  работа на повикване  или с подобни форми на заетост следва да се възползват от минимално ниво на предсказуемост, като например предварително определени референтни часове и референтни дни. Също така те трябва да могат да отказват, без последствия, задание извън предварително определени часове или да бъдат компенсирани, ако заданието не е било отменено навреме. - Държавите членки следва да приемат мерки за предотвратяване на злоупотреби, като например ограничения за употребата и продължителността на договора. - И накрая, работодателят ще трябва да осигури задължително обучение, което ще бъде безплатно и ще се счита за работно време. Когато е възможно, такова обучение трябва да завършва в рамките на работното време. Окончателният текст на директивата беше приет с 466 гласа \"за\", 145 гласа \"против\" и 37 гласа \"въздържал се\". Държавите членки разполагат с три години, за да въведат разпоредбите ѝ в своите национални законодателства.", "date": "2019.04.17", "title": "Европарламентът одобри защита на работниците на повикване"}
{"url": "https://www.dnevnik.bg/sport/2019/04/17/3420990_video_magiiata_na_aiaks_v_11_sekundi/", "text": "Аякс\" отново попадна в центъра на прожекторите. Холандците се класираха за полуфиналите в Шампионската лига след паметна вечер в Торино. Те  направиха обрат за 2:1 срещу \"Ювентус\" . Отборът от Амстердам впечатли с играта и смелостта си, като върна спомените за тоталния футбол.  Впечатли и с разиграване, при което играчите по забележителен начин се доближиха до наказателното поле на съперника. Треньорът на \"Аякс\" Ерик тен Хаг заяви, че се гордее с отбора си. \"Това беше съвсем различен мач от този на \"Бернабеу\", макар че имаше и някои общи неща. Първоначално \"Ювентус\" ни притискаше и в стартовите етапи на мача просто трябваше да издържим физически на бурята.\" \"През второто полувреме играта на противника започна да се разпада тотално. Започнаха да се появяват свободни зони и ние просто се възползвахме от тях. Ударихме в точния момент\".", "date": "2019.04.17", "title": "Видео: Магията на \"Аякс\" в 11 секунди"}
{"url": "https://www.dnevnik.bg/gradska_sreda/2019/04/17/3420961_vremenna_troleibusna_liniia_shte_svurje_baseina/", "text": "Изграждането на ново трасе за тролейбуси и автобуси по бул. \"Арсеналски\" инспектира зам.-кметът по транспорта Дончо Барбалов. То е на мястото на трамвайната линия и се обособява като локално платно на бул. \"Арсеналски\" от кръстовището с бул. \"Черни връх\" до старото обръщало на трамвай 6. По него се предвижда да минават тролейбус 7, който идва от \"Люлин\" в посока \"Манастирски ливади\", както и автобус 102. \"Асфалтирането трябва да приключи до 25 април и след това от \"Столичен електротранспорт\" ще включат трасето в контактната мрежа\", обясни Барбалов. Изграждането на пътната част на трасето струва 1.7 милиона лева и още 1.5 милиона лева е поставянето на контактната мрежа, добави той. \"Първо ще пуснем временна тролейна линия до Сточна гара, която да обслужва този маршрут, докато се изгражда Третия метродиаметър. Тролей 7 от бул. \"Арсеналски\" ще завива по бул.\"Черни връх\", после по бул.\"В.Левски\" и оттам към Сточна гара\", обясниха от \"Столичен електротранспорт\".", "date": "2019.04.17", "title": "Временна тролейбусна линия ще свърже басейна \"Спартак\" със Сточна гара в София"}
{"url": "https://www.dnevnik.bg/sviat/2019/04/17/3421002_amazon_e_navodnen_ot_falshivi_petzvezdni_otzivi_pokaza/", "text": "Сайтът на \"Амазон\" (Amazon) е наводнен от фалшиви петзвездни отзиви за предлагани от непознати производители стоки, твърди потребителската организация \"Уич?\" (Which?), цитирана от Би Би Си. Най-добрите оценки за стоки като слушалки, смарт часовници и фитнес гривни са доминирани от непознати марки, сочи проучването на организацията. Хиляди отзиви обаче са неверифицирани, което означава, че няма доказателство, че този, който е написал отзива, наистина е купил стоката. \"Амазон\" съобщи, че използва автоматизирана технология за премахване на фалшивите отзиви. Компанията отбеляза, че инвестира значителни ресурси, за да защити системата си за отзиви. Проучването на \"Уич?\" обаче сочи, че фалшивите ревюта са често срещани. Например, когато организацията търсила слушалки, открила, че всички продукти на първата страница с резултати са от неизвестни марки, т.е. нечувани от експерти. От 12 000 отзива за тези продукти повечето (87%) са били от неверифицирани покупки. Един пример - слушалки от неизвестната марка \"Селебрат\" (Celebrat) има 439 ревюта, всичките са петзвездни, непотвърдени и са публикувани в един ден, което навежда на мисълта, че са генерирани автоматично. Как да познаем фалшив отзив? - Не разчитайте на рейтинги - задълбочете се и четете ревютата. - Проверете датите. Вижте кога са пуснати отзивите. Ако ревютата са публикувани в много кратък период, вероятно са компютърно генерирани. - Филтрирайте отзивите, така че да не се включват неверифицираните. Само маркираните като проверени са тези, които \"Амазон\" може да потвърди, че наистина е направена покупка. - Ако един продукт има стотици хиляди предимно положителни отзиви, бъдете нащрек. /БТА", "date": "2019.04.17", "title": "\"Амазон\" е наводнен от фалшиви петзвездни отзиви, показа проучване"}
{"url": "https://www.dnevnik.bg/biznes/2019/04/17/3421004_evrohold_stana_predpocheten_kandidat-kupuvach_na/", "text": "Чешката компания ЧЕЗ е определила днес \"Еврохолд България\" АД за ексклузивен кандидат-купувач на българския й бизнес. Това се посочва в съобщение на холдинга до медиите. Компанията подчертава, че участва самостоятелно в процедурата. Досега сред кандидатите, с които ЧЕЗ преговаряше, беше и \"Индия пауър\". Посочва се, че холдингът планира да финансира евентуалната сделка със собствени средства и с кредит от западноевропейски банки.  Намерението за придобиването на активите на \"ЧЕЗ Груп\" в България е част от дългосрочната стратегия на \"Еврохолд\" за навлизане в нови регулирани бизнес сегменти, предлагащи големи възможности за растеж, пише в съобщението на компанията, с което тя мотивира желанието си за навлизане в сектор, в който няма никакъв опит. Няма официална информация за предлаганата от холдинга цена по евентуалната сделка. В края на миналата седмица чешката компания обяви, че прекратява предварителния си договор за покупка с \"Инерком\" АД на Гинка Върбакова. Това се случва около година след подписването му и няколко месеца след като Комисията за защита на конкуренцията не разреши на българското дружество да стане собственик на ЧЕЗ, като се позова на вероятност от установяване на господстващо положение на пазара на зелен ток. Досега няма коментар от \"Инерком\", която бе платила и депозит по бъдещата сделка. \"Еврохолд\" е листвана на Българската фондова борса и на тази във Варшава.", "date": "2019.04.17", "title": "\"Еврохолд\" стана предпочетен кандидат-купувач на българския бизнес на ЧЕЗ"}
{"url": "https://www.dnevnik.bg/biznes/2019/04/17/3421010_netfliks_privleche_rekordnite_96_mln_novi_abonati_za_3/", "text": "Услугата за видео стрийминг \"Нетфликс\" (Netflix) започна годината с най-голямото увеличение на броя на абонатите в историята си, съобщи \"Асошиейтед прес\". Силното представяне за първото тримесечие съвпадна с най-голямото повишение на цените на \"Нетфликс\" в САЩ и с нововъзникващата конкуренция във видеострийминга от страна на \"Уолт Дисни\" (Walt Disney) и \"Епъл\" (Apple), две от най-популярните световни марки. \"Нетфликс\" добави 9.6 млн. абонати по целия свят през първото тримесечие на 2019 г., надхвърляйки прогнозите на собствените си мениджъри и на анализаторите от \"Уолстрийт\". Това е най-големият брой абонати, които компанията е привличала за едно тримесечие от създаването си преди 12 години. Към края на март общият брой на абонатите на \"Нетфликс\" е бил 149 млн. /БТА", "date": "2019.04.17", "title": "\"Нетфликс\" привлече рекордните 9.6 млн. нови абонати за 3 месеца"}
{"url": "https://www.dnevnik.bg/skorost/2019/04/17/3421027_rabotodatelski_organizacii_iskat_niski_tol_taksi_za/", "text": "Асоциацията на индустриалния капитал в България (АИКБ), Българска стопанска камара (БСК) и Българска търговско-промишлена палата (БТПП) написаха писмо до вицепремиера Томислав Дончев, министъра на транспорта Петя Аврамова и председателя на управителния съвет на Агенция \"Пътна инфраструктура\" Георги Терзийски, в което настояват за детайлно обсъждане с всички заинтересовани страни на размера на тол-таксите за превозните средства с тегло над 3.5 тона. В него се казва, че организациите подкрепят въвеждането на тол-системата и дори смятат, че това става факт твърде късно. С писмото се иска също национално представителните работодателски организации и съответните браншови организации на превозвачите да бъдат включени в общественото обсъждане на проекта и определянето на размерите и обхвата на тол-таксите. Настоява се също за задълбочено проучване с извършване на оценка на въздействието, която да обхване всички основни фактори, отчитащи бъдещото развитие на републиканската пътна мрежа, равнището на таксите в държавите от основните маршрути и дестинации на международния автомобилен трафик, преминаващ през нашата страна. Посочва се, че направените предварителни разчети очертават значително повишаване на тежестта за българските превозвачи и оттам – скокообразно нарастване на цената на товарните превози. В тази връзка работодателските организации предлагат определянето на по-ниски първоначални такси и тяхното постепенно увеличение. Казва се също, че една година след въвеждане на тол-таксите следва да бъде направена оценка на въздействието от тази мярка и да се предприемат коригиращи действия при необходимост. По-рано през седмицата Конфедерацията на работодателите и индустриалците в България  (КРИБ) поиска  въвеждането на тол-системата, която предвижда товарни автомобили и автобуси да заплащат за ползване на пътищата на база изминатото разстояние, да се отложи до началото на следващата година. Плановете на управляващите са тя да заработи на 16 август. Становищата на работодателските организации идват, след като  всички засегнати се обявиха  против обявените тарифи.", "date": "2019.04.17", "title": "Работодателски организации искат ниски тол-такси за начало и постепенно поскъпване"}
{"url": "https://www.dnevnik.bg/sviat/2019/04/17/3421022_arestuvanite_na_ekoprotestite_v_london_sa_blizo_300/", "text": "Най-малко 290 души са арестуваните до момента в Лондон през последните два дни, съобщи британската полиция снощи, след края на втория ден блокади, организирани от екоактивисти, предаде \"Франс прес\", цитирана от БТА. Движението \"Икстинкшън рибелиън\" (Extinction Rebellion) започна в понеделник седмица на протести с искане да бъде обявено \"климатично извънредно положение\", да бъдат намалени емисиите на парниковите газове \"до нула\" до 2025 г. и за създаване на \"гражданско събрание\" по въпросите на \"климатичната справедливост\". Вчера демонстрантите продължиха да окупират четири емблематични места в британската столица. Общо 168 ареста бяха извършени вчера и 122 ареста в понеделник за вандалски прояви, нарушаване на обществения ред, възпрепятстване на пътното движение и на работата на полицията. По-късно ДПА и \"Ройтерс\" съобщиха, че екоактивисти заплашват да блокират днес лондонското метро като продължение на протеста им срещу бездействието по въпроса за климатичните промени, предаде ДПА. \"На 17 април XR ненасилствено ще прекъсне работата на метрополитена, за да подчертае извънредното състояние с екологичния колапс\", каза групата в изявление. \"Искрено се извиняваме на всички, които можe да пострадат като последица от това прекъсване. При всякакви други обстоятелства дори не бихме си помислили да прекъсваме работата на метрополитена, но това е извънредна ситуация... блокирането на икономиката е нужно, за да накараме правителството да седне на масата на преговорите по нашите искания\", казаха екоактивистите. Не се знае как групата ще блокира метрото в британската столица. Вчера кметът на Лондон Садик Хан заяви, че споделя \"въодушевлението\" на протестиращите и е \"твърд поддръжник на правото на мирен протест\". В същото време Хан каза, че е \"изключително обезпокоен\" от плановете за прекъсването на работата на подземната железница, и добави, че е \"от ключово значение да се даде достъп на повече хора до обществения транспорт... ако искаме да се справим с екологичните проблеми\". \"Една такава атака срещу обществения транспорт само ще навреди на каузата на всички борещи се срещу климатичните промени, както и ще изложи на риск безопасността на лондончани, и умолявам всеки, решил да направи това, да си помисли отново\", призова кметът на Лондон. Групата \"Бунт срещу унищожаването на природата\" планира двуседмични протести във Великобритания и 32 други страни.", "date": "2019.04.17", "title": "Арестуваните на екопротестите в Лондон са близо 300, активисти заплашиха да блокират метрото"}
{"url": "https://www.dnevnik.bg/bulgaria/2019/04/17/3421035_pravitelstvoto_otpusna_dopulnitelni_866_hil_lv_za/", "text": "Правителството одобри допълнителни разходи в размер на 866 хил. лв. за организирането и провеждането на посещението на папа Франциск в България, което е планирано между 5 и 7 май, съобщава правителствената пресслужба. Той ще посети страната по покана на държавните институции. По бюджета на Министерския съвет се отпускат 759 хил. лв., за Министерството на вътрешните работи са предвидени 77 хил. лв., а за Националната служба за охрана - 30 хил. лв. Средствата се осигуряват чрез преструктуриране на разходите по централния бюджет за настоящата година. Негово Светейшество Папа Франциск ще направи апостолическо пътуване в България. Той ще се срещне с представителите на държавните власти, с патриарх Неофит, с дипломатическия корпус и с гражданското общество. Папа Франциск ще се срещне също с представителите на религиозните вероизповедания, като по време на своята визита ще посети градовете София и Раковски. В началото на април светият синод на Българската православна църква  излезе със специално решение , с което уведоми, че не участва в организирането на  посещението на папа Франциск в България  и че няма да има общи богослужения с него, че не разрешава клирици на църквата да участват в събития от програмата.", "date": "2019.04.17", "title": "Правителството отпусна допълнителни 866 хил. лв. за посещението на папа Франциск"}
{"url": "https://www.dnevnik.bg/sviat/2019/04/17/3421037_surbiia_stroi_svoia_uchastuk_ot_turski_potok_bez_da/", "text": "Сърбия е започнала работа по строителството на сръбския участък на газопровода \"Турски поток\", без да чака завършването на работата по българския участък. Това заяви днес сръбският вицепремиер и министър на външните работи Ивица Дачич на съвместна пресконференция с руския външен министър Сергей Лавров в Москва, съобщиха в.  \"Блиц\"  и агенция ТАСС, цитирана от БТА. \"Ние няма да чакаме, докато бъде завършен българският участък. Вече сме започнали работа по строителството на сръбския участък на \"Турски поток\", каза Дачич. По-рано министър-председателят на Сърбия Ана Бърнабич заяви, че разрешение за начало на строителството на сръбския участък ще бъде издадено до края на април и работата скоро ще започне официално. Сръбската енергийна агенция одобри на 5 март строителството на сръбския участък и началото на работата беше планирано за април. Изграждането на газопровода на сръбска територия от българската до унгарската граница е възложено на \"Газтранс\" - съвместна компания на \"Газпром\" и \"Сърбиягаз\". В по-ранни свои изказвания директорът на \"Сърбиягаз\" Душан Баятович заяви, че сръбската страна е готова да започне изграждането на своя участък от газопровода в края на март - началото на април. Строителството трябва да бъде завършено до 15 декември. Сръбският участък на \"Турски поток\" трябва да започне да доставя природен газ до края на април 2020 г. Според \"Блиц\" също така се очаква президентите на Сърбия и Русия Александър Вучич и Владимир Путин да се срещнат в Пекин на 26 април.", "date": "2019.04.17", "title": "Сърбия строи своя участък от \"Турски поток\", без да чака да се завърши българският"}
{"url": "https://www.dnevnik.bg/bulgaria/2019/04/17/3421016_lozan_panov_s_cacarov_kato_glaven_inspektor/", "text": "Mpaĸoбecнитe вpeмeнa в бългapcĸoтo пpaвocъдиe тeпъpвa пpeдcтoят. Главният прокурор Coтиp Цaцapoв вeчe ce e пpицeлил в ĸpecлoтo нa глaвния cъдeбeн инcпeĸтop. Taзи инcтитyция щe ce пpeвъpнe в пopeднoтo cpeдищe нa oлигapxични интepecи, ĸaĸтo cтaнa c пpoĸypaтypaтa. Cпиcъци нa вpaгoвe и пpeдaтeли виcят пo вecтницитe, ĸceнoфoбиятa и oмpaзaтa ce пpeвъpнaxa в нaциoнaлнa пoлитиĸa.\" Това заяви председателят на Върховния касационен съд (ВКС) Лозан Панов на форум, организиран от инициативата \"Правосъдие за всеки\" и гражданското сдружение БОЕЦ с участието на юристи, съдии, адвокати и журналисти. В речта си и в отговорите на въпроси след това Панов коментира темите за независимостта на съдебната система, ролята на прокуратурата, Висшия съдебен съвет (ВСС), корупцията в България и румънския модел за борба с нея. \"Cтaвaмe cвидeтeли нa oжecтoчeнa бopбa зa пълнoтo пoдчинявaнe нa cъдa, нo имa мaгиcтpaти, ĸoитo вce oщe зaщитaвaт чecттa нa тoгaтa. Bъв BСС oбaчe тoзи пpoцec въpви ĸъм пpиĸлючвaнe. Hиĸoй нe мoжe дa ĸaжe ĸoгa зaгивa eднa пpaвoвa дъpжвa. Ho cъбитиятa в Бългapия oт пocлeднитe гoдини ми нaпoмнят cитyaциятa, в ĸoятo ce e paзвил нaциoнaлcoциaлизмът\", каза Панов в речта си. Според него на председателя на ВКС му остава единствено словото. Панов заяви, че нe мoжe дa ocтaнe aпoлитичeн, зaщoтo зaщитaтa нa пpaвoвaтa дъpжaвa e превърната в пoлитичecĸи въпpoc. Думите на Панов бяха изречени само няколко часа след като зам. главният прокурор Иван Гешев коментира в телевизионно интервю, че позицията му е \"потресаваща\", визирайки критичната позиция на шефа на ВКС към статуквото, и го посъветва да стане адвокат или политик. \"Bъpxoвeнcтвoтo нa зaĸoнa и paздeлeниeтo нa влacтитe ca cилнo ĸoмпpoмeнтиpaни. Нa ĸлючoви пoзиции ca xopa c ĸoнфлиĸт нa интepecи, който не искат да имат нищо общо със съседите си и за това си купуват oтдeлeн acaнcьop, мaĸap фopмaлнo дa ca изpaзитeли нa нapoднaтa вoля, ĸoятo дa въплътявaт в зaĸoнoви нopми\", каза Панов по повод последния скандал с имоти на политици, купени на цени под пазарната стойност. Самият той и съпругата му Елисавета Панова също са сред проверяваните. Той направи и препратка към нацистка Германия и Xитлep, който e нeнaвиждaл cъдиитe, и разказа за конкретен казус за съдия, опонирал на фюрера. \"Жaбaтa, xвъpлeнa вeднaгa в гopeщa вoдa, изcĸaчa, нo aĸo я xвъpлят в cтyдeнa вoдa, ĸoятo пocтeпeннo ce зaгpявa, ocтaвa в нeя и yмиpa. Гopeщaтa вoдa, в ĸoятo e пoтoпeнa дъpжaвaтa, e близо дo тoчĸaтa нa ĸипeнe. Cлyчи ce и c неумелото съдействие нa ЕК\", смята Панов. Той е категоричен, че не трябва да се чака подкрепа отвън, и завърши с напомняне за приказката за неволята. Малко преди изказването на Панов Гeopги Гeopгиeв oт гpaждaнcĸoтo cдpyжeниe БОЕЦ предложи на присъстващите да излязат с обща гражданска кандидатура за нов главен прокурор, която да бъде издигната по законов ред и по прозрачен начин и предложена на ВСС. Темата за главния прокурор и неговите правомощия бе една от често споменаваните по време на форума. Пpeдceдaтeлят нa инициaтивaтa \"Πpaвocъдиe зa вceĸи\" Beлиcлaв Beличĸoв също коментира актуална тема, свързана с  осъдителните присъди по делото \"Иванчева\" . По думите на Величков пo oбвинeния зa cтoтици милиoни нямa влeзли в apecтa, \"зaтoвa пъĸ двe жeни, pъĸoвoдcтвoтo нa eдин cтoличeн paйoн, 7 мeceцa бяxa тaм\". А сега са осъдени.", "date": "2019.04.17", "title": "Лозан Панов: С Цацаров като главен инспектор мpaĸoбecнитe вpeмeнa в пpaвocъдиeто пpeдcтoят"}
{"url": "https://www.dnevnik.bg/sport/2019/04/17/3421063_sudiia_ot_cherniia_spisuk_na_levski_shte_sviri_derbito/", "text": "Съдия №1 на България за 2017 г. Станислав Тодоров ще ръководи дербито от 30-ия кръг на Първа лига между ЦСКА и \"Левски\". Реферът от Шумен беше назначен за ключовия двубой в битката за титлата, който ще се играе в събота 20 април от 17.15 часа на Националния стадион \"Васил Левски\". Тодоров е съдия от черния списък на \"Левски\", след като през миналия ноември  сините обявиха, че искат никога  повече техни двубои да бъдат ръководени от него, Георги Кабаков и Ивайло Стоянов. \"Аргументът, че са хора и че на всеки се случва да прави грешки, вече не се приема\", гласеше тогава писмото на клуба. Причина за недоволството на \"Левски\" тогава беше неотсъдена дузпа в осминафинален мач в Купата на България с \"Черно море\". Мачът завърши 2:2 в редовното време, а варненци продължиха след дузпи. Срещата беше ръководена от Стоянов. По-късно председателят на Съдийската комисия  Йордан Сталев обяви , че сините \"трябва да забравят за ултиматуми и съдии от чужбина\". Станислав Тодоров има 17 мача през сезона, в които е показал 71 жълти картона и четири червени. Реферът от Шумен е ръководил само един мач на сините след писмото на клуба от ноември. Това се случи навръх националния празник 3 март, когато \"Левски\" победи \"Славия\" с 3:0. Общо от началото на сезона \"Левски\" има три мача при Тодоров – две победи и една загуба с голова разлика 4:1. ЦСКА е със само един – победата над \"Дунав\" с 2:0 на 24 ноември като гост. Преди ден треньорът на червените  Любослав Пенев изрази поредното си недоволство от съдиите . Това стана след обявяването на назначението за първия полуфинал за Купата на България с \"Ботев\" (Пловдив), който ще бъде ръководен от Николай Йорданов.", "date": "2019.04.17", "title": "Съдия от черния списък на \"Левски\" ще свири дербито с ЦСКА"}
{"url": "https://www.dnevnik.bg/zelen/2019/04/17/3420934_grafiti_na_ptici_i_jivotni_ot_natura_2000_shte/", "text": "Фасадите на 5 сгради в областни градове ще бъдат изрисувани с мащабни графити от 150 кв. м на емблематични за българската природа видове, които са под закрилата на мрежата \"Натура 2000\" (повече за мрежата -  тук ). До 1 май сдружението \"Зелени Балкани\"  кани собственици и стопани  на сгради от Бургас, Варна, Пловдив, Свиленград, Стара Загора и Хасково да подкрепят неговата работа за \"Натура 2000\", като предложат своята фасада, която да бъде една от изрисуваните. От \"Зелени Балкани\" съобщават, че петте емблематични за \"Натура 2000\" вида са избрани като \"едни от най-редките и красиви видове в българската природа\". Ще бъдат изобразени брадат лешояд, червеногуша гъска, делфин, прилеп и белошипа ветрушка. От сдружението работят по петгодишен проект със съфинансиране от Програама ЛАЙФ на Европейската комисия под името \"Натура 2000 - нови хоризонти\", в който разясняват смисъла и ползите от защитата на \"Натура 2000\" чрез  птици и животни, които са знакови  за опазената българска природа. Тези видове доказват, че запазената природа от \"Натура 2000\" в България може да бъдат ресурс както за по-добро качество на живот, така и за туризъм, разясняват природозащитниците. Брадатият лешояд Графитът за брадатия лешояд ще бъде изрисуван в Пловдив, където е и седалището на \"Зелени Балкани\". За организацията този вид е символ на българската природозащита. Брадатият лешояд е изключително красива и величествена птица, която не се среща в дивата природа в България от 1970-те години. Природозащитниците работят от 2008г. за завръщането на редкия вид в България с развъждането му в Спасителния център в Стара Загора и пускане на малките в рамките на европейски програми за реинтродукция (повече  тук  и  тук ). Червеногушата гъска Графитът за този вид ще бъде изрисуван във Варна. Червеногушата гъска е световно застрашен вид, за който страната е едно от последните убежища по време на зимуването му. Повечето от тези редки за планетата птици - над 70% от световната популация - зимуват в Приморска Добруджа край езерата Шабла и Дуранкулак, които са и защитени зони за птиците от европейската мрежа \"Натура 2000\". През последните години обаче червеногушите гъски биват измествани от тези свои традиционни зимовища - повече можете да прочетете  тук . Прилепът, който според \"Зелени Балкани\" незаслужено страда от негативното отношение на хората, ще бъде изрисуван в Стара Загора. Той е силно уязвим именно поради неверните представи и предразсъдъците на хората. България приютява 33 от всичките 35 вида прилепи, срещащи се в Европа. Всички тези видове са редки и защитени и са от ключово значение за екосистемите на дивата природа, опазвана от \"Натура 2000\". Освен това, прилепите са изключително полезни - хранят се изключително с насекоми, предимно вредители. Делфинът Графит на делфина ще бъде изрисуван в Бургас. В България има три вида черноморски китоподобни, като и трите са определени като ендемични подвидове - тоест, поради сравнително изолираното си местообитание те не се намират другаде. Всеки от тях е обект на защита от българските зони от \"Натура 2000\" по силата на Закона за биологичното разнообразие. Защитата им, която засега е по-скоро \"на хартия\" поради липса на предвидени от екоминистерството мерки за опазване, трябва да се осигури от 13 зони от \"Натура 2000\": езеро Дуранкулак, езеро Шабла-Езерец, комплекс Калиакра, Аладжа банка, Галата, Камчия, плаж Шкорпиловци, Емона, Емине-Иракли, Ахелой-Равда-Несебър, Отманли, Ропотамо, Странджа. Повече можете да прочетете  тук . Белошипата ветрушка Този малък хищен сокол с размерите на гълъб ще бъде изрисуван на фасада на сграда в Свиленград или Хасково, тъй като работата на \"Зелени Балкани\" за белошипата ветрушка е съсредоточена в близката защитена зона от \"Натура 2000\" Сакар. Това е рядък вид, който доскоро бе изчезнал от страната. \"Зелени Балкани\" с гордост разказват за дългогодишната си работа, с която са възстановили вида като гнездящ в България (повече виж  тук ). Работата на сдружението за белошипата ветрушкка има и признанието на Европейската комисия, която тази година номинира проекта на \"Зелени Балкани\" за две от своите награди по Програма ЛАЙФ. За Наградата на гражданите може да се гласува до 16 май  онлайн тук . Как сградата Ви да се добие с графит \"Зелени Балкани\" търсят кандидати, които до 1 май да предложат за изрисуване фасада от петте областни града. Повече за критериите за сградата и формата за заявка можете да видите  тук .", "date": "2019.04.17", "title": "Графити на птици и животни от \"Натура 2000\" ще покрият сгради в 5 областни града"}
{"url": "https://www.dnevnik.bg/sviat/2019/04/17/3421068_vuzstanovenata_notr_dam_shte_e_oshte_po-krasiva_obiavi/", "text": "Френският президент Еманюел Макрон обеща, че катедралата \"Нотр Дам\", опустошена от пожар в понеделник, ще е \"дори още по-красива\", след като бъде възстановена, предаде Би Би Си. Готическата сграда на 850 години едва оцеля, след като загасяването на пламъците отне половин денонощие. Прокуратурата, която вече разследва случилото се,  смята, че то е злополука , а властите работят по версия за връзка между пожара и реновацията, която течеше преди това. Повече за щетите  можете да прочетете тук . Френският посланик в България Ерик Льобедел каза тази сутрин, че изграждането  може да стане за пет години  (каквито са и плановете на Макрон - до летните олимпийски игри през 2024 г.). Експерти, цитирани от британската обществена медия, същевременно допускат, че то може да продължи и повече - десетилетия. Фредерик Летоф, който оглавява група на компании, работещи за възстановяване на исторически обекти, смята, че нужният период може да е 10-15 години. Компании и известни предприемачи са обещали до момента дарения в размер 800 млн. евро за възстановяване на катедралата.", "date": "2019.04.17", "title": "Възстановената \"Нотр Дам\" ще е още по-красива, обяви Макрон"}
{"url": "https://www.dnevnik.bg/sport/2019/04/17/3421049_fotogaleriia_boiko_borisov_razlichnata_teniska_i/", "text": "Министър-председателят Бойко Борисов вкара два гола при победа, с която \"Витоша\" (Бистрица) стигна нов финал в първенството за ветерани. \"Бистришките тигри\" победиха с 5:3 \"Локомотив\" (Пловдив).", "date": "2019.04.17", "title": "Фотогалерия: Бойко Борисов, различната тениска и \"Бистришките тигри\" на нов финал"}
{"url": "https://www.dnevnik.bg/bulgaria/2019/04/17/3421090_kabinetut_predlaga_medicinski_fakultet_v_universiteta/", "text": "Министерският съвет предлага на Народното събрание да се открие медицински факултет към Университет \"Проф. д-р Асен Златаров\" в Бургас, съобщи пресслужбата на правителството.  Медицинският факултет се създава по предложение на ръководството на висшето училище въз основа на положително оценен от Националната агенция за оценяване и акредитация проект. Проектът предвижда в новото основно звено да се обучават студенти по специалността от регулираните професии \"Медицина\". Университетът има необходимата материално-техническа база за качествен образователен и научноизследователски процес. Учебният процес ще се води от 54 преподаватели, разпределени в 9 катедри.", "date": "2019.04.17", "title": "Кабинетът предлага медицински факултет в университета \"Асен Златаров\" в Бургас"}
{"url": "https://www.dnevnik.bg/gradska_sreda/2019/04/17/3421071_antichniiat_mavzolei_v_jujniia_park_shte_bude_spasen/", "text": "Спасяване на късноантичния мавзолей с трите саркофага в Южния парк, който сега е изоставен, предприема Столична община. Зам.-кметът доц.Тодор Чобанов вече осигури 500 хил. лв. по европрограма \"Трансгранично сътрудничество\". Тези пари са само за превръщането на мавзолея в туристическа атракция – консервация и реставрация на гробницата, както и изграждане на навес. За изграждането на алеи и паркова среда около обекта, за да се свърже той с Южния парк, ще трябват още 500 хил. лв., обясни Чобанов. Средствата трябва да се осигурят от бюджета на Столична община за 2020 г. Затова зам.-кметът внася предложението за финансиране на утрешната сесия на Столичния общински съвет. Късноантичният мавзолей е датиран от IV- V век сл.Хр. Открит е през 1953 г., но е проучен през 2001 г. от археолога Константин Шалганов от Музея за история на София. Състои се от гробна камера с три каменни саркофага. В тях е било погребано знатно семейство – мъж и жена на около 45 и 65 години и две деца, живеело през римския период на Сердика. В гробовете са били положени скъпи дарове, които вероятно са били разграбени още в древността. Археолозите откриват 169 монети, златен коланен накрайник и красива стъклена чаша, тип vasdiatretum. Мястото на мавзолея не е случайно, защото под представителната зала за ритуали, свързани с възпоменанията за погребаните в саркофазите, са открити следи от по-старо култово място с ями, градено 800 години по-рано - през IV в. пр.Хр. То се свързва с извършването на орфически мистерии от тракийските племена трери и тилатеи. В момента мавзолеят е напълно изоставен на разрухата, макар Столична община да помогна чрез своята програма \"Европа 2017\" за поставянето на метална ограда. Проектът, финансиран по тази общинска програма, се нарича \"Базилика в парка\" не случайно, защото в близост до мавзолея – на 130 м южно от него, през 2001 г. е открита раннохристиянска базилика. Тогава започва строеж на първата жилищна сграда в т. нар. Пробив на бул.\"Джеймс Баучер\", която се построи върху терени, влизали дотогава в чертите на Южния парк и отделени от него заедно с парцелите, предоставени за посолството на САЩ. При дълбаенето на изкопа багерите попадат на огромен градеж. Археолозите откриват раннохристиянска базилика с дължина около 30 м и зидани укрепления около нея. Строителното петно на новата сграда, обаче, попада точно в центъра на базиликата. Инвеститорът, за да продължи строежа, обещава да запази и експонира в партера и сутерена на бъдещата сграда останките от раннохристиянския храм. Днес такава възможност няма, защото сградата е частна собственост, а и са запазени само части от укрепленията, останали извън чертите на жилищната сграда. Археологът гл.ас.д-р Марио Иванов от Археологическия институт на БАН, участвал в разкопките на базиликата, обясни следното: \"Проучватели на обекта бяха колегите Методи Даскалов и Снежана Горянова. Базиликата е открита случайно при строителството на сграда и беше съсипана значителна част от нея. Това, което се проучи, беше останалата част от нея и то остана. Базиликата е изградена в началото на V в. сл. Хр. Преди нея на мястото е имало друга, по-малка сграда. Базиликата има по-особен архитектурен план – притворът й е с абсиди отстрани. Досега не знам да са влагани средства за консервация и реставрацията й. Специален проект мисля, че не е изпълняван там. Строителите на новата сграда оформиха самото пространство като част от автентичната тухлена настилка беше запазена в едно от помещенията в партера.\" Никак не е изключено базиликата да има връзка с мавзолея, който е по-долу в парка. Те са близки като хронология и като разположение, обясни археологът д-р Марио Иванов. Според него останките от нея вече нямат експозиционна стойност, но е желателно да се инвестира в консервацията им. Запитан, дали при откриването през 2001 г. раннохристиянският храм е можело да се опази експертът отговори: \"Можеше, даже тогава се сформираха комисии, за да се определят граници със съответните предписания да не се строи в този участък. Не знам колко от тези предписания са изпълнени - тогава там бяха зелени площи, сега всичко е застроено\".", "date": "2019.04.17", "title": "Античният мавзолей в Южния парк ще бъде спасен за разлика от базиликата"}
{"url": "https://www.dnevnik.bg/razvlechenie/2019/04/17/3421052_parijkata_sveta_bogorodica_oglavi_frenskite_bestseluri/", "text": "Литературната класика на Виктор Юго от XIX век.  \"Парижката Света Богородица\"  превзе топ местата в класацията за бестселъри във Франция след разразилия се в понеделник пожар в 850-годишната парижка катедрала \"Нотр Дам\", където се развива голяма част от неговото действие. В сряда сутрин различни издания на романа от 1831 г. заемаха първо, трето, пето, седмо и осмо място в списъка на \"Амазон\" за най-продаваните книги във Франция. Печатно издание, разказваща историята на готическия архитектурен шедьовър, пък се нареди на шесто място.", "date": "2019.04.17", "title": "\"Парижката Света Богородица\" оглави френските бестселъри след пожара в \"Нотр Дам\""}
{"url": "https://www.dnevnik.bg/skorost/avtomobilna_industriia/2019/04/17/3421100_prodajbite_na_novi_avtomobili_v_es_ot_nachaloto_na/", "text": "Продажбите на нови автомобили в страните от ЕС намаляха с 3.3% за първото тримесечие, като достигнаха 4.03 млн. бройки, сочат разпространените днес данни са Асоциацията на производителите на автомобили в Европа (АСЕА). Дотук се стигна, след като и през март търсенето е по-слабо от същия период на миналата година, като спадът е с 3.9 на сто. През миналия месец само на седем от 27 пазара има повишаване на продажбите, като най-сериозен е ръстът в Литва (почти 44%) и Дания (+33.2%). През март от големите пазари на нито един няма ръст, като най-много намалява търсенето в Италия (-9.6%). Следват Испания (-4.3%), Великобритания (-3.4%), Франция (-2.3%) и Германия (-0.5%). За тримесечието единствено в Германия има незначително покачване на продажбите с 0.2%. В същото време в Испания и Италия спадът е над 6 на сто. В България през март купените нови автомобили са с 1.4% по-малко от същия месец на миналата година, като достигат 3226 бройки. За първите три месеца на годината продадените нови коли са 8429, или с точно процент повече. Данните на Пътната полиция показват, че за тримесечието регистрираните нови леки и лекотоварни автомобили са 9894. Срещу тях стоят 47 420 употребявани. Според официалните данни към 1 март в страната са били регистрирани 3 637 711 моторни превозни средства, или с 1279 повече от периода януари-февруари. Спрямо края на миналата година те са с над 30 хиляди по-малко. От тях почти 1.6 млн. са на над 20 години, а малко над 185 хиляди са на възраст до 5 години. Поглед към най-търсените нови автомобили показва, че \"Дачия\" остава лидер с 1297 доставки. Следват \"Рено\" с 942 и \"Шкода\" с 881. Челната десетка се допълва от \"Фолксваген\" (832), \"Тойота\" (710), \"Пежо\" (636), \"Ситроен\" (518), \"Киа\" (452), \"Нисан\" (391) и \"Опел\" (366).", "date": "2019.04.17", "title": "Продажбите на нови автомобили в ЕС от началото на годината паднаха с над 3%"}
{"url": "https://www.dnevnik.bg/politika/2019/04/17/3421091_gerb_i_patriotite_podkrepiat_ideite_za_predsrochno/", "text": "ГЕРБ и \"Обединените патриоти\" подкрепят  предложението на правосъдния министър Данаил Кирилов  за разследване и предсрочно прекратяване на пълномощията на главния прокурор и председателите на Върховния касационен съд (ВКС) и Върховният административен съд (ВАС). Мотивът - идеите били част от препоръките на Европейската комисия. И от ДПС обявиха, че подкрепят тезата, че не трябва да има несменяеми и недосегаеми хора както в политиката, така и в съдебната власт, но още не са обсъждали по същество идеята на Кирилов. \"Парламентарната група на ГЕРБ принципно подкрепя предложенията на правосъдния министър Данаил Кирилов. Доколкото сме запознати, ще бъде свикан Съвет на съдебната реформа, на който ще бъдат обсъдени и чути всички гледни точки. За нас е изключително важно да има публично обсъждане и голяма дебат по тази тема, да се чуе мнението на хората от съдебната власт, от неправителствените организации, както и на колегите от парламента\", коментира депутатът от ГЕРБ Анна Александрова. Колегата й от \"Обединени патриоти\" Христиан Митев (НФСБ) обяви, че по принцип подкрепя идеята, тъй като тя е част от препоръките на Брюксел, а управляващите се стремят мониторингът над страната ни да отпадне. Зам.-председателят на парламентарната група на ДПС Хамид Хамид обяви, че принципно подкрепят дебат по тази идея, но трябва да видят конкретни текстове. \"Принципно подкрепяме идеята, но трябва да има гаранции, че няма да има политически разправии и няма да се политизира\", обяви още депутатът.", "date": "2019.04.17", "title": "ГЕРБ и \"патриотите\" подкрепят идеите за предсрочно прекратяване на мандата на тримата висши магистрати"}
{"url": "https://www.dnevnik.bg/bulgaria/2019/04/17/3421115_tri_sa_ofertite_za_mnogofunkcionalen_patrulen_korab_za/", "text": "Три фирми са изпратили оферти по проекта за  придобиване на нов многофункционален патрулен кораб  за Военноморските сили (ВМС) до края на срока, който изтече във вторник, съобщава пресцентърът на Министерството на отбраната.  Това са компаниите \"Fr. Lurssen Werft GmbH & Co.KG\" (Германия), \"МТГ – Делфин\" (България) и FINCANTIERI (Италия). Назначена е междуведомствена работна група с председател заместник-министъра на отбраната Анатолий Величков, в която влизат експерти и от Министерствата на отбраната, Министерство на финансите, Министерството на икономиката, Министерството на външните работи и ДАНС.  Целта на проекта е придобиването на два многофункционални модулни патрулни кораби, които притежават способности да участват в широк спектър от морски операции на НАТО и Европейския съюз. Те трябва да заменят част от наличните във ВМС кораби руско производство, които не подлежат на модернизация. Максималната прогнозна стойност на актуализирания проект е 984 млн. лв. с ДДС. Разликата от 164 млн. лв., спрямо приетия през 2016 г. от Народното събрание проект за инвестиционен разход, е разпределена за плащане през 2025 г. и 2026 г. Добавени са два нови варианта за придобиване - закупуване на нов отбранителен продукт (модифициран за нуждите на ВМС) или производство по лиценз; както и комбинация от разработване на нов продукт и модификация на съществуващ такъв. Предвидено е многофункционалните модулни патрулни кораба да бъдат окомплектовани с основно въоръжение и корабни изделия и с допълнително въоръжение и корабни изделия. Междуведомствената работна група ще отвори офертите на 22 април, след което те ще бъдат оценени. ", "date": "2019.04.17", "title": "Три са офертите за многофункционален патрулен кораб за Военоморските сили"}
{"url": "https://www.dnevnik.bg/sport/2019/04/17/3421019_neveroiatniiat_probiv_na_aiaks_v_shampionskata_liga_v/", "text": "Четирикратният европейски шампион  \"Аякс\" продължава да пише красивата си приказка  в тазгодишната Шампионска лига. Холандският тим стигна до полуфиналите по забележителен начин, като по пътя си отстрани последователно \"Реал\" (Мадрид) и \"Ювентус\" след победи като гост. Съставът от Амстердам  детронира европейския шампион  за последните три години и изхвърли от надпреварата един от големите фаворити, воден от Кристиано Роналдо. Постижението на треньора Ерик тен Хаг и неговите футболисти е още по-забележително, след като \"Аякс\" е един от най-младите отбори в Европа. Какви са числата и фактите зад постижението на \"Аякс\".  – До момента \"Аякс\" има само една загуба в Шампионската лига (1:2 от \"Реал\" като домакин). Единственият отбор от четвъртфиналистите, който няма загуба дотук, е \"Барселона\".  - Броят на европейските купи, които \"Аякс\" е печелил.  - Получените голове от \"Аякс\" в турнира този сезон.  - Преди 14 години за последно отбор извън топ 5 първенствата игра полуфинал в Шампионската лига. Тогава ПСВ (Айндховен) се изправи срещу \"Милан\".  - Броят на спечелените европейски купи от отборите, които бяха отстранени от \"Аякс\" в елиминациите (\"Реал\" и \"Ювентус\").  – отбелязаните голове от холандския тим дотук. Водещ реализатор на \"Аякс\" е Душан Тадич с 6 попадения.  - Толкова години изминаха от последното участие на \"Аякс\" в полуфинал в Шампионската лига. Тимът има четири европейски титли.  - Средната възраст на състава на \"Аякс\". В тима има само трима играчи над 30 години - Душан Тадич (30), Ласе Шьоне (32) и Клаас-Ян Хунтелаар (35).  – Броят на поредните мачове, в които \"Аякс\" играе с поне един свой юноша в състава. Първият двубой е през 1982 г. – Пробяганите метри от Душан Тадич в изиграните 10 срещи на \"Аякс\". Сръбският нападател е пробягал средно по 11.6 километра на мач. Тадич не е пропуснал нито една минута в турнира.", "date": "2019.04.17", "title": "Невероятният пробив на \"Аякс\" в Шампионската лига (в числа и факти)"}
{"url": "https://www.dnevnik.bg/biznes/2019/04/17/3421137_epul_i_vodesht_proizvoditel_na_chipove_urediha_spor_za/", "text": "Технологичният гигант \"Епъл\" и производителят на чипове \"Куалком\" (Qualcomm) съобщиха, че прекратяват двегодишния си лицензионен спор, като и двете страни се отказват от всички се си искове, предадоха осведомителните агенции. Уреждането на спора включва и изплащане на неуточнена сума от Епъл на \"Куалком\", както и шестгодишно лицензионно споразумение с опция за двегодишно удължаване, уточни ДПА. Освен това е предвидено и многогодишно споразумение за доставка на набор от специализирани чипове. Споразумението слага край на всички спорове между двете компании по света, се уточнява в съобщение. Споразумението, постигнато ден след началото на процеса в Сан Диего, предотврати сблъсъка в съдебната зала между технологичните гиганти точно преди същинското начало на съдебната битка в Калифорния, отбелязва \"Франс прес\". Очакваше се процесът да продължи четири-пет седмици и на него да дадат показания представители на висшето ръководство на двете компании, включително главният изпълнителен директор на \"Епъл\" Тим Кук и на \"Куалком\" Стив Моленкопф. За какво бе спорът В продължение на две години компаниите водеха битка на много фронтове, която можеше да принуди \"Куалком\" да плати милиарди, отбелязва \"Франс прес\". Новината за споразумението доведе до скок на акциите на \"Куалком\" в редовната търговия на Уолстийт снощи с 23 процента до 70.45 долара - най-доброто представяне на книжата за един ден от близо 20 години. \"Епъл\" обвиняваше \"Куалком\", който притежава най-много патенти за чипове, че се възползва от доминираща позиция, за да иска прекалено висока цена за чиповете си или за достъпа до патентите си. \"Куалком\" отхвърляше твърденията и обвиняваше \"Епъл\" в злоупотреба с позицията и за това, че предприема съдебни действия за договаряне на по-ниски цени. Едно от основните оплаквания на \"Епъл\" бе, че \"Куалком\" иска дял от всяко продадено устройство, а не просто цена за отделите компоненти. \"Епъл\" настояваше, че производителят на чипове би печелил несправедливо от повишаването на цената на всеки продукт, разработен от \"Епъл\". Последствията Спорът накара доставчиците на \"Епъл\" да спрат плащанията към \"Куалком\" през 2017 година. Компанията за чипове твърди, че е загубила приходи и лихви на стойност 7 млрд. долара. \"Интел\" (Intel Corp), който бе единственият доставчик на чипове за \"Айфон\" (iPhone) на \"Епъл\" през последната година на фона на конфликта с \"Куалком\", съобщи часове след постигнатото споразумение, че ще излезе от бизнеса с модемните чипове, поддържащи 5G за мобилни устройства, за да се съсредоточи върху тези за компютри и устройства за умни домове, отбелязва \"Ройтерс\". Тъй като \"Куалком\" вече доставя чипове за свързване на устройствата с мобилна мрежа от пето поколение (5G), а \"Интел\" все още разработва тези чипове, споразумението постигнато снощи помага на \"Епъл\" в борбата му със Самсунг\" (Samsung Electronics) и други производители, чиито телефони вече работят с по-бързата мрежа. /БТА", "date": "2019.04.17", "title": "\"Епъл\" и водещ производител на чипове уредиха спор за милиарди долари"}
{"url": "https://www.dnevnik.bg/analizi/2019/04/17/3421120_borisov_i_pulziashtata_diktatura/", "text": "\" \". \"Трябва да обединим всички сили срещу пълзящата диктатура, която се опитват да ни наложат нашите опоненти\" - така премиерът и лидер на ГЕРБ  Бойко Борисов коментира  подписаното споразумение за съвместна работа на евроизборите с партия \"Никола Петков\". Това е поредната стъпка, предприета от ГЕРБ, която е насочена към привличане на съмишленици. Или по-точно - към събиране на \"патерички\" за предстоящия на 26 май евровот. Партията на Борисов вече има подписано споразумение с \"Обединени земеделци\", както и със СДС. Последните получиха и избираемо място в евролистата, щедро предоставено на г-н Александър Йорданов. Шефът на предизборния щаб на ГЕРБ г-н Цветанов посочи, че предстои и подписването на споразумения за европейските избори с \"Гергьовден\", \"Съюза на репресираните\" и \"Български демократичен форум\". Първо: партията на Бойко Борисов се опитва да спечели легитимност и подкрепа за своите каузи в средите на демократите антикомунисти. Те бяха гръбнакът на алтернативата на социалистите, която се оформи след рухването на комунистическия режим. Особено апетитна и ценна тук е \"историческата марка\" СДС. Второ: Борисов и Цветанов остават верни на класическия римски принцип: Разделяй и владей. Част от представителите на традиционната десница (ДСБ), както и другите формации в \"Демократична България\" вече изтъкнаха категорично, че няма да работят с ГЕРБ. Изглежда, че те (по-специално ДСБ) си взеха поука от второто правителство на г-н Борисов (ноември 2014 - януари 2017), когато той успя да изкуши някои от лидерите на Реформаторския блок (РБ) с постове в кабинета. Въпросните \"колаборационисти\" - министри от РБ - бяха използвани от Борисов като жив щит. Те бяха поставени на невралгични постове, фокусиращи големи обществени очаквания (икономика, здравеопазване, образование, правосъдие и т.н.). От една страна, партньорството с ГЕРБ разочарова много от избирателите на реформаторите и обезкръви традиционната десница. От друга, след предсрочния край на \"Борисов 2\" съдебната система, жадна да демонстрира успехи в борбата с \"корупцията по високите етажи\", подхвана \"живия щит\". Даниел Митов, Петър Москов, Николай Ненчев, Христо Ангеличин и др. станаха обект на дела; някои получиха и осъдителни присъди. Пита се дали Борисов и неговата партия, за които се твърди, че контролират ключови лостове в палатите на Темида, не се \"отплатиха\" по този начин за вярната служба на своите \"патерички\" във властта? Днес ГЕРБ отново успешно съблазняват част от десните. По този начин пречат на изграждането на единен фронт срещу себе си. Що се отнася до това дали ГЕРБ би могъл да спечели от новите си протези или придатъци: не е изключено, но е малко вероятно. \"Марката\" СДС отдавна загуби своята привлекателност; електоралната тежест на партията е около процент. Тя изглежда се превърна в заложник на клиентелистки и корпоративни интереси. Макар и да не се е споминал, явно понастоящем синият лъв води мизерен пенсионерски живот. (Последното го прави особено податлив на изкушения.) Да хвърлим поглед и върху партия \"Никола Петков\". В дигиталната ера не е нужно да видиш обувките и дланите на човека, за да си изградиш бърза представа за него; достатъчно е да погледнеш отпечатъка му в интернет. Един бърз поглед върху блога на партията, показва, че  той не е обновяван от 2010 година (!) , откогато е в процес на разработка (партията има и някакъв рудиментарен сайт, който дори няма да коментирам). Ако нестихващият скандал \"Апартаментгейт\" доведе до тежка ерозия за ГЕРБ, \"патеричките\" няма да могат да спасят партията на г-н Борисов. Напротив, може да се окаже, че малките платноходки, които опортюнистично се привързаха за политическия \"Титаник\", ще потънат героично заедно с него. И така стигаме до интифадата срещу \"пълзящата диктатура\", която според премиера е в основата на инициативата за търсене на партньори на ГЕРБ. През призмата на обвиненията в корупционни схеми, шуробаджанащина и търговия с влияние въпросната инициатива обаче може да бъде описана най-добре в стил \"обява за работа\": Комично е лидерът на партия, която с малки прекъсвания управлява вече близо 10 години, да говори за \"пълзящата диктатура\", която я заплашвала. На практика почти всички разклонения на единната държавна власт са в ръцете на ГЕРБ (да оставим настрана президента Радев, който дойде на крилете на БСП): законодателната, изпълнителната, съдебната (\"ти си го избра\"; \"ако не слушаш - КПКОНПИ и ще светнеш като елха\"), както и медийната, макар и с малки изключения (България е на последно място по свобода на медиите не само в ЕС, а и на Балканите, по данни за 2018). Ясно е защо изненадващата \"пукнатина в матрицата\", породена от разследванията на сделките на властта, публикувани през последните седмици, разваля блажения сън на премиера Борисов. И докато говори за \"пълзящата диктатура\", в главата му вероятно се върти следният напрегнат монолог: Каква \"пълзяща диктатура\", г-н Борисов, какви пет апартамента?", "date": "2019.04.17", "title": "Борисов и \"пълзящата диктатура\""}
{"url": "https://www.dnevnik.bg/bulgaria/2019/04/17/3421146_uchebnicite_i_pomagalata_za_iii_klas_struvat_95_leva/", "text": "На заседанието си днес правителството прие промени в нормативите за осигуряване за безвъзмездно ползване на познавателни книжки, учебници и учебни комплекти. Така ще се актуализират парите за учебници и учебни комплекти, които предвиждат за ученик в III клас - 95 лв., от които 36 лв. за учебни помагала, и за ученик в IV клас - 103 лв., от които 39 лв. за учебни помагала, уточнява пресслужбата на Министерския съвет. С актуализацията ще се осигурят за безвъзмездно ползване по един учебник или учебен комплект по всеки общообразователен учебен предмет за всеки ученик от I до IV клас. През 2016 година правителството прие промени в нормативите за осигуряване за безвъзмездно ползване на познавателни книжки, учебници и учебни комплекти. В новите учебни програми за III клас и за IV клас, утвърдени след приемането на Закона за предучилищното и училищното образование, се въведе нов общообразователен учебен предмет \"Компютърно моделиране\". През 2018 г.  бяха одобрени новите учебници и учебни комплекти за III клас , включително и учебници по компютърно моделиране. През настоящата година са в процес на оценяване и одобряване проектите на нови учебници и учебни комплекти за IV клас, в т.ч. и учебни комплекти по компютърно моделиране, които ще бъдат използвани от учебната 2019/2020 година.", "date": "2019.04.17", "title": "Правителството актуализира сумите за учебниците и помагалата за III и IV клас"}
{"url": "https://www.dnevnik.bg/analizi/2019/04/17/3421131_edno_naum_borisov_se_otkaza_ot_flanelkata_s_hazartnata/", "text": "Премиерът Бойко Борисов се яви на поредния си мач с фланелка без рекламата на хазартната фирма, спонсор на \"Бистришките тигри\". За разлика от съотборниците си в мача за ветерани срещу \"Локомотив\" (Пловдив) той игра с екип без рекламни надписи.  През есента антикорупционната комисия разгледа сигнал за конфликт на интереси на министър-председателя във връзка с неприемливата реклама на хазарт. Тогава той даде обяснения, че никога не е давал съгласие името и образът му да се използват комерсиално. Така излезе, че е облечен против волята си в проблемната фланелка. Антикорупционната комисия не откри конфликт на интереси на Борисов, но пиар щабът му е преосмислил случката и е заложил на промяна във футболния му образ. Предизборно.", "date": "2019.04.17", "title": "Едно наум: Борисов се отказа от фланелката с хазартната реклама"}
{"url": "https://www.dnevnik.bg/sviat/2019/04/17/3421149_kulata_strela_na_notr_dam_shte_se_vuzstanovi_s_konkurs/", "text": "Френският премиер Едуар Филип обяви, че Франция организира международен конкурс по архитектура за възстановяването на кулата стрела на парижката катедрала \"Нотр Дам\", която бе унищожена в пожара в понеделник вечерта, предадоха \"Франс прес\" и \"Асошиейтед прес\", цитирани от БТА. Целта е църквата \"да се сдобие с нова кула стрела, която е пригодена към техниките и предизвикателствата на нашето време\", заяви Филип след извънредно правителствено заседание, посветено на възстановяването на \"Нотр Дам\". В новия си вид обаче кулата стрела може и да не изглежда по този начин. \"Международното състезание ще ни позволи да зададем и въпроса дали трябва да пресъздаваме кулата такава, каквато я създава Виоле-льо-Дюк\", обясни той, цитиран от \"Ройтерс\", имайки предвид  дизайна на архитекта Южен-Еманюел Виоле-льо-Дюк  от 19 век. \"Или както често се случва с културното наследство, трябва да украсим \"Нотр Дам\" с нова кула.\" Френският премиер каза, че властите още не разполагат с оценка колко ще струват възстановителните дейности. Вчера президентът Еманюел Макрон заяви, че иска катедралата да бъде възстановена до пет години. \"Това очевидно е огромно предизвикателство, историческа отговорност\", заяви премиерът Едуар Филип. Парижката прокуратура съобщи, че разследващите причините за пожара още не могат да влязат в катедралата от съображения за сигурност. Днес разследването ще продължи с разпити и ще трае, докато не се разкрие истината и не се установи причината за пожара. Вчера са били разпитани около 30 свидетели, включително охранители и работници на фирми, които участват в обновяването на катедралата.", "date": "2019.04.17", "title": "Кулата стрела на \"Нотр Дам\" ще се възстанови с конкурс, но може да изглежда различно"}
{"url": "https://www.dnevnik.bg/razvlechenie/2019/04/17/3421151_video_mila_robert_vuzpia_remontite_v_sofiia_s_pesenta/", "text": "Българска певица и актриса Мила Роберт публикува днес в YouTube профила си видео към песен, озаглавена WTF, която явно е посветена на продължаващите ремонти в центъра на София. В клипа тя е облечена в електриковожълт работен гащеризон и се снима сред техниката, ремонтните участъци, зад загражденията, струпаните материали и заедно с работниците, като на моменти част от тях танцуват заедно с нея. Мила Роберт нашумя като певица с песента \"Наше си е Саше\", след като първо привлече вниманието със своя кавър на песента на Емил Димитров \"Нашият сигнал\". По-късно силно споделян в социалните мрежи бе и друг неин колоритен кавър - този на \"Квартална кръчма\" на фолк певицата Ивана. Преди да започне сама да прави музика, през 2013 г. дъщерята на Ваня Щерева и баскетболиста Роберт Гергов се явява в предаването X Factor, а сега е студент по актьорско майсторство в НАТФИЗ. Текстът на песента WTF гласи: Градът ми е даден на н'якви деца, в оранжеви костюмчета. Вече година си играят. Какво ли още правят? Дали му се вижда скоро краят? Припев: What the fuck (5) Опитвате се деликатно да ме изгоните от моя град, моя град (3) Най-ми е жал за туристите, винаги им се извинявам и се опитвам да ги забавлявам. Поне мен да видят в моя град, моя град (2), Моят град е болнав (2) Припев: What the fuck (5) Много мои приятели паднаха, много мои приятели паднаха. Колко мои приятели станаха? Много мои приятели станаха и тръгнаха към някой друг град, към някой друг свят (2) Припев: What the fuck (5) Направи го, не защото утре може да няма. Направи го бързо без досада. Направи го бавно с наслада. Направи го бързо, не като ремонт на \"Графа\". Припев: What the fuck (5) Само да си посмял пак да се съмняваш. Посмей се, посей се...", "date": "2019.04.17", "title": "Видео: Мила Роберт възпя ремонтите в София с песента WTF"}
{"url": "https://www.dnevnik.bg/sport/2019/04/17/3421058_ot_mach_za_istoriiata_do_zapoved_za_arest_ili_riskut/", "text": "В събота Садаф Хадем влезе в историята като първата жена от Иран, участвала в официален боксов мач. Срещата се проведе във Франция, а нейна съперничка беше местната състезателка Ан Шовен. Двубоят беше по правилата на аматьорския бокс с три рунда по две минути и завърши с успех на 24-годишната състезателка. Скоро след това обаче тя е била застигната от лоши новини. Хадем е планирала да отпътува обратно за родината си в понеделник. Боксьорката обаче е отменила завръщането си в Техеран, след като иранските власти са издали заповед за ареста й. Заповед за арест е издадена и на бившия професионален боксьор Махир Моншипур, който е организирал двубоя. Роденият в Иран, но притежаващ френски паспорт Моншипур беше световен шампион в категория до 55 кг от 2003 до 2006 г. Моншипур също e трябвало да пътува с Хадем за Техеран. След като са били информирани за издадените заповеди за арест, двамата са се насочили към Поатие, където живее бившият световен шампион. От външното министерство на Франция все още не са коментирали случая, съобщи \"Ройтерс\". Преди две години Моншипур организира импровизирана нелегална боксова тренировка по хълмовете на Техеран. В нея се включват 35 души, шест от които жени. Сред тях е и Хадем, която впоследствие се свързва с живеещия във Франция Моншипур. \"Помоли ме да й организирам мач, но й казах, че е невъзможно. Преди два месеца обаче иранската боксова федерация отвори вратите за женски бокс и ние ги помолихме да организират събитие. Стана ясно обаче, че това няма как да се случи, защото искат жена треньор, жени съдии и т.н. Затова със спортното министерство уредихме да дойде във Франция\", разказа Моншипур преди мача. Хадем започва да се занимава с бокс преди четири години. Тя е била принудена да тренира в частни фитнес зали, тъй като в обществените боксови съоръжения се допускат единствено мъже. На жените в Иран е забранено да посещават спортни събития, в които участват мъже. През октомври беше направено изключение и  за  пръв път от 1979 г. жени присъстваха на футболен мач . Това се случи по време на приятелската среща на националния отбор на Иран срещу Боливия. Хадем се надяваше мачът й във Франция да даде тласък за развитието на иранския бокс. \"Надявам се, че тази първа битка ще проправи пътя и че ще успея да стигна колкото се може по-далеч, за да оставя името си в историята на иранския бокс\", каза тя в навечерието на двубоя. Иранската федерация по бокс заяви в понеделник, че не организира срещи с участието на жени и не носи отговорност за отделни състезателки. \"Иранските жени трябва да носят ислямския хиджаб, докато се състезават - както в страната, така и в чужбина\", допълват от федерацията пред \"Ройтерс\".", "date": "2019.04.17", "title": "От мач за историята до заповед за арест: Рискът да бъдеш първата боксьорка от Иран"}
{"url": "https://www.dnevnik.bg/sviat/2019/04/17/3421159_liderut_na_hds_prizova_jeni_da_stavat_sveshtenici_i_da/", "text": "Лидерът на германския Християндемократически съюз (ХДС) призова за решителни действия от страна на католическата църква, включително да се разреши на жени да стават свещеници и да се сложи край на задължителния обет за безбрачие, в отговор на кризата със  сексуалните посегателства срещу деца , предаде ДПА. \"Католическата църква без капка съмнение е виновна за факта, че систематично е възпрепятствала разследванията на тези престъпления и по този начин е позволила злоупотреби\", каза  Анегрет Крамп-Каренбауер  пред католическото списание \"Публик-форум\". \"Това е огромната вина, която църквата носи. Стъпките, които се предприемат сега, не са достатъчни да се гарантира, че това няма да се повтори\", каза Крамп-Каренбауер, която е член на Централния комитет на германските католици. Две от предложените от нея мерки са даването на възможност на жените да стават свещеници и прекратяването на политиката на безбрачието за свещениците, което според нея ще направи хората по-склонни да станат духовници.", "date": "2019.04.17", "title": "Лидерът на ХДС призова жени да стават свещеници и да се отмени задължителното безбрачие"}
{"url": "https://www.dnevnik.bg/evropa/evropeiski_parlament/2019/04/17/3421145_kompaniite_shte_budat_globiavani_za_dvoen_standart_pri/", "text": "Поне 4% от годишния оборот през предходната финансова година или 2 милиона евро, ако няма информация за оборота, ще бъде глобата за компании, продаващи продукти с различен състав в отделни държави членки, реши днес Европейският парламент. Глобата ще се налага за широко разпространени нарушения, например засягащи потребителите в няколко държави членки. Тя ще отива в държавата членка, която я налага, защото няма да има специален централен европейски контролен орган, а само национални такива. Новото законодателство, предварително договорено с министрите на ЕС, се отнася за проблема с т.нар. двойно качество на продуктите, когато продукти от една и същата марка са с различни съставки или характеристики. То разяснява как националните власти могат да действат срещу заблуждаващите практики. Ако са налице определени условия, например необосновано представяне като идентични в различни държави членки на продукти със значително различен състав и характеристики, практиката може да бъде определена като заблуждаваща и да бъде забранена. Текстът включва и клауза за преразглеждане на законодателството, която задължава Европейската комисия да оцени ситуацията две години след влизането в сила на директивата. Целта е да се прецени дали двойното качество на продуктите трябва да бъде добавено към черния списък с нелоялни търговски практики. В разговор с \"Дневник\" преди гласуването българският евродепутат Емил Радев (ГЕРБ; Европейска народна партия)  коментира, че  този текст оставя редица вратички и не съвпада с много по-решителната позиция, която Европарламентът е застъпил при приемане на досието. \"Говорим за \"значително\" различен състав. Говорим също, ако е оправдано от законни или обективни фактори. Това са няколко вратички, които могат да се използват, за да продължи да има храни с различно качество в Източна и в Западна Европа.\" Като друг проблемен момент евродепутатът Емил Радев определи това, че няма договорен централен европейски орган, който да следи за качеството, и отделните органи в държавите членки ще правят това. Подвеждащи рейтинги Европейският парламент актуализира и правилата на ЕС за справяне с проблема с подвеждащите рейтинги в онлайн пазарите. Онлайн пазарите и услугите за сравняване (като Amazon, eBay, AirBnb, Skyscanner) ще трябва да разкрият основните параметри, определящи класирането на офертите в търсачките. Потребителят ще трябва да бъде ясно информиран дали купува продукт или услуга от търговец или от частно лице и дали е използвано персонализирано ценообразуване. Директивата формално трябва да бъде одобрена от Съвета на министрите на ЕС и държавите членки ще имат 24 месеца от датата на влизане в сила на директивата, за да я транспонират в националното си законодателство. Законодателството изменя четири съществуващи директиви за правата на потребителите: за нелоялните търговски практики, за правата на потребителите, за неравноправните клаузи в договорите и за обозначаването на цените. То е част от пакета \"Нов търговски механизъм за потребителите\".", "date": "2019.04.17", "title": "Компаниите ще бъдат глобявани за двоен стандарт при стоките, продавани в ЕС"}
{"url": "https://www.dnevnik.bg/bulgaria/2019/04/17/3421187_katar_bi_investiral_v_putishta_u_nas_ako_predstavim/", "text": "Държавата Катар има воля и интерес да инвестира в българската транспортна инфраструктура, но е необходимо страната ни да подготви и представи убедително инвестиционните си проекти. Без конкретни технически параметри, финансови анализи и срокове не можем да привлечем големи международни инвеститори. Това заяви президентът Румен Радев на среща на \"Дондуков\" 2 с народни представители от Комисията по регионална политика, благоустройство и местно самоуправление и от Комисията по транспорт, информационни технологии и съобщения към Народното събрание, предаде прессекретариатът на държавния глава. Той запозна депутатите с резултатите от официалното си посещение в Катар, където беше по покана на емира Шейх Тамим бин Хамад ал Тани от 10 до 12 април т.г. \"По време на разговорите ми в Доха с емира, с министър-председателя, с министъра на транспорта на Катар и с изпълнителния директор на Катарската инвестиционна агенция беше повдигната отново темата за партньорство при изграждане на пътната инфраструктура в България по направление север - юг, посочи Румен Радев. Президентът изтъкна отличните връзки на политическо ниво между България и Катар, включително добри лични контакти, и подчерта заявената готовност на арабската държава да инвестира в автомагистрала Русе - Свиленград и тунела под връх Шипка. \"Катар проявява интерес и ще вложи средства, но само ако българската държава предостави актуални проекти, готови за реализация\", заяви президентът. Той призова депутатите в координация с изпълнителната власт за по-експедитивни и ефективни действия, за да се постигне необходимият напредък. Движеща сила за реализацията на обсъжданите проекти имат правителството и парламентът, ангажирам се да съдействам на най-високо политическо ниво готовите ни предложения да бъдат представени на катарската страна, заяви Румен Радев. Народните представители се ангажираха да инициират съвместно заседание на двете комисии, като поканят представители на всички отговорни институции за дебат по темата.", "date": "2019.04.17", "title": "Катар би инвестирал в пътища у нас, ако представим добри проекти, твърди президентът"}
{"url": "https://www.dnevnik.bg/bulgaria/2019/04/17/3421135_eksperti_lipsvat_restavratori_obshtinite_niamat/", "text": "Като се пишат стратегически документи, е добре да се има предвид не само какво и как ще се прави, но и кой ще го прави, какви специалисти има, за да осъществят набелязаното. Това препоръча директорът на Националния археологически институт с музей към БАН Христо Попов на днешната публична дискусия по  проекта на стратегия за развитие на културата  в следващите 10 години. Както той, така и други участници в обсъждането отбелязаха, че става все по-осезаема липсата на експерти в сферата на консервацията, реставрацията и опазването на културното наследство. А планираната в стратегията основна цел - децентрализация на управлението и финансирането на културните дейности, ще завари   И без нужния експертен и научен капацитет. Друга критика към проекта на първото му публично обсъждане, беше, че няма  , които да се ангажират с изпълнението на заложените цели. Експерти, работили по първоначалния вариант на стратегията в назначени от министъра на културата работни групи по отделните направления в стратегията, пък се оплакаха, че след тях някой, неизвестно кой, е променял идеите и написаното. Без особен професионализъм при измененията. Не пожелаха за момента да навлизат в конкретика. Чуха се и критики, че стратегията  , някои области, като архитектурата например, необосновано са пришити към визуалните изкуства и др. Че няма необходимата яснота кой раздел от културното наследство къде попада. Това се оказа проблемно и за днешната първа дискусия, на която част от участниците не знаеха какво точно ще се обсъжда - движимо, недвижимо културно наследство, архитектура, визуални изкуства или друго. Първата част от обсъждането днес беше общо по целия документ, а в дискусията бяха набелязани основни проблеми, които трябва да бъдат решени в бъдеще. Стратегията трябва по-ясно да набележи механизми за развитие на специалистите, все по-ясно се усеща тяхната липса, отбеляза Христо Попов. От думите му се разбра, че все   на вече откритото културно наследство. Няма консерватори и реставратори, в по-голямата част от регионалните исторически музеи такива специалисти липсват, музеите искат да наемат, но няма, отбеляза директорът на археологическия музей. Призова да се работи с министерството на образованието по този въпрос. Изправени сме в ситуация да можем да си купим скъпа и модерна техника и да  с нея, посочи Попов. Друго, за което той призова, е да се намери механизъм за последващ  . А не да се раздават средства \"по подразбиране\", без след това да се прави мониторинг на свършеното. Освен че регионалните музеи нямат нужните специалисти, такива няма и в общините, на които са делегирани дейности по опазване на културното наследство, се каза още на дискусията. А тепърва стратегията залага още повече да се предоставят дейности на местната власт. За която експертите обявиха, че няма да е подготвена да ги поеме. Арх. Мария Железова от Камарата на архитектите заяви, че общините не са подготвени и не знаят какво да правят с това, което държавата им е предоставила за стопанисване. Даде пример с малка община край река Дунав, която трябвало да стопанисва ценен археологически обект, който обаче е предоставен на общината, без да е социализиран. Разкритите археологически  , която от общината регулярно палели. Сами можете да си представите какво се случва с експонатите, които  , посочи Железова. И отбеляза, че никой не е обяснил на местните власти какво всъщност трябва и могат да правят и какво е категорично забранено. Затова тя призова държавата да изработи правила и ясни критерии, инструкции по този и подобни въпроси. Арх. Константин Пеев от Съвета за паметниците на културата и забележителните места - ИКОМОС/България, също посочи, че реставратори за археология в България почти няма. Не се отпускат и нужните  . Пеев отбеляза, че за миналата година например средствата за реставрацията на над 40 хиляди паметника са колкото за разкопките - около 1.5 млн. лв., и това далеч не е достатъчно. Негови колеги отбелязаха, че за реставрация, консервация и социализация на разкритата археология често се разчита само на обществени поръчки, и то когато има външно финансиране, а държавата не финансира почти тази дейност. Председателят на асоциацията на реставраторите Иван Ванев също отбеляза, че нищо не стимулира и   и квалифицираните кадри в сферата. А Законът за културното наследство дава много общи и отворени критерии за включване на хора в списъка на специалистите, които могат да извършват консервация и реставрация и съответно да бъдат назначавани на подобни длъжности. Така в списъка попадали и хора с  . В същото време тези хора могат да бъдат назначавани в общинските комисии, които издават разрешенията за намеси в паметници на културата от местно значение. Това по думите на Ванев оставяло съмнение както за   и възможности за качествени решения. Представители на останалите видове изкуство също отправиха забележки. От театралната общност поискаха държавата да намери   за свободен театър. Никой частен театър не може да си позволи например да постави класическа пиеса, в която участват 14-15 души, това е непосилно икономически, отбеляза Емил Емилов от синдиката на българските артисти. И отбеляза, че след като държавните и общинските театри получават държавна подкрепа, трябва да се намерят такива механизми и за свободните инициативи. \"Може би е по-коректно този документ да се казва за развитието на културните обекти и институции, не на културата\", заяви директорът на Софийската филхармония Найден Тодоров. Ние забравяме, че не сме целта, ние сме средството, въпросът е какво правим за културата, допълни той. И призова основната цел на стратегията да бъде как ангажираните с културата институции  , на хората от улицата. Представителят на Министерството на културата обеща, че ще вземе всички бележки предвид, поиска становища в писмен вид и каза, че те ще бъдат отразени в документа. Предстоят още дискусии по проекта за стратегия, които да разгледат други части на стратегията по професионални направления.", "date": "2019.04.17", "title": "Експерти: Липсват реставратори. Общините нямат капацитет да се грижат за паметници на културата"}
{"url": "https://www.dnevnik.bg/tehnologii/2019/04/17/3421197_izgrajdaneto_na_5g_mrejata_niama_dovede_do_povishavane/", "text": "Не отговарят на истината твърденията, че за да се пусне 5G мрежа, ще са нужни много допълнителни антени и облъчването ще се повиши, казаха днес от \"Хуауей\" при представянето в София на оборудването, което компанията предлага за мрежите от следващо поколение. Новите станции осигуряват по-добро покритие, като дори броят на излъчвателите може да се намали. Беше посочено още, че идва краят на грозните големи антени по блокове и бизнес сгради, като те постепенно ще бъдат заменени от такива вградени в билбордове, спирки, улични лампи и т.н. Това е възможно, защото новите излъчватели са по-компактни, по-леки и консумират по-малко ток. От \"Хуауей\" смятат, че първите пилотни 5G проекти в България ще се случат още в края на тази или началото на следващата година. До две-три години пък ще започне тяхното комерсиализиране. От китайския концерн подчертаха, че предлагат завършена екосистема за пускането на 5G мрежи, като вече имат монтирани 40 хиляди излъчвателни станции в цял свят, 10 хиляди от които в Южна Корея.", "date": "2019.04.17", "title": "Изграждането на 5G мрежи няма доведе до повишаване на облъчването, твърдят от \"Хуауей\""}
{"url": "https://www.dnevnik.bg/analizi/2019/04/17/3421092_napraznite_usiliia_na_prokuraturata_da_skrie_provala_si/", "text": "Ако се смята за недопустимо да се обсъжда присъда, пък била тя и от 20 години затвор, преди да сме прочели мотивите на съдията, то тазсутрешното изявление на заместник главния прокурор Иван Гешев по БНТ разбива представата за допустимо и недопустимо. Гешев заклейми (и не за първи път) медии и журналисти - естествено критичните към дейността на прокуратурата. Оставямe настрана, че нападките към медии от страна на прокурор от такъв висок ранг могат да се възприемат и като заплаха... Или най-малкото издават лош вкус в публичното себепредставяне на субект с такава огромна репресивна власт. Далеч по-съществени и направо разрушителни за доверието в правосъдието са други два акцента от речитативите на Гешев. Първият: който прочитането на присъдата в съдебната зала в понеделник нанесе на прокурорско-антикорупционния екип, осъществил операцията по зрелищното разкриване на подкупа, както беше обявено, на 17 април 2018 г. Е как удар, ще кажете - 20 години затвор би следвало да са донесли върховно удовлетворение за обвинението! Не, не са. В понеделник съставът на Специализирания наказателен съд като първа инстанция  осъди  бившата кметица на район \"Младост\" Десислава Иванчева на 20 години лишаване от свобода за подкуп в особено големи размери, бившата й заместничка Биляна Петрова на 15 години и подсъдимия като посредник Петко Дюлгеров на 12 години. Но Това прочете съдията Иво Хинов в препълнената с журналисти зала в понеделник. Наистина, Наказателният кодекс не прави разлика между искане и получаване на подкуп и предвижда едни и същи наказания и в двата случая. В произнасянето на присъдите съдията Хинов ясно подчерта, че Иванчева е признати за виновна, че е поискала от Александър Ваклин подкуп, но е оправдана по обвинението, че е приела подкупа и че е искала да се увеличи размерът му на 500 хил. евро. С други думи разиграл се на 17 април 2018 г. пред Спортната палата. Където в ефира на телевизиите маскирани мъже и жени под прякото ръководство (и отговорност за спазване на закона) на Гешев, тогава шеф на Специализираната прокуратура, и зам.-шефа на антикорупционната комисия Антон Славчев измъкнаха от автомобила Иванчева и Петрова и ги държаха в белезници пет часа, докато вадеха от колата парите от подкупа и ги брояха на тротоара, без да допуснат адвокат по време на огледа и претърсването. На следващия ден на пресконференция Гешев и шефът на антикорупционната комисия Пламен Георгиев дадоха подробности за своя гръмотевичен удар, който трябваше да отбележи победния старт на председателя Георгиев към неограничените правомощия на КПКОНПИ, които предстоеше да й бъдат гласувани от управляващото мнозинство. Още повече че съдът окачестви като незаконен ареста, такъв какъвто го видяхме в бруталния спектакъл на кръстовището на 17 април 2018, и присъди на Иванчева обезщетение от 10 хил. лв., заради което намали наполовина глобата й от 20 хил. лв. Днес Гешев опита да спасява този провал /който би имал друго, адекватно име, ако съществуваше механизъм и орган, който да го окачестви/ с коментар, че \"прокурорите по делото не са напълно сигурни, че Иванчева и Петрова са оправдани за получаването на подкуп\". Трябвало да чакаме мотивите на съда. Е как така не са сигурни? Нали бяха в залата и слушаха съдията като чете диспозитива на присъдата! Освен да не са го разбрали... За разлика от журналистите. Каквито и да са мотивите на съда, които наистина са важните и ги чакаме с нетърпение, присъдите са произнесени. И оттук нататък могат само да бъдат обяснявани. До произнасянето на следващата съдебна инстанция - Апелативния специализиран съд. Вторият акцент: Запомнете тези думи - заради тази безпардонна увереност и цинично признание, че могат да бъдат нарушавани всякакви норми, нито главният прокурор Сотир Цацаров, нито обкръжението му, нито Инспекторатът към Висшия съдебен съвет начело с главния инспектор, нито самият върховен кадрови орган имат право да искат доверие в действията на прокуратурата и дори да споменават думата доверие пред седящите пред телевизорите граждани, които не ходят с НПК под мишница, за да разбират колко опасно е това, което казва Гешев. Не само защото развращава масовото съзнание в отношението към правосъдието, то е преди всичко незаконно. Според Гешев - а той е заместник главен прокурор и над него е само Цацаров, а над двамата - Господ: дори подсъдимите да се отричат пред съда от показанията си, разследването е било перфектно. За сведение на Гешев - ако си изпълняваше задълженията, които му вменява законът, вместо да оценява медиите, щеше досега да е наредил да се отделят материалите от делото, в които подсъдимият Дюлгеров се отрича от показанията си на досъдебното производство, и да се заведе наказателно производство. Та нали подсъдимият директно заяви пред съда, че конкретни служители на КПКОНПИ са му упражнявали натиск да даде \"правилните\" показания! А къде е бил наблюдаващият досъдебното производство прокурор? Махването с ръка на Гешев \"така правят всички, така правят и циганите\" (?!) е атестация за това как се водят разследванията днес и обяснява защо присъдите падат пред независим съд. Докато Гешев може да говори така и това не прави впечатление на никого, забравете не само за доверие в правосъдието. Забравете за правосъдие. В неформалното обяснение на присъдите пред журналистите след прочитането им съдията Хинов каза нещо, което заслужава особено внимание: че някои от твърденията на защитата давали основания да се смята, че е имало склоняване към приемане на подкуп, но съдът не приема, че това е било провокация към подкуп, тези въпроси щели да бъдат изяснени в мотивите.", "date": "2019.04.17", "title": "Напразните усилия на прокуратурата да скрие провала си"}
{"url": "https://www.dnevnik.bg/ot_vas/novini_ot_vas/2019/04/17/3421219_prishulci/", "text": "Пролет в Зооградината (поглед към Витоша).", "date": "2019.04.17", "title": "Пришълци"}
{"url": "https://www.dnevnik.bg/gradska_sreda/2019/04/17/3421210_stolichniiat_ploshtad_portugaliia_shte_bude_obnoven/", "text": "След великденските празници ще започне благоустрояването на градинката при площад \"Португалия\", който се намира на кръстовището на ул. \"Иван Асен II\" и ул. \"Николай Гогол\", съобщи район \"Средец\" на страницата си във \"Фейсбук\". Ще бъдат подновена настилката, като ще бъдат поставени бетонови плочи на мястото на асфалта. Ще има нови пейки и соларни лампи. Ще бъде изградена и чешма. В по-късен етап ще бъдат монтирани и нови детски съоръжения от общинска дирекция \"Зелени системи\" . Проектът е поръчан и дарен на общината от \"Полиграфия Офис Център\" АД и Ателие \"Серафимов архитекти\" ООД. Реконструкцията на градинката ще се извърши от \"Кимис Груп\" ЕООД за 90 календарни дни.", "date": "2019.04.17", "title": "Столичният площад \"Португалия\" ще бъде обновен"}
{"url": "https://www.dnevnik.bg/sport/2019/04/17/3421098_baiern_se_nasochi_kum_afrika_s_otvarianeto_na_futbolna/", "text": "Байерн\" (Мюнхен) продължи разширяването на влиянието си в чужбина с отварянето на първото си футболно училище в Африка. От клуба обявиха, че академията се намира в Адис Абеба, столицата на Етиопия. Изграждането на училището е част от подписаното споразумение между баварците и местната футболна федерация. Партньорството включа обмен на треньори и развитието на местни играчи. \"Футболната академия на \"Байерн\" в Етиопия ще ни позволи да сме по-близо до феновете ни в Африка и да дадем важен принос за развитието на футбола в Африка\", заяви Йорг Вакер, ръководител на отдела за международни връзки. В последните години стратегията на \"Байерн\" е насочена към  разширяването на влиянието на отбора на големите пазари в Азия  и Северна Америка. Баварците стартираха съвместни проекти с футболните федерации в Сингапур,  Китай , Тайланд, Япония и САЩ.", "date": "2019.04.17", "title": "\"Байерн\" се насочи към Африка с отварянето на футболна академия"}
{"url": "https://www.dnevnik.bg/sviat/2019/04/17/3421230_bivsh_prezident_na_peru_opita_da_se_samoubie_predi_da/", "text": "Бившият президент на Перу Алан Гарсия се простреля тази сутрин, докато полицаи влизаха в дома му в Лима, за да го арестуват по разследване за корупция, предаде \"Ройтерс\", цитирана от БТА. Според източник от полицията Гарсия е бил незабавно откаран в болница. Перуанската телевизия \"Америка\" съобщи, че бившият президент е подложен на спешна операция и състоянието му е критично. Тя показа снимки на сина и съмишленици на Гарсия на пристигане в болницата. Гарсия е разследван заради скандал с бразилската строителна компания \"Одебрехт\", която през 2016 г. призна публично, че с подкупи е печелила поръчки в региона. Случаят се превърна в най-мащабния корупционен скандал в Латинска Америка. Миналата година той поиска политическо убежище от Уругвай, след като му бе забранено да напуска страната. Монтевидео обаче отхвърли молбата му.", "date": "2019.04.17", "title": "Бивш президент на Перу опита да се самоубие, преди да бъде арестуван"}
{"url": "https://www.dnevnik.bg/sviat/2019/04/17/3421233_kandidatut_na_opoziciiata_poluchi_mandat_za_kmet_na/", "text": "Кандидатът на опозицията Екрем Имамоглу получи мандат като кмет на Истанбул, все още не е взето решение по искането на управляващата Партия на справедливостта и развитието за нови избори, съобщи Анадолската информационна агенция, цитирана от \"Ройтерс\". Резултатите от досегашното преброяване в Истанбул наклониха везните в полза на  Екрем Имамоглу  - кандидата на опозиционната Републиканска народна партия (РНП). Представители на партията обявиха, че с повторното преброяване в някои окръзи приключва 25-годишното управление на ПСР в Истанбул, чийто кмет бе и президентът Реджеп Тайип Ердоган в средата на по-миналото десетилетие. Победата му означава, че  почти всички големи градове  - заедно с най-големия, Истанбул - вече са в ръцете на кандидати на РНП в момент, когато икономическата ситуация на Турция намалява подкрепата за управляващите. \"Намеса на Гюлен\" След като ПСР изгуби кметските места в повечето големи градове на страната, а разликата между Имамоглу и бившия премиер Бинали Йълдъръм (кандидат на ПСР) бе по-малко от процентен пункт, управляващите  оспориха победата  и поискаха повторно преброяване в някои окръзи. Надпреварата за Истанбул беше силно оспорвана - Имамоглу водеше пред Йълдъръм няколко десетки хиляди гласа, които при повторно преброяване в някои окръзи бяха намалени до под 20 хил. Представители на ПСР смятат да оспорят резултата. Върховната избирателна комисия покани Имамоглу да получи свидетелството си, след като утвърди резултат с още по-малка преднина. Според последните резултати той има 4 169 765 гласа, а Йълдъръм - 4 156 036. Това е разлика от едва 13 729 гласа в 16-милионния град. На пресконференция в Анкара заместник-председателят на партията Али Ихсан Явуз каза, че заради \"намеса на членове на FETÖ\", променила резултата, вотът трябва да бъде оспорен по съдебен път. ПСР ще поиска изборната комисия да нареди повторно гласуване в Истанбул и независимо от решението ѝ управляващите ще действат по съдебен път, пише \"Хюриет дейли нюз\". Според Явуз изборите са фалшифицирани, тъй като представители на секционни комисии са \"роднини на членове на FETÖ\". Съкращението обозначава организацията на ислямския проповедник Фетхуллах Гюлен, който живее в САЩ и когото Анкара обвинява за неуспелия опит за преврат през 2016 г. Движението му е наричано от турските власти \"Фетхуллахистка терористична организация\". Според \"Хюриет дейли нюз\" предаването на властта трябва да се осъществи по-късно днес. Независимо от това изборната комисия ще продължи да разглежда искането вотът да бъде анулиран, пише турското издание.", "date": "2019.04.17", "title": "Кандидатът на опозицията получи мандат за кмет на Истанбул"}
{"url": "https://www.dnevnik.bg/politika/2019/04/17/3421236_zam-ministur_podade_ostavka_zaradi_proverka_za/", "text": "Заместник-министърът на икономиката Александър Манолев подаде оставка. Тя вече е приета от премиера Бойко Борисов, съобщиха от пресцентъра на правителството. Решението му да напусне поста дойде само няколко часа след като се разбра, че  Върховната касационна прокуратура е започнала проверка на Манолев  заради медийни сигнали за злоупотреби със средства на Европейския съюз. Повод е съвместно разследване на сайтовете \"Бивол\" и \"Благоевград нюз\", според което зам.-министърът е собственик на парцел, върху който е построена \"къща за гости\", която се използва за частна вила. За имота са отпуснати 380 хил. лв. по европейски проект, финансиран от Програмата за развитие на селските райони, посочват двете издания. Плащането е одобрено от Държавен фонд \"Земеделие\" (ДФЗ) през декември 2015 г., когато Манолев е назначен за зам.-министър на туризма. Имението е половин декар, но не е функционирало като семеен хотел за развитие на селски туризъм, сочи разследването. Зам.-министърът и изразил желание разследването по никакъв начин да не засяга работата на правителството. Освен това той искал да е солидарен с колегите си, \"които са спазили моралния стандарт в управлението и са напуснали постовете си само заради съмнения\". \"Сигурен съм, че в документите няма нищо срещу мен, но не мога да подложа семейството си отново на това. Благодаря за доверието. Решението ми е лично\", допълва още Александър Манолев. Закъсняла оставка По-късно той използва профила си във \"Фейсбук\", за да уточни, че това е \"едно закъсняло действие, което трябваше да направя още преди година, когато името ми се забърка в измислени скандали, защото пречех на някой да заема поста министър на транспорта\". Коментарът му е по повод случилото се през есента на миналата година. Тогава  Манолев се отказа да замени подалия оставка Ивайло Московски  след публикация на \"Капитал\", в която се казва, че в миналото си  той има инциденти на пътя , граничещи с хулиганство, както и интересни съдружници от сенчестия бизнес. \"Преди няколко месеца ми казаха, че обикалят с папки за мен медии и ми готвят нова атака. Подминах го – след всичко, което се опитаха да причинят на семейството ми си мислех, че няма с какво да ме изненадат. Но отново надскочиха себе си. Ловът на вещици придоби плашещи размери. И вече не става дума за мен, а за семейството ми. В тази ситуация аз ще съм този, който ще направи крачка назад\", пише Манолев. В края на публикацията си той подчертава, че ще сезира съда, защото изнесените за него данни били \"много зле скалъпени обвинения\".", "date": "2019.04.17", "title": "Зам.-министър подаде оставка заради проверка за злоупотреба с евросредства"}
{"url": "https://www.dnevnik.bg/razvlechenie/2019/04/17/3421190_djar_djar_binks_bil_ljubimiia_geroi_na_djordj_lukas_ot/", "text": "Джордж Лукас разкри, че Джар Джар Бинкс, един от най-недолюбваните герои в сагата \"Междузвездни войни\", всъщност е неговият най-любим образ, предаде Би Би Си. 74-годишният режисьор и продуцент изненада феновете с това разкритие на специално събитие по подов 20-годишнината от излизането на \"Епизод I - Невидима заплаха\". \"Това е един от любимите ми филми и разбира се, Джар Джар е моят любим герой\", каза Лукас чрез видео връзка. Встрани от симпатиите на Лукас обаче, хумористичният образ на извънземното гунган, който е първият от вида си представител в Галактическия сенат, всъщност е един от най-омразните сред феновете на \"Междузвездни войни\". В класация на \"Хъфингтън пост\" за любимите герои от поредицата, той заема 93-о място, а списание \"Ролинг Стоун\" въобще не го включва в собствената си класация с любими образи от сагата, допълвайки, че ако Дарт Маул е \"образ от един от най-лошите кошмари на Джордж Лукас, то тогава откъде ли е дошъл Джар Джар?\". Някои критици дори описват Джар Джар като \"неуспешен опит да угодиш на дете\", или дори още по-зле - като \"расистки стереотип с неудачен карибски акцент\". Миналата година актьорът Ахмед Бест, който озвучава и заснема движенията на извънземния гунган, разкри, че ужасната реакция спрямо героя му почти го е довела до самоубийство. В своя емоционална публикация в социалните медии Бест споделя снимка с малкия си син и пише: \"20 години, които ще се навършат догодина, съм изправен пред медиен отзвук, който продължава да влияе на кариерата ми и днес. Това бе момент, в който за малко да сложа край на живота си. Все още ми е трудно да говоря за това. Оцелях и сега този малък човек е моят дар, че оцелях.\"", "date": "2019.04.17", "title": "Джар Джар Бинкс бил любимия герой на Джордж Лукас от \"Междузвездни войни\""}
{"url": "https://www.dnevnik.bg/bulgaria/2019/04/17/3421239_knigata_na_ivan_kostov_svidetelstva_za_prehoda_shte/", "text": "Въпреки предстоящия втори тираж все пак той каза, че се е сблъскал и с негативни отзиви за книгата – от клеветите върху него, които са се възобновили, до мнението, че книгата е сложна, че няма да се прочете, но пък е престижно да я имаш в библиотеката си. \"Отзивите ми говорят, че политиката и днес продължава да е изградена върху измами за прехода. Страхът е да не бъдат изобличени тези измами. Намирам обяснение защо сме сред най-изостаналите народи по благосъстояние. Ако управляващите имат невярна представа за прехода, то няма как да се продължи напред\", коментира Костов. В книгата си бившият премиер заяви, че развенчава много митове – от пълното неразбиране на смисъла на приватизацията, през измамата, че пенсиите са били намалени, до това, че не са били отворени досиетата. \"Мит за прехода е, че Филип Димитров се е самосвалил\", допълни Костов. \"Аз не се държа като безгрешен човек, признавам грешките си. /.../ В книгата казвам, че трябва да се направи приключителен баланс на приватизацията, където точно ще се измери какво е продадено, при какви условия, кой е купувал, допуснати ли са грешки. Ако се направи такъв баланс, ще се разобличи една от най-големите измами на прехода\", подчерта бившият премиер. По думите му антагонистът на прехода е бил посткомунистическият човек. \"Той трябваше да спре да мисли, че не носи отговорност за себе си. Преходът е буржоазна контрареволюция на социалистическата революция. Как се прави демократично устройство в едно комунистическо общество – с комунистически институции и партии? Как демокрацията ражда собствените си основи? Това е много трудна задача. Нямаше политическа подготовка. Имаше силен икономически екип, но много малко разбирахме от политика и много малко от проблемите на сигурността\", спомня си Костов. \"Чест е на икономистите още от времето на комунизма, че видяха, че нещата се развиват зле за България още в първата половина на 80-те години. Още тогава те предвидиха, че страната влиза в тежък период на натрупване на голям външен дълг, който не може да обслужва, и че ще се стигне до лоша развръзка. Никой от тези хора не беше послушан от онзи режим. Затова България катастрофира много тежко и обяви фалит. До втората икономическа катастрофа се стигна заради отказа да се осъществят реформите, започнати по времето на Димитър Попов и от правителството на Филип Димитров. Лошо управление и отказ да се правят реформи доведоха до втората икономическа криза в страната\", коментира още Иван Костов в интервю за БНР.", "date": "2019.04.17", "title": "Книгата на Иван Костов \"Свидетелства на прехода\" ще бъде преиздадена"}
{"url": "https://www.dnevnik.bg/video/2019/04/17/3421139_video_beznakazan_li_e_kozmin_moci/", "text": "Радостта на защитника на \"Лудогорец\"  Козмин Моци след гола му срещу \"Левски\"  предизвика напрежение на терена и по трибуните в края на двубоя на националния стадион. Поведението му разедини мненията в българския футбол, след като някои видяха провокация и поискаха по-тежко наказание. Такова не последва и Моци няма да играе в една среща заради червения си картон. Това не е първият случай, в който румънецът попада в центъра на вниманието с поведението си на терена. Досега обаче той винаги се разминава без тежки наказания.", "date": "2019.04.17", "title": "Видео: Безнаказан ли е Козмин Моци"}
{"url": "https://www.dnevnik.bg/sport/2019/04/17/3421160_grigor_dimitrov_premina_vtoriia_test_v_monte_karlo_i/", "text": "Григор Димитров победи германеца Ян-Ленард Щруф със 7:6 (2), 6:4 и се класира за осминафиналите на турнира от сериите \"Мастърс\" в Монте Карло. Българският тенисист премина през втори труден мач в княжеството и стигна до двубой срещу най-успешния играч на червени кортове в историята на тениса - Рафаел Надал. Испанецът изигра днес първия си мач на клей за 2019 г. Той се завърна на любимата си настилка по впечатляващ начин, след като разби намиращия се в отлична форма от началото на сезона Роберто Баутиста Агут с 6:1, 6:1 за 77 минути. За втора поредна година Димитров и Надал ще играят един срещу друг в Монте Карло. През 2018 г. двамата се срещнаха в полуфиналите. Носителят на 17 титли от Големия шлем се наложи с 6:4, 6:1 и записа 11-ата си победа от 12 мача срещу най-добрия български тенисист. Среща №13 от съперничеството между 27-годишния Димитров и 32-годишния Надал ще е в четвъртък. Началният час на двубоя ще бъде обявен по-късно днес. Победителят ще се класира за четвъртфиналите, където ще играе срещу Марко Чекинато от Италия или Гуидо Пея от Аржентина.  Както в първия си мач на клей за 2019 г. , така и днес Димитров имаше сериозни проблеми със сервиса си, а оттам и доста колебания в ударите си от основната линия. Той започна много лошо срещу заемащия 44-ото място в световната ранглиста Щруф, като изостана с 0:40 след две двойни грешки и един бекхенд в мрежата. Българският тенисист все пак успя да спаси трите точки за пробив и да измъкне подаването си, печелейки пет поредни разигравания. Димитров имаше трудности и при втория си сервис гейм, но успя да обърне и него след изоставане от 0:30. Проблемите му обаче продължиха с пълна сила и от третия опит беше пробит. Миналогодишният полуфиналист изостана с 15:40, спаси двете точки за пробив, но Щруф стигна до трета и този път се възползва. След като в първите си две подавания не загуби нито една точка, германецът се поддаде на напрежението, сервирайки за затвърждаване на пробива. Димитров поведе с 40:30, пропусна шанса за рибрейк, но получи втори и в крайна сметка изравни резултата след грешка на Щруф - 3:3. Бившият №3 в света беше на път отново да се озове в трудна ситуация. Той даде шанс на Щруф за втори пореден пробив, но се спаси със страхотен форхенд по обратния диагонал, след което с две бързи точки измъкна гейма и поведе с 4:3. И следващото подаване на Димитров беше доста инфарктно. Щруф стигна до \"скрит\" сетбол, но и този път българският тенисист се спаси, за да поведе с 5:4. На свой ред шампионът от финалите на АТП за 2017 г. беше много близо до спечелването на сета. Щруф сервираше за влизане в тайбрек, а Димитров получи два сетбола при 6:5 и 40:15. Германецът успя да се спаси и така закономерно се стигна до решаващ 13-и гейм. Тайбрекът продължи тенденцията сервиращите да изпитват сериозни проблеми. Пет от първите шест точки завършиха с минипробив, а смяната на полетата дойде при 4:2 за Димитров. При този резултат българинът заигра по-уверено и не даде нито една точка на съперника до края на сета - 7:2. Димитров се възползва от инерцията, която набра в края на първата част, и започна отлично втория сет. Той проби още в първия гейм, след което затвърди предимството си и поведе с 2:0. Българинът имаше страхотни шансове за втори пробив, с който да пречупи съпротивата на Щруф. Той пропусна точка за пробив при 2:0, а след това пропиля цели три поредни възможности при 3:1 и 40:0. Въпреки че не успя да пробие съперника за втори път, Димитров беше стабилен в оставащите си сервис геймове и задържа аванса си до края. Оспорваният двубой между българина и германеца продължи почти два часа, като и двамата завършиха с под 50% вкаран първи сервис. Това доведе до доста шансове за пробив - общо 18. Димитров реализира две от своите десет и спаси седем от осемте възможности, които се откриха пред Щруф.", "date": "2019.04.17", "title": "Григор Димитров премина втори труден тест в Монте Карло и стигна до мач с Надал"}
{"url": "https://www.dnevnik.bg/sviat/2019/04/17/3421174_predi_evroizborite_merkel_se_otdrupva_u_doma_no_shte/", "text": "Не беше чак толкова отдавна, когато в различни части на Германия можеше да се чуе \"Меркел трябва да си върви\". Тези гласове станаха толкова силни, че дългогодишният канцлер  Ангела Меркел  обеща това да е последният й мандат и се оттегли от ръководството на консервативната си партия Християндемократически съюз (ХДС). Партийната щафета беше предадена на избраната за неин приемник  Анегрет Крамп-Каренбауер , за да се даде време на последната да си изгради свой имидж преди федералните избори, които вероятно ще са през 2021 г. Меркел междувременно се съсредоточи върху работата си в правителството. Малцина могат да си представят тя да поведе партията на бъдещи избори, особено в Източна Германия, където решението й от 2015 г.  да приеме бежанци  в страната продължава да вреди на популярността на ХДС. И въпреки всичко с оглед на задаващите се на хоризонта европейски избори в края на май не всички са радостни от  решението на Меркел да се оттегли  от предизборната кампания, особено с оглед на запазващата се нейна популярност в Европа и в международен план като цяло. \"Сериозно - като се има предвид колко добре гледат на нея по света, тя не бива да бъде скривана у дома\", каза в неделя пред берлинския ежедневник \"Тагесшпигел\" Майк Моринг, регионалният премиер на провинция Тюрингия от ХДС. Наистина, международното реноме на Меркел остава високо. Един пример: миналата седмица изправеният пред сериозни трудности британски премиер  Тереза Мей първо отиде да се консултира  с Меркел в Берлин, преди да посети Париж. На срещата на върха на ЕС в Брюксел на следващия ден Меркел лобираше да бъде предоставено по-голямо продължаване на срока на членството на Великобритания в съюза. Европейските лидери в крайна сметка се споразумяха да дадат време на  Обединеното кралство до края на октомври. Някои от лоялните привърженици на ХДС смятат, че международната популярност на канцлера може да изиграе особено положителна роля на изборите за Европейски парламент на 26 май. Меркел обаче избра да остане до голяма степен зад кулисите. Неделното издание на германския вестник \"Велт\" съобщи, че дори Крамп-Каренбауер би искала да види Меркел на митинга в Мюнстер на 27 април, където ХДС и сестринската й партия от Бавария, Християнсоциалният съюз (ХСС), планират да открият кампанията си за европейските избори. Тази проява, както изглежда, обаче не влиза в програмата на Меркел. Вместо това тя възнамерява да участва в заключителния митинг от кампанията на 24 май в Мюнхен, където към нея ще се присъединят и редица други европейски лидери от политическото семейство на ХДС - Европейската народна партия (ЕНП). Изглежда, Крамп-Каренбауер е очаквала повече от канцлера, написа \"Велт\". Говорителка на ХДС заяви, че в партията очакват с нетърпение участието на Меркел в Мюнхен. \"Освен това успешната й политика за една силна Европа ще послужи като решителна предизборна подкрепа за ХДС\", добави тя. Това звучи като опция, която е на второ място по предпочитание. Партийни представители заявиха, че Меркел ще участва и в предизборни прояви извън Германия заедно с европейския депутат от ХСС Манфред Вебер, който ще бъде водещият кандидат на ЕНП на предстоящите европейски избори. Ако през май партиите от ЕНП се представят добре, Вебер се очаква да замени Жан-Клод Юнкер като председател на Европейската комисия. Решението да бъде агитирано навън означава, че начело на кампанията на ХДС в Германия ще бъде Крамп-Каренбауер, което й дава още една платформа да гради имидж, докато се готви един ден да наследи Меркел. При положение обаче, че Крамп-Каренбауер застава начело, нараства и рискът тя да бъде обвинена за евентуален лош изборен резултат, било то в Европа или на предстоящи регионални избори в Източна Германия. Меркел може и да е помогнала на Крамп-Каренбауер да си осигури лидерското място в ХДС, но представители на партията отбелязват, че тя тепърва трябва да докаже, че става за канцлер. Меркел все още не е обявила кога ще се оттегли от поста. Ако това отнеме прекалено дълго време и ако междувременно Крамп-Каренбауер не укрепи позициите си, самите й противници в ХДС може да се позиционират така, че да отправят предизвикателство към лидерското място преди следващите федерални избори. /БТА", "date": "2019.04.17", "title": "Преди евроизборите Меркел се отдръпва у дома, но ще агитира в чужбина"}
{"url": "https://www.dnevnik.bg/sviat/2019/04/17/3421245_ot_juli_samo_pulnoletnite_potrebiteli_shte_mogat_da/", "text": "Великобритания ще стане първата държава в света, която изисква потребителите да докажат, че са пълнолетни, преди да влязат в порносайтове. Новите мерки влизат в сила от 15 юли, съобщи правителството. Според тях доставчиците на  онлайн порнография  ще бъдат длъжни да провеждат строги проверки, за да гарантират, че потребителите наистина са на възраст над 18 години. При нарушения плащанията към тях ще бъдат спирани или ще бъдат блокирани за потребителите във Великобритания. Надзорът ще се осъществява от Британския борд за класификация на филмите. \"Проверките ще бъдат строги – няма да може просто да напишете дата на раждане или да направите отметка\", пише в съобщението на кабинета. Някои от най-големите сайтове  ще използват системата AgeID, която изисква регистрация чрез имейл, а след това потребителят избира по какъв начин да докаже възрастта си – чрез мобилния си телефон, кредитна карта, паспорт или шофьорска книжка. Има възможност и да се купи ваучер за достъп до системата, като възрастта на клиента се удостоверява на място. \"Прекалено лесно е децата да получат достъп до  съдържание за възрастни  онлайн. Въвеждането на ограничения за възраст е първо за света и сме намерили баланс между неприкосновеността и необходимостта да защитим децата\", коментира министърът за цифровите индустрии Маргот Джеймс. Правителството е инструктирало платформите да искат информация само за възрастта, но не и други лични данни на потребителите.", "date": "2019.04.17", "title": "От юли само пълнолетните потребители ще могат да гледат порно във Великобритания"}
{"url": "https://www.dnevnik.bg/bulgaria/2019/04/17/3421324_jena_e_otkrita_murtva_v_stolichniia_kv_mladost/", "text": "Жена на 43 години е открита мъртва в столичния кв. \"Младост\", съобщава \"Фокус\". Сигналът за намереното тяло е подаден около 18.30 ч. Според първоначалната информация от вчера познати на жената безуспешно се опитвали да се свържат с нея. Днес нейни близки решили да посетят жилището ѝ, където открили тялото ѝ. Екипите на полицията и Бърза помощ са установили следи от насилие. По случая е образувано досъдебно производство. На мястото са предприети процесуално-следствени действия.", "date": "2019.04.17", "title": "Жена е открита мъртва в столичния кв. \"Младост\""}
{"url": "https://www.dnevnik.bg/detski_dnevnik/2019/04/17/3421081_novo_uchilishte_v_sofiia_steam_programa_-_lesna_nauka/", "text": " е  , в процес на регистрация към МОН и акредитиция от Cambridge International. Училището следва   (Science, Technology, Engineering, Art, Mathematics) на Cambridge Primary. Преподавателите по наука работят с отборите, успешно представящи България на международни олимпиади по физика, химия, математика и др. Децата имат ежедневни занимания в нашата лаборатория и в оборудваната ни зала по география и история. Освен на над средното ниво умения за грамотност по отношение на български език, английски език и математика, в   ще се наблегне и на творческо писане, срещи с писатели и развитието на езиковия потенциал. Библиотеката на училището е достъпна за децата както за тези срещи така и за споделяне на книжки. Приложната математика и логическото мислене ще са в центъра на занимания по математика. С децата ще работи обучен Steam педагог, с над 15 год опит в САЩ в преподаването на математика и приложна математика за деца. Всеки клас работи и с отделен начален педагог, (всички наши начални педагози са с почти 20 год опити в утвърдени частни училища в София), който с грижа и внимание работи с децата върху тяхното ниво на грамотност през целия ден и ги съпровожда и в часовете по наука и им помага в специално отделеното време за самостоятелна работа. Успоредно с науката децата развиват умения и отношение и към изкуството. Училището има собствена школа за балет и световни танци и работи с една от най-добрите школи по Хип-Хоп,  'uMove' . Всички деца участват в групови и индивидуални занимания по музика, изучават стиловете и историята на музиката, учат се да свирят на пиано с прекрасната  Elina Dashina  и китара в нашето Рок училище. Ежедневно спортът е част от програмата на Училището като денят на децата започва с гимнастика и завършва с танци, айкидо, или свободни динамични игри в нашата зала за спорт и игри. Допълнителните часове по наука, както и тези по математика и английски език, ще допълват програмата на МОН. Какво е наука и научен подход? Това в просто мислене, но малко по-структурирано: наблюдаваш света и задаваш въпрос за него; проучваш какво вече се знае на тази тема; формулираш предположение, измисляш начин да го тестваш и на базата на резултатите си правиш заключения. Ако предположението ти е било вярно, споделяш резултатите си със света; ако не, продължаваш да правиш и тестваш предположения. Важна част от процеса е и да внимаваш за предубеждения (bias), които може неусетно да те подведат. Този подход е рационален и логичен. Позволява ни да опознаваме света и живота стъпка по стъпка. В свят с фалшиви новини, социални мрежи и автоматизация е особено важно бъдещите възрастни да развият научно и рационално мислене още от малки.  От септември 2019 г. ще приемем първите ни ученици в предучилищна възраст, 1ви и 2ри клас. Към момента са запълнени местата в ПУК и на 50% 1ви и 2ри клас. Поради големия интерес, училището има готовност да отвори втора паралелка ПУК. Приемната процедура стартира с подаване на форма за кандидатстване на сайта на училището и изисква изработването на детски научен проект. За повече информация вижте страниците  izzi.academy  и  www.mediabricks.bg", "date": "2019.04.17", "title": "Ново училище в София STEAM програма - \"Лесна наука за деца\""}
{"url": "https://www.dnevnik.bg/bulgaria/2019/04/17/3421326_saunata_na_terasata_na_plamen_georgiev_e_bez_dokumenti/", "text": "Сауната на терасата на шефа на антикорупционната комисия Пламен Георгиев е без документи. Това е установила проверката на инспекторите от общински район \"Слатина\". Резултатите от нея съобщи за Би Ти Ви кметът на района Наталия Стоянова. За още две постройки на терасата в общината няма документация. Според констативния протокол това за обекти, разпростиращи се на почти 50 квадратни метра. През 2012 г. е била извършена проверка на терасата, когато собственик на апартамента е бил човекът, от когото Георгиев е купил жилището. Тогава като незаконни са установени пристройка и остъклен навес. Сега обаче на терасата имало сауна, за която няма документи. От общината уточниха, че до края на седмицата ще бъде изготвен констативен акт с окончателните данни за разминаванията на терасата. Той ще бъде изпратен на \"Общинския строителен контрол\". Те трябва да връчат заповед за незаконен строеж на собственика. Пламен Георгиев заяви пред Би Ти Ви, че не е виждал констатациите. Той попита защо преди 7 години общината не си е свършила работата и не обявила проблемите с терасата. Шефът на антикорупционната комисия добави, че не е знаел, че има нещо незаконно в имота му и не би купил апартамент с такива постройки. В момента Георгиев е в отпуска по предложение на премиера Бойко Борисов докато прокуратурата проверява законността на имотните му сделки. Пред журналисти  той отказа да отговори на многократно зададения му въпрос  колко души ползват терасата. След разследване на \"Антикорупционния фонд\" се разбра, че  Георгиев е пропуснал да декларира 186 кв.м тераса  от своя апартамент - тризонет, а сделките, които е сключил, са на цена, под данъчната оценка на имотите.", "date": "2019.04.17", "title": "Сауната на терасата на Пламен Георгиев е без документи, установи проверката на общината"}
{"url": "https://www.dnevnik.bg/photos/2019/04/17/3420879_fotogaleriia_svetovnite_snimki_na_denia_-_17_april/", "text": "Демонстрация срещу климатичните промени в Лондон, Великобритания.", "date": "2019.04.17", "title": "Фотогалерия: Световните снимки на деня - 17 април 2019 г."}
