{"url": "https://www.dnevnik.bg/sport/2018/01/22/3116723_livurpul_hvurli_vsichko_no_zagubi_ot_posledniia_suonzi/", "text": "Ливърпул\" прекъсна успешната си серия от 18 мача без поражение във всички турнири и допусна загуба срещу последния \"Суонзи\". \"Лебедите\" се наложиха с 1:0 и взеха петата си победа от 24 мача през сезона. Гола вкара Алфи Моусън в края на първото полувреме. Поражението срещу последния дойде само седмица след  успеха на \"Ливърпул\" срещу непобедения до този момент водач \"Манчестър сити\" . Мърсисайдци остават в четворката с 47 точки, но вече са на шест от втория \"Манчестър юнайтед\" и на три от третия \"Челси\", но са с две пред \"Тотнъм\" и пет пред \"Арсенал\". Двата отбора не предложиха футбол от високо ниво, липсваха и вълнуващите моменти. През първата част \"Ливърпул\" имаше две възможности, но не се възползва. Най-хубавият момент беше в 30-ата минута след много добро центриране на Върджил ван Дайк, с което прехвърли защитата, и Мохамед Салах стреля от воле, но над вратата. В 40-ата минута Моусън се ориентира най-бързо след центриране от ъглов удар и прати топката във вратата. След почивката картината се промени коренно - \"Ливърпул\" пое инициативата и се хвърли в нападение. За вторите 45 минути гостите имаха впечатляващите 78% владение на топката и 17 удара към вратата, но само три бяха точни. Домакините приеха играта в своята половина, но се защитаваха стабилно. Воденият от Юрген Клоп състав не намери решение на загадката сред сгъстената защита на съперника, макар да положи усилия. Последната възможност дойде в добавеното време, когато Ван Дайк центрира и Роберто Фирмино стреля с глава, но улучи гредата. След това Адам Лалана отблизо не успя да се възползва и да вкара топката.", "date": "2018.01.22", "title": "\"Ливърпул\" хвърли всичко, но загуби от последния \"Суонзи\""}
{"url": "https://www.dnevnik.bg/evropa/2018/01/22/3116599_timermans_prizova_bulgarskiia_parlament_da_ratificira/", "text": "Българското Народно събрание е изправено пред важно решение – дали да ратифицира или не Истанбулската конвенция. Това, разбира се, ще бъде напълно суверенно решение.\" Това заяви  по време на посещението си в България днес  първият заместник-председател на комисията Франс Тимерманс, предаде пресслужбата на Представителството на Европейската комисия в България. \"Много неща бяха казани за конвенцията, много от тях също така бяха неверни. Искам да съм ясен: тази конвенция защитава жените от насилие – нито повече, нито по-малко\", подчерта Тимерманс. Той подчерта, че \"всяка трета жена в Европа е била жертва на насилие поне веднъж в живота си просто защото е жена. И всяка трета жена в Европа се е сблъсквала с психически и/или сексуален тормоз. Това е недопустимо, трябва да спре и ние трябва да го спрем сега - заедно\". \"Истанбулската конвенция трябва да помогне на превенцията и борбата срещу насилието над жените и домашното насилие. Това е първият обвързващ и всеобхватен международен инструмент в Европа, който се занимава с насилието срещу жените. Не става въпрос за налагане на нови социални стандарти, става дума за забрана на насилието. Като социалист аз съм горд, че борбата за равенство и защита на жените заема централно място в моето движение от 150 години насам\", допълни Тимерманс. По думите му \"това е достойният начин да се действа в Европа през 21-и век\". \"Страните - членки в Съвета на ЕС, го подкрепят, Европейският парламент го подкрепя. И сега аз мога само да се надявам, че българското Народно събрание ще ратифицира тази конвенция в интерес на нашите майки, на нашите сестри, на нашите дъщери и на всички наши европейски общества\", допълни той.", "date": "2018.01.22", "title": "Тимерманс призова българския парламент да ратифицира Истанбулската конвенция"}
{"url": "https://www.dnevnik.bg/sport/2018/01/22/3116546_obshtiiat_koreiski_otbor_v_hokeia_narushava/", "text": "Членът на Комисията на спортистите към Международния олимпийски комитет (МОК) Хейли Викенхайзер заяви, че  обединеният женски отбор на Северна и Южна Корея  за хокейния турнир от олимпийските игри нарушава принципите за равенство между половете. Жестът беше посрещнат с критики в Южна Корея. Той дойде заедно с друго ключово решение - делегациите на двете страни да излязат под общ флаг при откриването на игрите. Онлайн петиция, която съветва  правителството в Сеул  да се откаже от общия отбор, набира популярност в последните дни и вече събра 40 хиляди подписа. В събота на среща в Лозана между президента на  МОК Томас Бах и представители на двете страни  беше решено тимът на Корея да бъде съставен от 12 севернокорейски и 23 южнокорейски състезателки. За всеки мач от хокейния турнир ще могат да бъдат записани 22 състезателки, от които минимум три трябва да са от Северна Корея. Викенхайзер, която е четирикратен златен медалист с тима на Канада, смята, че идеята има и положителни страни. \"От гледна точка на глобалния мир това е страхотно. Моето притеснение е, че сформирането на женски отбор в последния момент остави мъжете на заден план. Това не кореспондира с промотирането от олимпийското движение равенство между половете\", каза Викенхайзер. Анджела Руджеро, която е ръководител на Комисията на спортистите към МОК и също четирикратен медалист от олимпийски игри за САЩ в хокейния турнир, отказа коментар. Проучване на \"Галъп Корея\" от миналата седмица посочи, че решението за общ отбор е основната причина рейтингът на президента Мун Дже-Ин да падне до 67%. \"Много южнокорейски спортисти ще станат жертва на решението на правителството да сформира общ хокеен отбор, при това броени седмици преди олимпийските игри\", каза представителят на Либералната партия в Южна Корея На Кюнг-Вон пред Korea Times. \"Техните дългогодишния усилия няма да бъдат уважени заради едно политическо решение, което не е правилно. Не е справедливо правителството да решава съдбата на някой спортист.\" Президентът на Международната федерация по хокей на лед (FIH) обаче защитава това решение. \"Ефектът от него ще бъде положителен за спорта. Мога да си представя как хората в Северна и Южна Корея ще помнят това дълго време. Те ще запомнят, че спортът не е свързан само с медали, победи или манипулиране на резултати, както е модерно напоследък. По-важни са приятелството и уважението\", каза президентът на световния хокей Рене Фасел.", "date": "2018.01.22", "title": "Общият корейски отбор в хокея нарушава равенството между половете, заяви член на комисия в МОК"}
{"url": "https://www.dnevnik.bg/sviat/2018/01/22/3116584_vlak_bez_mashinist_shte_bude_testvan_v_holandiia_na/", "text": "Френският производител на влакове Alstom  обяви в понеделник , че тази година ще изпробва в Холандия напълно автоматизирана товарна композиция, която ще измине около 100 км. Това е част от първите тестове за жп превози без машинисти и е резултат на споразумение с холандския инфраструктурен оператор ProRail и жп компанията RRF за товарни превози в района на Ротердам. Влакът ще пътува от пристанището на Ротердам до Валбург в източната част на страната. От Alstom припомнят, че автоматизирани композиции вече се движат в градските метросистеми, като така се подобрява енергийната ефективност и се позволява движение на мотрисите на по-кратки интервали. Компанията участва в инсталирането на подобни системи от 70-те години насам, а миналата година приложи такава в двуетажните влакове RER-A за покрайнините на Париж.", "date": "2018.01.22", "title": "Влак без машинист ще бъде тестван в Холандия на 100 км трасе"}
{"url": "https://www.dnevnik.bg/video/novinite_na_bnt/2018/01/22/3116555_video_drugite_novini/", "text": "\"Диор\" излиза с мъжка версия на легендарния дамски тайор", "date": "2018.01.22", "title": "Видео: Другите новини"}
{"url": "https://www.dnevnik.bg/photos/2018/01/22/3116359_fotogaleriia_romi_v_rumuniia_boriat_diskriminaciiata_s/", "text": "Между сивите стени на малък независим театър в северозападния румънски град Клуж ромската актриса Елена Думиника сплита косите на колежката си Михаела Драган, преди да започне представлението им. Пиесата, в която играят, се нарича \"Гаджо Дилдо\". Заглавието е игра на думи от филма от 1997 година \"Гаджо Дилдо\", което означава \"Лудият чужденец\" и е на ромски, езикът на 2 милиона роми в страната, около 10% от населението й", "date": "2018.01.22", "title": "Фотогалерия: Роми в Румъния борят дискриминацията с театър"}
{"url": "https://www.dnevnik.bg/detski_dnevnik/2018/01/22/3116612_v_gripna_vakanciia_sa_142_uchilishta/", "text": "Поради висока заболеваемост в 142 училища в страната днес нямаше учебни занятия. В 116 училища в област Пазарджик е преустановен учебният процес от 19 до 23 януари т. г. поради обявената грипна епидемия, съобщиха от образователното министерство. В 17 училища в община Благоевград няма да се учи от 22 до 24 януари поради висока заболеваемост на учениците. В 3 училища в област Враца също няма учебни занятия - СУ \"Васил Воденичарски\" – с. Хайредин, на 22 януари, в Обединено училище \"Св. св. Кирил и Методий\", с. Краводер, от 19 до 24 януари, и в ОУ \"Св. св. Кирил и Методий\" – с. Малорад, поради непредвиден ремонт на отоплителната инсталация няма да се учи на 22 януари. Поради висока заболеваемост няма да се учи от 22 до 24 януари и в ПГСС \"Св. Георги Победоносец\", гр. Суворово, област Варна. От 22 до 24 януари няма да учат и четири училища в Пловдивска област – ОУ \"Св. св. Кирил и Методий - с. Стрелци, НУ \"Св. св. Кирил и Методий\"- с. Борец, СУ \"Христо Смирненски\"- гр. Брезово, и ПГ \"Зл. Бояджиев\"- гр. Брезово. До 24 януари продължава и грипната ваканция за СУ \"Васил Левски\" – гр. Опака, обл. Търговище.", "date": "2018.01.22", "title": "В грипна ваканция са 142 училища"}
{"url": "https://www.dnevnik.bg/politika/2018/01/22/3116613_atlanticheskiiat_suvet_smiata_che_dobrovolnata_voenna/", "text": "Въвеждането на доброволна военна служба по никакъв начин не може да замени, а само да надгради (и то при определени условия) доброволната военна служба на трудов договор и срещу заплащане, се казва в позиция на Атлантическия съвет. \"Въвеждането на \"доброволна военна служба\" при сегашните проблеми може само да подкопае военния професионализъм, да отклони ограничените финансови средства и да предизвика демотивация в редиците на редовната ни армия\", пише още в документа. Предложенията за въвеждане на \"доброволна военна служба\", но в смисъла на \"военна подготовка на цивилните граждани\", не трябва да се отхвърлят по принцип, смятат от съвета. Военната подготовка обаче \"не може да замени отсъствието на Национална програма \"България в НАТО и европейската отбрана\", която да създаде професионални, високотехнологични и интегрирани със съюзниците ни модерни въоръжени сили\", пише в позицията на организацията, чиито членове са бившите служебни министри на отбраната Велизар Шаламанов и Тодор Тагарев. \"Атлантиците\" смятат, че  предложенията на министъра на отбраната  Красимир Каракачанов в този им вид \"изместват фокуса от значимите въпроси за решаване в сферата на отбраната\". Разширяването на възможностите за доброволно участие на цивилните граждани в отбраната на страната би имало ефект, ако е изграден подготвен, професионален и модерен \"гръбнак\" на въоръжените сили в лицето на редовната армия. Цивилните граждани не носят краткотрайна \"военна служба\", а преминават през интензивна военна подготовка, която е финансово и материално осигурена на съвременно равнище, а ресурсите за подготовката не са за сметка на изграждането на модерни и професионални редовни въоръжени сили. Според съвет е важно да се гарантира стриктен граждански контрол, който да пресече всички възможности под прикритието на въоръжените сили   да получат официален статут. \"Военната служба\" в смисъла на познатите от миналото наборни армии е анахронизъм, съществуващ само в технологично изостанали държави. Тя може да осигури необходимото равнище на подготовка за боравене със съвременно въоръжение и техника само при продължителен период на военна повинност (поне 12 - 24 месеца) за войнишкия и част от сержантския състав. Такъв срок на доброволна военна служба ще осигури минимален брой кандидати и ще бъде напразна инвестиция. От друга страна, въвеждането на задължителна всеобща военна служба за посочения период ще означава не само коренна промяна на модела на въоръжените сили, но и сериозни промени във функционирането на българското общество като цяло. Подобни идеи към момента и в обозримо бъдеще могат да се квалифицират като \"екстравагантни\" и на практика – неосъществими\", пише още в позицията на Атлантическия съвет \"Реалистична възможност е въвеждане на доброволна военна подготовка с продължителност 3-6 месеца. Важно е да се има предвид, че военната подготовка не означава военна служба, тъй като за периода на подготовката гражданите не изпълняват пряко задачи по трите мисии на въоръжените сили\", смятат от организацията.", "date": "2018.01.22", "title": "Атлантическият съвет смята, че доброволната военна служба не е добър вариант"}
{"url": "https://www.dnevnik.bg/razvlechenie/2018/01/22/3116627_bulgarski_film_shte_uchastva_v_berlinale_za_pruv_put/", "text": "Българският филм \"Ага\" на режисьора Милко Лазаров попадна в конкурсната програма на 68-ия международен филмов фестивал в Берлин. Така за пръв път от 29 години български пълнометражен игрален филм ще участва на \"Берлинале\". За последно през 1989 г. в престижната конкурсна селекция е бил избран филмът на Иван Ничев \"Иван и Александра\". \"Ага\" е вторият филм на Милко Лазаров. Неговият дебют \"Отчуждение\" от 2013 г. беше селектиран във Венеция. Сценарият е дело на режисьора и на Симеон Венциславов. Оператор е Калоян Божилов. \"Ага\" е копродукция, в която освен България участват още Германия и Франция. Продуцент на филма е Веселка Кирякова, която работи с Милко Лазаров още от първия му филм. В програмата на \"Берлинале\" участва и българската копродукция \"Не ме докосвай\", който е дебют на румънския режисьор Адина Пинтилие. Във филма участват Ирмена Чичикова и Георги Налджиев.", "date": "2018.01.22", "title": "Български филм ще участва в \"Берлинале\" за пръв път от 29 години"}
{"url": "https://www.dnevnik.bg/sviat/2018/01/22/3116326_stena_pod_zemiata_kak_izrael_prechi_na_tunelite_na/", "text": "По границата между Израел и ивицата Газа могат да се видят огромни изкопни работи и купчини песъчлива пръст. Израелската армия изгражда амбициозна подземна преграда, за да открива и пресича прокопаването на тунели от палестинския анклав към Южен Израел. В четвъртък израелските военни окачествиха пазения досега в тайна проект като сериозен възпиращ фактор срещу съществуващата според Израел стратегическа заплаха, след като последната  война срещу \"Хамас\"  разкри прокопаната мрежа от тунели. Израел превърна откриването на тези съоръжения в свой приоритет, а през последните месеци съумя да разруши най-малко три, използвайки за целта съчетание от разузнавателни данни, операции на сухопътни сили и високотехнологични сензори. През лятото Израел започнал да строи подземна стена с дължина 65 км, чиято цел е да попречи на палестински екстремисти да си прокопават път до израелските гранични селища. \"Технологията наистина е изключително нововъведение\", каза подполковник Джонатан Конрикус, говорител на израелската армия, на брифинг за журналисти на границата с ивицата Газа. \"Посланието към \"Хамас\" е: сега имаме на разположение тази система, която може да открива и разрушава тунелите на терора, нарушаващи израелския суверенитет\", заяви още той. Конрикус заяви, че противотунелната преграда, която се строи, \"представлява значително предизвикателство за всеки, решил да строи тунели отдолу\", но не навлезе в подробности. Израел и  \"Хамас\" , радикалната ислямистка групировка, която управлява ивицата Газа от 2007 г., водиха три войни от 2008 г. При последния конфликт през 2014 г. бойци на \"Хамас\" няколко пъти изненадваха Израел с нападения през мрежата от подземни тунели. Макар че бойците на \"Хамас\" не успяха да стигнат до израелски населени места, при подобни атаки бяха убити петима израелски войници, което стресна израелското общество. В конфликта израелските власти разрушиха 32 тунела и оттогава операциите срещу тунелите станаха приоритет. Сега в тази подземна игра на котка и мишка с  ислямистите в Газа  около границата кипи трескава работа на багери, бетонобъркачки и стотици работници. Строежът на преградното съоръжение (прокопано на десетки метри под земната повърхност, снабдено със сензори, а в най-горната част включва 8-метрова метална ограда) се оценява на 700 млн. долара и е предвидено да е готово по план в средата на 2019 г., заяви в четвъртък високопоставен източник от израелската армия. Досега строителните бригади, които работят денонощно шест дни в седмицата, са завършили 4 от общо 64-те км на преградното съоръжение по границата. Опасявайки се, че може неволно да дадат полезни сведения на врага, представителите на израелската армия не искаха да обсъждат в детайли възможностите на съоръжението да открива тунели и не уточняваха до каква дълбочина ще слиза стената. \"Достатъчно дълбоко\", каза високопоставен източник от израелската армия. Докато кранове повдигаха 25-метрови арматурни пръти, той заяви, че тези пръти \"биват заварявани по няколко\" така, че да оформят подсиления гръбнак на бетонната стена. Засега не е имало опити на \"Хамас\" да попречи на строежа. Самите работници са обградени от защитни насипи, които ги крият от погледите на шпиони и ги предпазват от възможни въоръжени нападения с леко стрелково оръжие. Високопоставен израелски военен източник заяви, че никоя от страните не иска да започва нов конфликт, но не е изключено незначителни случки на границата бързо да прераснат в по-голям сблъсък. В четвъртък израелските военни показаха и разрушен в края на октомври тунел - при унищожаването му били убити десетина ислямистки бойци. Широката 1 м шахта, облицована с бетон, прониквала на стотици метри в територията на Южен Израел и стигала близо до Кибуц Кисуфим. Разрушаването на съоръжението предизвикало ответен ракетен обстрел от радикалната групировка \"Ислямски джихад\". В края на миналата година бил разрушен още един тунел, а в неделя израелските власти заявиха, че са унищожили нов 1.5-километров тунел, прокопан от \"Хамас\", който минавал през ивицата Газа, стигайки в единия край до Израел, а в другия до Египет. \"Сега ще видим как \"Хамас\" ще отговори на тези нови обстоятелства\", каза Конрикус. Хазем Касем, говорител на \"Хамас\", заяви, че групировката ще намери начин да заобиколи стената. \"Нашите хора са доказали, че винаги са способни да намерят начини и механизми да преодолеят всякакви мерки на (израелските) окупатори. Нашите хора разполагат с много начини да се защитават\", каза той, без да навлиза в подробности. На показана пред репортерите израелска военна карта на ивицата Газа бяха отбелязани километрите тунели на \"Хамас\" и \"Ислямски джихад\", минаващи по цялата палестинска територия. По оценки на израелската армия ако работят денонощно, няколко десетки ислямистки бойци могат да прокопават по 10 м тунел на ден.", "date": "2018.01.22", "title": "Стена под земята: как Израел пречи на тунелите на \"Хамас\""}
{"url": "https://www.dnevnik.bg/biznes/2018/01/22/3116653_ministur_petkova_ne_ochakva_poskupvane_na_reguliraniia/", "text": "Министърът на енергетиката Теменужка Петкова заяви на пресконференция, че очакването на бизнеса евентуалното увеличение на цената на тока на свободния пазар да доведе до поскъпване на тока на регулирания пазар е нелогично и не е закономерно. Няма опасност за битовите потребители, цената е такава, каквато я е определила Комисията за енергийно регулиране, каза министър Петкова, цитирана от БТА. По-рано днес на пресконференция представители на работодателите заявиха, че имат съмнения за картел, поискаха да се въведе ред на пазара и посочиха, че ако моментното състояние се запази, вероятно от 1 юли цените на електроенергията за домакинствата ще се повишат с 15-30 на сто. По отношение на твърденията на бизнеса за повишението на цените на тока на борсата за ток до 120 лева за мегаватчас министърът заяви, че такава цена от държавните дружества не е имало, и посочи, че средногодишната постигната цена е била 75 лева. На свободния пазар цената се определя от търсенето и предлагането, напомни министърът. Тя отново прикани бизнеса, ако има данни и съмнения за картел, да се обърне към Комисията за защита на конкуренцията. Аз, моят екип и правителството заставаме зад това, ако има нарушения на законодателството, да бъдат приложени най-тежките санкции, заяви министър Петкова. Неотдавна представители на бизнеса, които се снабдяват с ток от свободния пазар, посочиха, че при създаването на борсата за ток не са предвидени регламенти за пресичане на нарушения и за тяхното наказване. Оттогава министърът на енергетиката поддържа тезата, че държавата не можела да се меси на пазара. Впоследствие като нещо, на което е дошло времето да се въведе, бе представена промяна в законодателството, според която енергийният регулатор ще получи правомощия по контрол на пазарното търгуване на тока на борсата. Текстове с промени в Закона за енергетиката до дни ще бъдат качени на сайта на ведомството за обществено обсъждане, допълни министърът днес.", "date": "2018.01.22", "title": "Министър Петкова не очаква поскъпване на регулирания ток"}
{"url": "https://www.dnevnik.bg/bulgaria/2018/01/22/3116632_gruckite_vlasti_sa_zadurjali_bulgarin_osuden_predi_dve/", "text": "Софийската градска прокуратура (СГП) е била уведомена днес, че точно преди седмица в Гърция е бил задържан осъденият на 10 години затвор Петър Стоянов. Стоянов се издирва по издадена от прокуратурата Европейска заповед за арест за изтърпяване на наложеното му наказание след въоръжен грабеж на семейство в село Чепинци, Софийска област, осъществен на 31 януари 1998 година. Той е бил извършен в съучастие с още петима души, осъдени отново на затвор от 10 години.  От влизане на  присъдата в сила на 18 април 2016 г.  Стоянов е в неизвестност. При задържането му от гръцките власти е установено, че той ползва чужда самоличност и е направил неуспешен опит да премине на територията на Италия. Предстои предаването му на българските власти. От съучастниците му все още на свобода е Димитър Николов, за когото е постъпила информация, че е в Сърбия и са предприети действия по екстрадицията му. След шесторното убийство в Нови Искър се разбра, че основният и единствен заподозрян е издирван безуспешно от властите в продължение на осем години, за да бъде вкаран в затвора по друго дело. По тази причина главният прокурор  Сотир Цацаров назначи проверка за колко време прокуратурата вкарва в затвора осъдени хора . След това стана известно, че над  500 души са с наложена ефективна присъда, но не са в затвора. ", "date": "2018.01.22", "title": "Гръцките власти са задържали българин, осъден преди две години за грабеж от 1998 г."}
{"url": "https://www.dnevnik.bg/sport/2018/01/22/3116625_grigor_dimitrov_triabva_da_poraboti_vurhu_servisa_si/", "text": "Сервисът е елементът, върху който Григор Димитров трябва да работи, смята седемкратният шампион в Големия шлем и анализатор на \"Евроспорт\" Матс Виландер. Според него качеството на играта на българина ще се вдигне, ако третият в света подобри началния си удар. \"Григор очевидно беше много щастлив и облекчен след края на мача ( с Ник Кириос ) и с пълно основание, тъй като условията бяха много тежки. Беше ветровито и едновременно с това много горещо\", каза Виландер. \"Димитров трябва да поработи върху сервиса си, тъй като все още е малко колеблив. Двойните му грешки не са малко и според мен вторият му сервис ще се подобри, ако спре да се престарава с първия. Ако реализираният му първи сервис се повиши до 65-70% и поддържа системно това ниво, цялата му игра ще върви много по-гладко\", заяви специалистът. По думите му българинът се е научил не само да печели трудни мачове в тежки условия, но и да не изпуска инициативата в хода на срещата. \"Този подход ще му помогне много в заключителната фаза на Australian Open\", добави Виландер. Димитров  ще играе с 49-ия в световната ранглиста Кайл Едмънд . Двубоят е във вторник рано сутринта, като ще започне не преди 5.30 часа. Можете да следите развоя на мача на живо в \"Дневник\". Срещата ще се излъчва и по \"Евроспорт 1\".", "date": "2018.01.22", "title": "Григор Димитров трябва да поработи върху сервиса си, смята Матс Виландер"}
{"url": "https://www.dnevnik.bg/bulgaria/2018/01/22/3116659_producenti_poiskaha_ot_rukovodstvoto_na_bnt_da_se/", "text": "Продуцентският съвет на дирекция \"Информация\"  поиска от ръководството на БНТ ясни гаранции, че принципите на медията ще бъдат спазвани, а стандартите й на работа ще бъдат защитени. В отвореното писмо до генералния директор Константин Каменаров, публикувано на сайта на медията, се допълва, че съветът е готов на диалог по всеки дискусионен въпрос. Позицията идва в отговор на  упреците на програмния директор на БНТ1 Емил Кошлуков  към редакционния екип на предаването \"Денят започва с култура\", в защита на което  днес се проведе протест  пред телевизията. В писмото си продуцентите подчертават, че знаят какво означава обществена телевизия, и има много предавания, които хората харесват и гледат. \"Свързали сме живота си с тази телевизия не защото сме нямали други предложения. А защото вярваме, че обществената медия е основана на стандарти и принципи\", допълват продуцентите. Дават пример с редакционната независимост, която означава решенията да се вземат след обсъждане, а не по прищевки. \"Плурализъм\" означава до ефир да имат достъп всички гледни точки съобразно тяхната тежест, а не според личните предпочитания на журналистите или началниците им, допълват продуцентите. Те отхвърлят внушението, че рейтингът е единственият критерий за успеха на една обществена медия. Допълва се, че знаят как се прави рейтинг на всяка цена, но не искат. Посочва се, че БНТ не е най-малко гледаната европейска обществена телевизия, със сигурност обаче е най-недофинансираната. Междувременно Съюзът на журналистите също защити екипа на \"Денят започва с култура\" и в своя позиция, изпратена до медиите, призова генералния директор на БНТ Константин Каменаров да стане гарант за спазването на свободата на словото и плурализма на мненията в обществената медия и да упражни правомощията си в защита на правото на журналистите да работят свободно, без натиск.", "date": "2018.01.22", "title": "Продуценти поискаха от ръководството на БНТ да се спазват стандартите на медиата"}
{"url": "https://www.dnevnik.bg/evropa/2018/01/22/3116578_kak_bulgariia_ne_stana_jugorepublika/", "text": "В началото на февруари 1948 Сталин привиква в Москва ръководствата на комунистическите партии, завзели властта в Белград и София. Делегацията на НРБ е представена от Георги Димитров, Васил Коларов и Трайчо Костов. Под предлог, че е болен, Тито изпраща заместниците си Едвард Кардел и Милован Джилас, към когото Кремъл изпитва остра неприязън заради изказванията му срещу масовите изнасилвания и грабежи, извършени от Червената армия в Югославия по време на наскоро приключилата война с Германия. Мотивите за \"заболяването\" на югославския диктатор са повече от сериозни. Тито е сред малкото югославски емигранти комунисти, оцелели в СССР след големия терор през 30-те години, и добре разбира, че стопанинът на Кремъл му залага капан. Не по-малко уплашен е и иначе верният на Москва Димитров. Само месец преди срещата съветският официоз \"Правда\" го подлага на остра критика заради несъгласуваните му с Кремъл \"фантастични\" идеи за федерации и конфедерации между източноевропейските държави, които вече са под управлението на Москва. Бледската спогодба Но една от тези идеи все пак върви към осъществяване: през август 1947 година Югославия и България сключват в Блед спогодба, която предвижда сливането на двете \"братски\" държави. Димитров се съгласява да предаде Пиринския край на югорепубликата Македония, като в замяна новата югорепублика България ще си върне седем пъти по-малките като територия Западни покрайнини. Още преди мастилото в Блед да е засъхнало, в Пиринския край пристигат 90 нови емисари на Скопие, които трябва да участват в продължаващата две години насилствена мекедонизация на българската област, разкрасена вече с портретите на Тито и скопския му наместник Лазар Колишевски. Осем месеца по-късно обаче на тайно заседание в Белград Тито заявява, че сделката е \"троянски кон\", с който Сталин се опитва да прикачи Югославия към колесницата на Съветската империя. В ролята на \"данайски дар\" се явява доскоро окупираната от Червената армия България, от чието марионетно правителство се очаква след сливането с Югославия да удържа непредсказуемия Тито и неговата миниимперия. Нарастващите подозрения в Белград, че Сталин използва Димитров и НРБ като примамка за траен контрол над Югославия, определят поведението на югославската делегация на тристранната среща в Москва в началото на 1948 година. На 12 февруари 1948 Димитров прави неуспешен опит да убеди югославския пратеник Кардел, че новата федерация ще направи южните славяни по-независими от Москва. Само така те можели да изградят свой \"демократичен комунизъм\", твърди Димитров. Впрочем Сталин не за пръв път използва Димитров за примамка. Добре документирано е, че през ноември 1937 по искане на Сталин тогавашният шеф на Коминтерна трябва да примами в Москва емигриралия във Франция германски комунистически лидер Вили Мюнценберг, който публично критикува сталинизма. Целта е Мюнценберг да бъде арестуван и ликвидиран от НКВД. Тито, дразнителят Според историка Михаил Груев, председател на Държавна агенция \"Архиви\", Сталин постоянно променя позицията си за замислената в Москва българско-югославска федерация, защото все повече се опасява, че политиката на Тито, особено що се отнася до поглъщането на Албания и до гражданската война в Гърция, става все по-независима от директивите на Кремъл. \"Тито е доста по-млад и енергичен от застарелите управници в Москва и в София и има подплатено с факти самочувствие на победител във войната. Нарастващият му авторитет на лидер в международното комунистическо движение несъмнено дразни мнителния Сталин\", посочва Груев. И добавя, че около македонското \"обединение\", дирижирано от Сталин и Тито, възниква нарастващо напрежение, което става опасно за съветската империя. Гръцката комунистическа партия, която по същото време води гражданска война срещу англичаните и кралската армия, малко след подписването на Бледската спогодба обявява готовност да предаде на Скопие контролираната от нея част от гръцка Македония. \"Това обещание засилва популярността на комунистите сред тамошното славянско малцинство, но е и сред основните причини за разгрома им в гражданската война. Гърците вече са убедени, че победата на верните на Москва сили ще доведе до разпадане на страната им\", посочва Михаил Груев. След замразяването на идеята за българско-югославска федерация отношенията между Москва и Белград бързо се влошават. Четири месеца след злополучната февруарска среща в Москва югославската компартия е заклеймена от Сталин и изключена от Коминформбюро. В Белград започват да се готвят за съпротива срещу подготвяното съветско нашествие през границите на България, Румъния и Унгария. През 1951 година Югославия е принудена да помоли Шести американски флот да влезе в пристанищата ѝ, а Тито е първият комунистически лидер, който гостува на борда на американски самолетоносач. \"Всъщност между режимите на Димитров и Тито няма особена разлика. И в двете страни опозицията е унищожена, а оцелелите ѝ представители са изпратени в концлагери\", казва Михаил Груев и добавя: \"Вероятно особеното в югославския случай е, че след скъсването със СССР там се изгражда специален концлагер за привържениците на Москва - зловещата душегубка \"Голи оток\".\"", "date": "2018.01.22", "title": "Как България не стана югорепублика"}
{"url": "https://www.dnevnik.bg/sviat/2018/01/22/3116442_germanski_prirodozashtitnici_sudiat_10_grada_da_ne/", "text": "Природозащитната организация \"Екологично действие Германия\" (DUH) отправи съдебен иск в Дюселдорф срещу 10 града в страната заради това, че не са предприели мерки срещу автомобилите, замесени в скандала \"Дизелгейт\" от 2015 г. Първото заседание е насрочено за сряда и организацията иска да бъдат спрени от улиците моделите, за които е установено, че са със софтуер за манипулиране на данните за изхвърляне на вредни емисии. От DUH настояват всички автомобили VW с двигатели тип EA 189 EU5 да бъдат изтеглени от пътищата. Софтуерът за обновяване не е сигурно, че връща тези двигатели към законните рамки за експлоатация, а и не всички собственици са го инсталирали, допълват от ораганизацията. Скандалът тръгна от \"Фолксваген\", но засегна практически всички по-големи германкски производители. Въпреки това оборотът и печалбите на сектора продължиха да растат, а през ноември канцлерът Ангела Меркел обеща да помогне на общините със стотици милиони евро, за да не се стига до забрана за закупуване или допускане на дизелови коли на тяхна територия. Другите градове, обект на съдебния иск, са Берлин, Франкфурт, Хамбург, Хановер, Кьолн, Майнц, Мюнхен, Щутгарт и Висбаден, допълва агенция ДПА.", "date": "2018.01.22", "title": "Германски природозащитници съдят 10 града да не допускат коли от \"Дизелгейт\""}
{"url": "https://www.dnevnik.bg/bulgaria/2018/01/22/3116138_ciklonut_albena_nosi_opasen_viatur_i_valeji/", "text": "Предупреждение за опасно силен вятър и валежи обяви за днес Националният институт по метеорология и хидрология на Българската академия на науките. През страната ще премине средиземноморският циклон \"Албена\", съобщиха синоптиците пред БНР. Заради очаквани значителни валежи от сняг и дъжд и силен вятър е обявен оранжев код за цяла Северна и цяла Източна България. Предупреждението важи за областите Видин, Монтана, Враца, Плевен, Ловеч, Габрово, Велико Търново, Русе, Търговище, Разград, Силистра, Добрич, Шумен Варна, Бургас, Ямбол, Сливен, Хасково и Кърджали. Очакваните количества валеж в Северна България са до 30, а в Източна - до 40 литра на квадратен метър. Пулсациите на вятъра ще надхвърлят 80 километра в час. Жълт е кодът за останали девет области в Югоизточна и Южна централна България , където се очакват валежи до 25 литра на квадратен метър и отново силен вятър.", "date": "2018.01.22", "title": "Циклонът \"Албена\" носи опасен вятър и валежи"}
{"url": "https://www.dnevnik.bg/photos/2018/01/22/3115411_fotogaleriia_prezidentut_oficialno_i_neoficialno/", "text": "По традиция в края на всяка година от мандата на българския президент \"Дневник\" публикува фотогалерия с кадри, направени от официалния фотограф на институцията Валентин Николов. Днес публикуваме фотогалерия от първата година на петия президент Румен Радев. Валентин Николов има достъп и гледни точки към срещите и живота на държавния глава, каквито фоторепортерите нямат. Тази година той е избрал кадри от официални и неофициални събития. Снимката е от деня за високопоставени гости на Международното учение \"Шабла 2017\". Идеята за първата такава галерия бе вдъхновена от галерия на предишния президент на САЩ Барак Обама, заснета от фотографите на Белия дом.", "date": "2018.01.22", "title": "Фотогалерия: Президентът официално и неофициално"}
{"url": "https://www.dnevnik.bg/evropa/2018/01/22/3115839_evrodeputatite_tazi_sedmica_shte_izslushvat_bulgarski/", "text": "Министри от българското правителство ще представят тази седмица приоритетите на българското председателство на Съвета на Европейския съюз в областите, за които отговарят, по време на изслушвания в комисиите на Европейския парламент. Това е стандартна процедура в началото на всяко председателство. Заедно с  обръщението на българския премиер към Европарламента , изслушванията са част от междуинституционалния диалог между Съвета и Европейския парламент. Първите министри, които вече застанаха пред евродепутатите, бяха министърът на правосъдието Цецка Цачева и на вътрешните работи Валентин Радев. Тази седмица изслушванията ще започнат с Емил Караниколов, министър на икономиката, и Моника Панайотова, заместник-министър за българското председателство на Съвета на ЕС на 22 януари. Последен на 25 януари ще бъде изслушан Кирил Ананиев, министър на здравеопазването. Пълната програма на изслушванията можете да намерите на  сайта на европредседателството . Без изненади Без изненади премина първото изслушване на български министри от Европейския парламент за приоритетите на европредседателството, пише  Капитал . Цецка Цачева и Валентин Радев бяха щастливи да отговорят на въпроси за европейските политики, но не и за корупцията и проблемите на съдебната система в България. Евродепутатите пък не настояваха особено много да получат отговори на въпросите. И двамата министри се оправдаха, че са в Брюксел като председатели на съответния Съвет на министрите (Цачева на Съвета по правосъдие, а Радев – на вътрешни работи), а не като български министри.", "date": "2018.01.22", "title": "Евродепутатите тази седмица ще изслушват български министри за председателството"}
{"url": "https://www.dnevnik.bg/sport/2018/01/22/3116102_video_pobednata_tochka_na_grigor_dimitrov_sreshtu/", "text": "Григор Димитров  превключи на по-висока скорост  и това даде резултат в ключовия мач с  Ник Кириос . Българинът стигна четвъртфиналите на Australian Open след победа срещу австралиеца. Заслуженият успех дойде след много оспорван двубой, в който третият в света спечели три тайбрека. Организаторите представиха видео с последното разиграване, погледнато от различни ъгли. Следващият съперник на Димитров ще е Кайл Едмънд. Димитров е спечелил и двата си мача срещу него. \"Това е двубой, в който имаше всичко. Ник игра много добре, затрудни ме и заслужава поздравления. Мисля, че класирането ми за четвъртфиналите показва, че работим много и сме в правилната посока. Миналата година беше страхотна, но аз винаги съм перфекционист и мисля, че има какво да се подобри\", каза Димитров след успеха срещу Кириос.", "date": "2018.01.22", "title": "Видео: Победната точка на Григор Димитров срещу Кириос, погледната от всички ъгли"}
{"url": "https://www.dnevnik.bg/skorost/2018/01/22/3115437_velostur_stana_vtoriiat_hjundai_sus_sportna_versiia/", "text": "Хюндай\" представи изцяло новата гама на модела си \"Велостър\" на автосалона в Детройт. \"Велостър\", \"Велостър Турбо\" и спортната версия \"Велостър\" Ен се отличават със свеж дизайн, резултат от съвместните усилия на дизайнери в Сеул, Южна Корея и Ървайн, Калифорния. Автомобилите запазват силуета на спортно купе, като функционалността се повишава от допълнителна задна врата от страната на пътника. Фаровете вече са светодиодни. Двулитровият 4-цилиндров двигател на \"Велостър\" използва цикъл на Аткинсън за по-висока ефективност и по-ниски вредни емисии. Той има мощност от 147 к.с., а максималният въртящ момент е 179 Нм. Моторът е съчетан с 6-степенна механична или 6-степенна електронно управлявана автоматична трансмисия. Водачът може да избира между три режима на управление - Нормален, Спортен и Умен. \"Велостър турбо\" залага на 1.6-литров мотор с турбокомпресор и директно впръскване, който генерира 201 к.с. и 264 Нм максимален въртящ момент. Тук трансмисиите са 6-степенна механична или 7-степенна с двоен съединител. Всички версии на \"Велостер\" разполагат серийно с векторно разпределение на въртящия момент. Системата използва електронния контрол на стабилността и прехвърлянето на въртящ момент между лявото и дясното предни колела, за да подобри завиването. От асистиращите системи серийни са също асистентът за избягване на сблъсък с предното превозно средство, системата за придържане в лентата и предупреждение при разсейване на водача. Мултимедийните системи използват седем или осем инчов, реагиращ на допир дисплей. Наличен е и хед-ъп дисплей, който проектира виртуален образ върху прозрачния панел, монтиран зад инструменталния панел, и помага на водача да държи погледа си на пътя. \"Велостър\" става вторият модел  след i30 , който има подчертано спортна версия. N-модификацията има специфичен дизайн и 19-инчови алуминиеви джанти. Двулитровият бензинов мотор с турбокомпресор и директно впръскване осигурява до 275 к.с. и до 353 Нм въртящ момент. Двигателят се допълва от 6-степенна механична трансмисия с близки предавателни числа, къс скоростен лост и система за поддържане оборотите на двигателя при понижаване на предавката.", "date": "2018.01.22", "title": "\"Велостър\" стана вторият \"Хюндай\" със спортна версия"}
{"url": "https://www.dnevnik.bg/bulgaria/2018/01/22/3116125_borisov_shte_se_sreshtne_v_sofiia_s_cheshkiia_premier/", "text": "Министър-председателите на България и Чехия Бойко Борисов и Андрей Бабиш ще проведат работна среща днес в София. Бабиш подаде оставка след като воденото от него правителство на малцинството не получи вот на доверие от парламента миналата седмица. Правителството му обаче остава на власт до съставянето на ново, което според международни наблюдатели, може да отнеме месеци. Борисов и Бабиш ще разговарят по теми от взаимен интерес за двете страни, сред които са задълбочаването на икономическото сътрудничество и увеличаването на стокообмена, се казва в официалното съобщение за предстоящата среща.", "date": "2018.01.22", "title": "Борисов ще се срещне в София с чешкия премиер в оставка"}
{"url": "https://www.dnevnik.bg/sviat/2018/01/22/3115630_gruckite_fermeri_shte_blokirat_putishtata_dnes/", "text": "Фермерите в Гърция ще издигнат блокади по пътищата днес, по решение на земеделските производители от района на Кардица. В него са участвали 25 браншови сдружения, съобщава в. \"Та неа\", цитиран от БТА. Земеделските стопани в Гърция са недоволни от насъбралите се според тях проблеми в бранша, които с течение на времето са се изострили и са довели до драстично намаляване на доходите им. Фермерите настояват с данъци да бъдат облагани само реалните им доходи, необлагаемият за тях минимум да е 12 хиляди евро, да се премахне осигуряването и да се намали възрастовата граница за пенсиониране на 60 години за мъжете и 55 години за жените. Земеделските производители искат още гарантирани цени за тяхната продукция, безплатно здравеопазване, достойни пенсии, премахване на единния имотен данък и създаване на държавен фонд, който да поема на сто процента обезщетенията им за щетите, нанесени от природните бедствия. Междувременно миналата седмица гръцкият парламент одобри проектозакон за нови мерки за икономии, съдържащ фискални, енергийни и трудови реформи, изисквани от международните кредитори в замяна на отпускане на нов транш от спасителната програма за страната. Докато вървяха дебатите преди гласуването, пред сградата на законодателния орган  имаше многохилядна демонстрация .", "date": "2018.01.22", "title": "Гръцките фермери ще блокират пътищата днес"}
{"url": "https://www.dnevnik.bg/politika/2018/01/22/3114786_ocenkata_za_purvata_godina_na_prezidenta_radev_grafika/", "text": "В първата си година на поста президентът Румен Радев има около 10 на сто по-високо одобрение от това, с което се е ползвал предшественикът му Росен Плевнелиев в началото на мандата. Това показва сравнение на данните на социологическата агенция \"Алфа Рисърч\" от проучвания за оценката към дейността на държавния глава, правена за едни и същи месеци през 2012 г. и 2017г. ( ) Румен Радев тръгва през февруари 2017г. с положителна оценка от 55% от българите срещу 43% за предишния президент и завършва календарната година с 57% и  позицията на най-одобрявания политик в България  срещу едва 33% на предишния президент през 2012 г. Отрицателната оценка за настоящия държавен глава е между 10 и 13 на сто, докато за Плевнелиев е била между 15 и 20 на сто. Данните сочат над 70% процента одобрение към президента Георги Първанов през 2002г. Сравнение с наследниците му на поста обаче не може да се прави, тъй като тогава за измерване на одобрението е използвана различна скала, обясниха от \"Алфа Рисърч\". По традиция президентът е политикът с най-високо одобрение в България, сочат данните от социологическите проучвания в последните две десетилетия. Според тях обичайно държавният глава е харесван най-много в първата година на мандата си.", "date": "2018.01.22", "title": "Оценката за първата година на президента Радев (графика)"}
{"url": "https://www.dnevnik.bg/sport/2018/01/22/3115248_machove_za_iznos_dokude_shte_se_razvie_biznes_modelut/", "text": "Спортът може да бъде много доходоносен бизнес в ръцете на тези, които умеят да го управляват. Важна роля при постигането на финансова печалба в световен план играе способността за продажба на съответния продукт на международния пазар. Професионалните първенства на САЩ в баскетбола, американския футбол, бейзбола и хокея полагат големи усилия в тази сфера. Все повече политиката за развитие на всеки един от четирите спорта гледа към мащабни проекти отвъд океана. Спортните ръководители в САЩ искат да уловят всяка възможност за инвестиции в чужбина, с които да бъде привлечена по-голяма фенска маса. А тя, от своя страна, е предпоставка за приходи в дългосрочен план. Европейският футбол също опипва почвата в далечните земи - основно в Китай и САЩ. Макар да не е нов, този бизнес модел изглежда ще се прилага все повече в идните години. Търсенето определя предлагането Националната баскетболна лига (НБА) е водещ пример за глобална марка в спорта. Според \"Форбс\" всеки един от 30-те франчайза струва средно по 1.36 милиарда долара. Финансовите приходи достигат огромни суми с новия договор от 2017 г. за телевизионното излъчване с ESPN и TNT на стойност 24 милиарда долара. Заедно със споразумението за колективно договаряне между играчите и лигата се отварят огромни международни възможности. Само в Китай 400 милиона души гледат мачовете от НБА. В азиатската страна вече пета поредна година се играят по два двубоя от предсезонната подготовка на отборите. Другите два доходоносни пазара за НБА са Мексико и Англия, където се провеждат мачове с по-голям залог от редовния сезон. За осма поредна година \"О2 арена\" в Лондон предложи интересен сблъсък, който противопостави водача в Източната конференция  \"Бостън селтикс\" и \"Филаделфия севънтисиксърс\" на 11 януари . \"Приемаме се като глобална марка. Вършим ролята си като член на НБА, като играем в Лондон, но знаем също, че имаме много фенове в Европа. Сред всички спортове в САЩ, НБА носи далеч повече пари от международния бизнес чрез медийни права, лицензиране и продажба на билети\", каза президентът на \"Бостън\" Рич Готъм пред Би Би Си.  Лигата има право да избира кои отбори да участват в мача в Лондон. Ръководителите на НБА разчитат на млади звезди като Кайри Ървинг и Джоел Ембийд, които да рекламират продукта и да го популяризират сред най-младите фенове. \"Ние не управляваме бизнес просто за да правим печалба, а да инвестираме в нашия продукт, в отбора, най-добрите играчи с най-конкурентни възможности и най-добри треньори\", добави Готъм. Комисионерът на НБА Адам Силвър е отворен за изиграването на повече мачове от редовния сезон отвъд океана. За момента обаче сгъстената програма и сложната логистиката са пречка за осъществяването на идеята. Дай, за да получиш Лондон приема мачове и от Националната футболна лига (НФЛ) вече десет години, като броят им продължава да расте. През есента на 2017 г. шоуто в столицата на Великобритания предостави възможност за наблюдаването на четири двубоя – по два на \"Уембли\" и в храма на английското ръгби - \"Туикънъм\".  Феновете в Англия прегърнаха с любопитство идеята за срещи от НФЛ, като само един от изиграните 21 мача досега не беше разпродаден напълно. Средната цена на билетите за мач в Лондон е 130 долара, което е с 44 повече от пропуските в САЩ. \"Уембли\" побира 90 хиляди зрители, докато двубоите във Флорида са посетени от средно по 61 хиляди души. За 2015 г. лигата отчете печалба от 10 милиона долара от срещите в Лондон, съобщава \"Блумбърг\". Парите от телевизионното излъчване заемат значителен дял от печалбата на отборите от НФЛ. Дори обявяването на програмата през сезона е медийно събитие в САЩ. Приходите на лигата от това перо за 2015 г. са 13.3 милиарда долара. По информация на Investopedia заедно със спонсорските договори всеки от 32-а отбора генерира средно 300 милиона долара годишно. Тези числа са предпоставка за успех, но въпреки огромния зрителски интерес ръководството на НФЛ е на загуба от двубоите отвъд океана. Липсата на приходи се дължи на големите разходи по логистиката на тимовете и техните щабове, съчетано с високите наеми на стадионите и тренировъчните терени.  Инвестициите за популяризирането на НФЛ отвъд океана е проект с дългосрочната цел, чиито резултати ще се видят след време. Вицепрезидентът на НФЛ Марк Уоуър поясни, че общо 40 хиляди души са купили палетни билети и за четирите двубоя в Лондон през миналата година. \"Ако си мислите за това число като евентуални притежатели на сезонни карти, това е много добър показател за голямата фенска общност\", заяви Уолър пред ESPN в края на септември. Според него по-големият зрителски интерес към американския футбол ще доведе до привличането на повече спонсори. Следващата стъпка към полуляризирането на американския футбол отвъд океана е създаването на лондонски франчайз като част от НФЛ. По предварителни прогнози той трябва да се осъществи до 2023 г. Апетитни хапки за ръководителите на НФЛ представляват още Германия и Китай. Останалите две първенства от голямата четворка на САЩ – безйболната лига (MLB) и Националната хокейна лига (НХЛ), също имат амбиция да разширят географията си. До 2020 г. ръководството на MLB предвижда откриващият двубой от сезона да се играе на територията на Азия, като Япония е най-вероятният домакин през 2019 г. Планирани са също срещи от сериите в Мексико през април и май до 2021 г. включително. Англия ще приеме мачове през лятото на 2019 и 2020 г. Обсъжданият вариант за арена на сблъсъците е олимпийският стадион в Лондон, на който играе футболният \"Уест хем\". Двата мача от серията между \"Кливланд индиънс\" и \"Минесота туинс\" вече бяха насрочени за април в Сан Хуан, Пуерто Рико. Споразумението включва изиграването на още двубои в страната или Доминиканската република през 2020 г. \"MLB работи от известно време, за да разбере как да разшири влиянието си на международния пазар. Опитвате се да продадете продукта си по най-добрия начин при най-висока цена. Успяхме да стимулираме интереса на феновете от различни части на света, което преди десетилетия не сме и мислили, че може да бъде от полза за спорта\", заяви мениджърът на \"Минесота туинс\" Пол Молитор. От своя страна, НХЛ е насочила усилия към заемането на силни позиции на пазари с развита хокейна инфраструктура. Швеция и Китай са основните възможни домакини за момента, които покриват тези критерии.  Европейският опит Идеята за стъпване на чужди пазари не е чужда и за европейския футбол. От години водещите европейски клубове правят лятната си подготовка в Азия, САЩ или Австралия. Най-големите имена дори участват в мини турнири помежду си, като събират огромни приходи и посещаемост. Наситеният календар ограничава възможността за мачове в чужбина по време на сезона. Въпреки това примери за официални срещи извън съответната държава има - още през 1993 г. \"Милан\" и \"Торино\" играха във Вашингтон за Суперкупата на Италия. От тогава спорът за отличието се е водил в САЩ, Либия, Китай и Катар. Проекти по обратната ос от Европа към света има, но те са на ниво обсъждане за момента. Ла Лига планира \"Барселона\" и \"Реал\" (Мадрид) да играят мачове от испанското първенство в САЩ и Китай,  съобщи \"Файненшъл таймс\" през септември . Целта е да се използва огромният интерес към двата клуба, да се спечелят почитатели и да се привлекат нови спонсори и приходи. Миналото лято двата отбора се срещнаха в Маями пред 66 хиляди зрители по време на приятелския турнир International Champions Cup. Билетите  на черния пазар стигнаха 10 000 долара . \"Ла Лига е глобален продукт и ние искаме да увеличим интереса по света. Като част от тези усилия обсъждаме възможността някои от мачовете да се играят извън Испания\", каза тогава президентът на лигата Хавиер Тебас, цитиран от изданието. Организаторите на International Champions Cup от Relevent, искат двубои от Висшата лига на Англия да се играят в САЩ, съобщи Би Би Си миналата есен. Подобна идея имаше още преди десет години, но тогава привърженици, политици и спортни коментатори я приеха с остро неодобрение. \"Бъдещето е да организираме официални мачове в САЩ, Китай и други места. Вече има лиги - не мога да кажа кои, защото разговорите са тайни - с които обсъждаме възможността да направим нещо занапред\", каза директорът на Relevent Sports Чарли Стилиано. Със сближаването на връзката между спорта и бизнеса изглежда ясно, че въпросът не е дали, а кога и как ще се развие изнасянето на мачове в чужбина.", "date": "2018.01.22", "title": "Мачове за износ: докъде ще се развие бизнес моделът с двубоите в чужбина"}
{"url": "https://www.dnevnik.bg/analizi/2018/01/22/3114073_levicata_protiv_istanbulskata_konvenciia_-_bsp_pred/", "text": "Никога не бих предположил, че България ще бъде първата европейска страна, която няма да ратифицира Истанбулската конвенция – Конвенция N 210 на Съвета на Европа за превенция и борба с насилието над жени и домашното на насилие. А нещата отиват натам, след като изглежда в парламента няма да има достатъчно мнозинство за ратификацията. Ако направим бърз преглед на заявените позиции, става ясно, че: ГЕРБ официално подкрепят ратификацията, но е възможно не всичките техни 95 депутати да гласуват \"за\"; официално срещу конвенцията се обявиха \"Обединените патриоти\" (27 депутати), \"Воля\" (11 депутати) и БСП (80 депутати). ДПС (25 депутати) още не са се произнесли по въпроса. Набързо пресметнато, засега имаме 95 срещу 118 гласа. Мнозина заявиха, че в тази ситуация ДПС ще бъде арбитър. Ако наистина конвенцията не бъде ратифицирана (например ДПС се въздържи), България ще произведе голяма новина и ще покаже, че е По-консервативна от Полша, Грузия, Турция или Румъния. Трудно ми е да то повярвам, но нещата могат да станат именно така. Ако конвенцията все пак бъде ратифицирана с гласовете на ГЕРБ и ДПС (общо максимум 120 депутати, при положение че в двете групи сработи \"партийна дисциплина\"), ще излезе, че в България има нова разделителна ос между \"либерали\" и \"консерватори\", като сред последните ще бъде Не си представях БСП в подобна компания. Трябва ли отново да напомня, че това е конвенция срещу домашното насилие и отстоява правата на жените? От много места чух, че това било само прикритие за узаконяване на разнообразни сексуални идентичности, при които децата щели да бъдат подложени на натиска да приемат тези идентичности и така да загубят собствената си. Параноята изглежда ни е обхванала здраво, защото сме склонни зад едва ли не всяка международна конвенция да привиждаме опасността от това да ни натрапят приемането на \"третия пол\", на еднополовите бракове, на транссексуалните бежанци и още много други \"чудовищни заплахи\". В най-синтезиран вид тези заплахи се виждат в отвореното писмо на 36 консервативни неправителствени организации срещу ратификацията на конвенцията. Според писмото конвенцията: Ако четем самата конвенция ще разберем, че нищо от горното не се третира от нея. Следователно става въпрос за страхове, съществуващи, но и съзнателно подклаждани и разпространявани в обществото. Прекалени страхове,Съветът на Европа дори прие специално разяснение по въпроса, което пресслужбата му разпрати на много медии в България. Разяснението посочва: официално и вече с решението на мнозинството на Националния съвет на ратификацията на конвенцията. Още в първата реакция на председателката на партията Корнелия Нинова се казва: \"Винаги сме се борили против насилието над жени и деца Застъпвали сме се за равнопоставеност на мъжете и жените. И занапред ще отстояваме тези позиции. Но няма как да приемем текстове в Истанбулската конвенция, които задължават: \"страните да предприемат мерки за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всякакви други практики, основани на стереотипни роли за жените и мъжете\". Сега отхвърлянето е по-лаконично: В Конвенцията съществуват текстове, които разделят българското общество и могат да бъдат тълкувани разнопосочно. Същевременно БСП ще искат промени в наказателното законодателство за най-строго преследване и наказване на насилниците, както и да се инкриминира \"домашното насилие\", \"насилствените бракове\" и \"принудителното съжителство на съпружески начала\". Странно и чудовищно, ако цитирам заглавието на една статия на Владимир Ленин от 1919 г. (използвах същото това заглавие и по повод назначаването на Делян Пеевски за председател на ДАНС през юни 2013 г.). Странно е, защото отхвърлянето на Истанбулската конвенция по никакъв начин не се вписва в намерението за нови законодателни мерки против насилието срещу жените. Конвенцията има точно такъв предмет и е допълнителна опора и инструмент за изкореняването на такива практики. Чудовищно е, защото каузата за равноправието на жените и мъжете е кауза на всички социалистически леви движения поне от средата на ХІХ век. Защо БСП се отказва от тази славна част от историята на социализма? Въпросът е също така, Ако наистина смята, че българското общество е консервативно, тогава вероятно си представя, че трябва да заеме социал-консервативна позиция? Да се нареди до \"Обединените патриоти\" (междувременно изглежда те са на път да си променят позицията, вероятно също и под натиска на ГЕРБ, а не защото са променили радикално възгледите си). Да се нареди до ултраконсерваторите, които напоследък се чувстват в свои води, заклеймявайки всичко онова, което е в противоречие с иначе устойчивия, много разпространения и упорития стереотип за патриархалното обществото, основано на мъжкото превъзходство. Наближава времето за обсъждане на Истанбулската конвенция в парламента. По-добре ще е депутатите на БСП да заемат позиция, основаваща се на тяхната собствена съвест, разум и разбиране, какво е това \"кауза в полза на женското равноправие\", част от политическата идентичност на една социалистическа и лява партия. Другото би било огромна политическа грешка, която ще се отрази крайно негативно еднакво на разширяването на подкрепата за БСП в Българското общество, но и на международния й престиж.", "date": "2018.01.22", "title": "Левицата против Истанбулската конвенция - БСП пред огромна политическа грешка"}
{"url": "https://www.dnevnik.bg/sport/2018/01/22/3116183_drugoto_lice_na_sporta_da_otkajesh_da_izprevarish/", "text": "По-бързо, по-високо, по-силно. Ключови думи в спорта, където в основата в заложена борбата за всеки метър и всяка секунда. Но не и на всяка цена. През уикенда носителката на три златни олимпийски медала в биатлона Дария Домрачова впечатли с жеста си към Доротея Вирер. Във финалния спринт в преследването в Антхолц състезателката от Беларус... се отказа в полза на съперничката си. При влизането на последния завой Домрачова закачи Вирер, заради което италианката изпусна едната си щека. Тогава Домрачова се отказа да атакува второто място и завърши трета. Жестът предизвика много положителни коментари в социалните мрежи. \"Би било напълно нечестно да се боря срещу състезател с една щека. Аз бях причината тя да я загуби. Дори така не бях сигурна, че ще успея да я победя. Това не беше особено хубава ситуация и за двете ни, но не бих могла да постъпя по друг начин\", каза Домрачова. Победителка в надпреварата стана Лаура Далмайер. Ден по-късно Домрачова направи много силно състезание и въпреки неубедителното начало спечели масовия старт. След нея останаха Анастасия Кузмина от Словакия и финландката Кайса Макарайнен.", "date": "2018.01.22", "title": "Другото лице на спорта: да откажеш да изпревариш съперник във финалния спринт (видео)"}
{"url": "https://www.dnevnik.bg/sport/2018/01/22/3116189_nju_inglund_i_filadelfiia_shte_igraiat_v_superboul_lii/", "text": "Легендарният куотърбек  Том Брейди  класира \"Ню Инглънд пейтриътс\" за десето участие в Супербоул и осмо, откакто той е в отбора. \"Патриотите\" победиха \"Джаксънвил джагуарс\" с 24:20, а 40-годишната звезда на НФЛ направи поредния си забележителен мач и записа 27-а победа в плейофите от 36 участия. Във финала шампионите ще защитават трофея \"Винс Ломбарди\" срещу \"Филаделфия Ийгълс\". \"Орлите\" спечелиха безапелационна победа с 38:7 срещу \"Минесота викингс\". 52-ото издание на Супербоул ще е на 5 февруари в Минеаполис. Навръх 24-ата годишнина, откакто беше закупен от Робърт Крафт, \"Ню Инглънд\" записа осмия си обрат във финал на конференция с Брейди начело. Нито един друг куотърбек в историята няма подобно постижение. \"Патриотите\" изоставаха с 10 точки в началото на последната четвърт, но успяха да обърнат резултата благодарение на силната игра на Брейди и уайд ресивъра Дани Амендола. \"Ню Инглънд\" ще играе в Супербоул за втора поредна година. Преди 12 месеца \"патриотите\" направиха  най-великия обрат в историята на НФЛ при успеха срещу \"Атланта\" (Фалкънс\") . Постижението на \"Ню Инглънд\" е още по-значимо, след като отборът започна неубедително сезона, а освен това трябваше да се справя без уайд ресивъра си Джулиан Еделман, който пропусна цялата кампания заради травма. Брейди пък игра с контузия в ръката и 11 шева, но стисна зъби и се представи на забележително ниво. \"Това е невероятно. Ние се трудихме много за победата и не спирахме да вярваме през целия сезон. Целият отбор беше блестящ. Направихме перфектното второ полувреме. За мен беше още по-трудно заради контузията\", каза Брейди, след като получи трофея \"Ламар Хънт\" за шампион на Американската футболна конференция (АФК). В първите три четвърти футболистите на \"Джаксънвил\" бяха по-добри и играха на много високо темпо, но накрая не издържаха срещу опита на съперника. Обратът беше постигнат благодарение на два тъчдауна на Амендола след подавания на Брейди. Последното действие в мача беше отлична изява на сейфтито Стефон Гилмор в защита, който пресече тъчдаун пас на Блейк Бортълс и спря \"ягуарите\". \"Ню Инглънд пейтриътс\" е най-успешният отбор в историята на НФЛ, като има пет победи от девет участия в Супербоул. Брейди и треньора Бил Беличик ще преследват шестите си шампионски пръстени. Досега седем отбора са печелили Супербоул в поредни години. \"Патриотите\" обаче могат да станат едва вторият, който го прави повече от веднъж, след \"Питсбърг стийлърс\" през 70-те. \"Ню Инглънд\" има две поредни победи в Супербоул през 2004 и 2005 г. \"Орлите\" ще преследват първа титла \"Филаделфия\" се класира за своя трети Супербоул и първи от 2004 г. насам. \"Орлите\" са един от десетте отбора в НФЛ, които са участвали в мача за трофея \"Винс Ломбарди\", но никога не са го печелили. Състезателите на Дъг Педерсън бяха много убедителни, независимо, че изоставаха в началото на първата четвърт, в която \"Минесота\" отбеляза тъчдаун. \"Викингите\" допуснаха шеста поредна загуба в мача за титлата на Националната футболна конференция (НФК) и продължават да нямат участие в Супербоул от 1976 г. \"Минесота\" пропусна и възможността да стане първият отбор в НФЛ, който ще играе в мача за титлата на собствения си стадион. \"Заслужихме си да играем в \"Супербоул\", защото цял сезон бяхме много постоянни. Но и в плейофите се борихме здраво, не сме взели нищо даром. В мача за титлата ще играем с велик отбор, но всяка династия си има край. Ще видим какво ще стане\", каза куотърбекът на \"Филаделфия\" Ник Фолс. Той изигра много силен мач, като хвърли пасове на 352 ярда и подаде за три тъчдауна. След началните силни минути за \"викингите\" \"орлите\" отговориха с тъчдаун на Патрик Робинсън, който пресече подаване и избяга 50-ярда, за да изравни резултата. След това \"Филаделфия\" се разписа във всяка четвърт, за да натрупа комфортен аванс. Супербоул LII ще бъде повторение на двубоя от 2004 г., когато \"Ню Ингланд\" победи \"Филаделфия\" с 24:21, за да спечелят третата си титла в Националната футболна лига (НФЛ).", "date": "2018.01.22", "title": "\"Ню Инглънд\" и \"Филаделфия\" ще играят в Супербоул LII"}
{"url": "https://www.dnevnik.bg/razvlechenie/2018/01/22/3116127_fotogaleriia_bil_sum_cherven_i_sin_ot_dnes_sum_zelen_i/", "text": "Четири препоръчвания.", "date": "2018.01.22", "title": "Фотогалерия: Бил съм червен и син, от днес съм зелен, и още препоръчвани комикси"}
{"url": "https://www.dnevnik.bg/sviat/2018/01/22/3115398_poiavata_na_trump_e_dulgoochakvanoto_subitie_na_foruma/", "text": "Участието на  американски президент  за пръв път от почти 2 десетилетия ще бележи четирите дни на Световния икономически форум в Давос, който започва този вторник. Решението на Тръмп беше изненадващо и заради критиките му към форума, който според него събира богатите и овластени елити, без те действително да правят нещо, за да решават световните проблеми, а бившият му главен стратег Стивън Банън дори заяви, че \"на работещите им омръзна да им диктуват\" участниците в събитието. Въпреки това тази година Тръмп ще е в компанията на стотици политически и бизнес лидери от цял свят, сред които френския му колега Еманюел Макрон, индийския премиер Нарендра Моди, британския премиер Тереза Мей и много други. Темата тази година е \"Да създадем споделено бъдеще в раздробен свят\" и това предполага акценти като международната сигурност, околната среда и глобалната икономика. Така за пореден път теми като неравенството, климатичните промени и бедността ще са отново на дневен ред сред 2500 делегати, от държавни глави до директори на големи компании. Сред важните теми, според основателя на форума Клаус Шваб, \"със сигурност ще е бъдещето на глобалното сътрудничество, свързано с търговията, околната среда, борбата срещу тероризма, данъчните системи.\" Според телевизия Си Ен Би Си обаче за Тръмп вероятно акцентът ще е върху желанието да изтъкне успехите, които твърди, че е постигнала политиката \"Америка на първо място\". Говорител на Белия дом вече даде сигнал, че в изявите на Тръмп вероятно ще стане дума за нея, тъй като действията на президента ще целят той \"да насърчи американския бизнес, американската индустрия, американските работници.\" Отвъд икономиката - в която привържениците на Тръмп изтъкват данъчната му реформа като сигурен знак за предстоящи успехи - критиците му предупреждават, че европейските лидери ще поставят под въпрос политиките му в областта на миграцията, включително забраната за влизане в САЩ на граждани на няколко държави и  спорната  за републиканците програма за защита на мигранти. Не е известно дали той ще коментира темите на речта си, която според организаторите на събитието ще бъде заключителна за програмата (форума ще открие индиският премиер Моди). . В списъка са и десет държавни глави от Африка (включително новият президент на Зимбабве  Емерсън Мнангагва ), деветима от Близкия изток и Северна Африка, шестима от Латинска Америка, канадският премиер Джъстин Трюдо и други.", "date": "2018.01.22", "title": "Появата на Тръмп е дългоочакваното събитие на форума в Давос тази седмица"}
{"url": "https://www.dnevnik.bg/evropa/2018/01/22/3116230_policiiata_v_italiia_shte_se_bori_s_dezinformaciiata_v/", "text": "Полицията в Италия въвежда нова услуга за гражданите, които се опасяват от дезинформация в интернет па време не кампанията преди парламентарните избори в страната на 4 март, предаде ДПА. Като попълнят онлайн формуляр, италианците ще могат да искат от полицейски експерти да проверят верността на някоя информация. Ако тя се окаже лъжлива, това може да доведе даже до снемане на материала от съответния уебсайт. \"Това е напълно прозрачно и законно средство\", каза на старта на инициативата министърът на вътрешните работи Марко Минити. Началникът на националната полиция Франко Габриело отхвърли опасенията, че властите \"искат да създадат Голям брат\" и даде гаранции, че свободата на словото няма да бъде нарушавана. Управляващата лява Демократическа партия често обвинява популисткото движение \"Пет звезди\" и  крайнодясната Северна лига , че пускат неверни новини в социалните мрежи с цел да дискредитират правителството. Освен това в Италия има подозрения, че  Русия подпомага тези две опозиционни партии  да разпространяват дезинформация - нещо което популистите и крайнодесните отричат, съобщи ДПА. Миналата седмица  и Швеция обяви , че възнамерява да създаде нова правителствена агенция, за да защити предстоящите избори през септември от руска и друга пропаганда./БТА", "date": "2018.01.22", "title": "Полицията в Италия ще се бори с дезинформацията в интернет преди изборите"}
{"url": "https://www.dnevnik.bg/biznes/2018/01/22/3116235_s_vuvejdaneto_na_tol_sistemata_transportniiat_ministur/", "text": "Въвеждането на  тол системата  за заплащане на преминаване по магистралите и първокласните пътища ще доведе до трансфер на товари към влаковете, коментира днес по БНТ министърът на транспорта, информационните технологии и съобщенията Ивайло Московски. Той уточни, че към момента не може да се каже в какъв обем ще е това преориентиране, но е логично да се случи. \"Сега толкова евтино се минава транзитно през България, че се отнема правото на железниците да возят стоки и товари\". Според него с поскъпването на пътищата железницата ще е в пъти по-конкурентна за транзитно преминаване. Готов е анализът за нужните нови вагони Министърът каза, че вече е направен анализ от какви нови вагони и влакове имат нужда железниците за пътнически преговори, като вече се изготвяла и спецификацията за търговете. Предварителни проучвания за нуждите на БДЖ били направени от три университета, като ще се купува подвижен състав за регионални, интерсити и крайградски превози. Ивайло Московски  повтори обещанието си от лятото на миналата година , до края на тази, проблемът с дълговете на БДЖ да бъде решен. Коментирайки бъдещата модернизация на железопътната инфраструктура, той посочи, че готовите проекти са много повече от възможностите за финансиране по европрограмите. Затова щели да се търсят инвестиции от Световната банка и Китай. \"С по-гъвкав подход, ще осигурим стабилни и устойчиво финансиране\", убеден е Ивайло Московски. Концесията на летище \"София\" е близо до рестарт Попитан за  концесията на летище София  министърът изрази надежда, че до месец ще е готов анализът, нужен за рестартиране на процедурата, който се подготвя от Световната банка и ЕБВР. \"В Сърбия процедурата за летище Белград приключи. Там нетният ефект е 1.5 млрд. евро. Ако можем да постигнем това, не виждам защо да няма единство между партиите за концесията\", каза Ивайло Московски в отговор на въпрос.", "date": "2018.01.22", "title": "С въвеждането на тол системата транспортният министър очаква трансфер на товари от пътищата към влаковете"}
{"url": "https://www.dnevnik.bg/evropa/2018/01/22/3116233_vtori_referendum_za_brekzit_niama_da_ima_uveri_tereza/", "text": "Втори референдум във Великобритания по въпроса за излизането от Европейския съюз няма да има, заяви британският премиер в интервю за германския в. \"Билд\", цитирано от БТА. \"Не, втори референдум няма да има. Парламентът даде право на избор на британската общественост и тя взе своето решение. Ние напускаме ЕС, но не и Европа, искаме партньорство с ЕС\", заяви Мей. По думите й Великобритания не възнамерява \"да изгори всички мостове\". \"Имаме общи интереси и сме изправени пред общи предизвикателства\", посочи тя и увери, че Великобритания е готова да изпълнява задълженията си по обезпечаването на колективната сигурност. \"Не затваряме вратата. Трансграничният поток на стоки е важен и за двете страни. Искаме да се договорим (с ЕС) за всеобхватно споразумение за свободна търговия, както и за партньорство в областта на сигурността\", каза Мей. Преди десетина дена  две от най-популярните британски лица  на кампанията за напускане на ЕС (Бившият лидер на Партията за независимостта на Великобритания (UKIP)  Найджъл Фараж и   бизнесменът Арън Банкс) допуснаха, че би било добре да се проведе втори референдум за членството в общността. Миналата седмица френският президент Еманюел  Макрон каза, че Великобритания  може да постигне такова решение за търговските си отношения с ЕС след Брекзита, каквото иска, при особени условия. Възможно е тези отношения да бъдат по-тесни, отколкото при обикновено споразумение за търговия, но Великобритания няма да може да си избира до каква част от единния пазар на ЕС да има достъп.", "date": "2018.01.22", "title": "Втори референдум за Брекзит няма да има, увери Тереза Мей"}
{"url": "https://www.dnevnik.bg/na_put/2018/01/22/3114966_zimata_-_sirene_liatoto_-_shokolad_ili_kak_da_nakarash/", "text": "От пет години в Швейцария се поддържа една необикновена туристическа атракция - шоколадов или кашкавален влак, информира  www.myswitzerland.com . Идеята е туристите да попътуват с ретро влакче из красивия кантон Во, а по пътя да се отбият в няколко малки градчета и да посетят фабрики за производство на традиционни хранителни продукти, с които страната е известна в цял свят. А именно - сиренето грюер и шоколадът. Кашкаваленият влак се движи през зимата - в четвъртък, петък, събота и неделя. Отправната точка е Монтрьо. Гурме пътешествието се осъществява с ретро мотрисата \"Бел епок\" на разстояние 65 км до градчето Шато д'Е. Там в местната мандра посетителите наблюдават как 200 м мляко се превръщат в изискани сирена. Следва обяд с традиционното швейцарско фондю и посещение на музей, посветен на изкуството да се изрязват фигурки от хартия. През летните месеци програмата се сменя и вместо мандра, туристите се отправят към фабрика за шоколад. В маршрута е включено и селцето Грюер, Билетът за петчасовото пътуване струва 39 швейцарски франка.", "date": "2018.01.22", "title": "Зимата - сирене, лятото - шоколад, или как да накараш туристите да се качат на влака"}
{"url": "https://www.dnevnik.bg/evropa/2018/01/22/3116238_makron_posreshta_140_biznes_lideri_v_opit_da_privleche/", "text": "Френският президент Еманюел Макрон ще приеме днес 140 ръководители на компании във Версай в опит да ги убеди да инвестират и най-вече да наемат служители във Франция, предаде \"Асошиейтед прес\", цитирана от БТА. Макрон ще представи промените, които правителството му направи във френския данъчен кодекс и трудовото законодателство. Целта му е да привлече чуждестранните инвеститори, които са предпазливи заради традиционно високите данъци и силната защита на работниците във Франция. Водят се дискусии с десетки компании за установяване или разширяване на присъствието им във Франция, като се очаква някои от тях да обявят по-късно днес планове за инвестиции, съобщи кабинетът на президента. Главни изпълнителни директори или топ мениджъри от \"Кока-Кола\" (Coca-Cola), \"Гугъл\" (Google), \"Фейсбук\" (Facebook), \"Джей Пи Морган\" (JP Morgan) и \"Алибаба\" (Alibaba) са сред очакваните бизнес лидери. Те посещават Франция на път за Световния икономически форум в Давос, където Макрон ще бъде сред ключовите лектори.", "date": "2018.01.22", "title": "Макрон посреща 140 бизнес лидери в опит да привлече инвестиции"}
{"url": "https://www.dnevnik.bg/bulgaria/2018/01/22/3116239_arestuvani_sa_dvama_ot_izdirvanite_za_vzriva_na/", "text": "Задържани са двама от тримата издирвани за взрива на банкомат в Сапарева баня през ноември миналата година. Тази нощ край Перник са арестувани 40-годишният К. И. - Джонката и К. М. - Свещичката (на 35 г.), съобщи МВР. Двамата са с наложена полицейска мярка за задържане за до 24 часа. На 9 ноември край пернишкото село Боснек се проведе  безпрецедентна полицейска акция с хеликоптери и специализирани сили  за залавянето на извършителите на взрива. Операцията бе ръководена от главния секретар на МВР Младен Маринов. Един мъж бе задържан, но  други трима успяха да избягат и се укриваха  досега, като бяха обявени за общодържавно издирване. Сега от МВР информират, че двамата мъже са задържани, след като патрул на \"Пътна полиция\" опитал да спре за проверка \"Фолксваген Голф\", пътувал от пернишкия кв. \"Църква\" към с. Студена. След като полицаите подали сигнал, автомобилът спрял на около 150 метра от тях, а отвътре изскочили двама мъже и побегнали, прескачайки оградите на близки дворове. След едночасово преследване единият бил задържан на улицата, а другият – докато опитвал да се нагази в река Струма.", "date": "2018.01.22", "title": "Арестувани са двама от издирваните за взрива на банкомат в Сапарева баня (обновена)"}
{"url": "https://www.dnevnik.bg/sport/2018/01/22/3116236_federer_stigna_chetvurtfinalite_v_melburn_bez_zaguben/", "text": "Роджър Федерер не загуби нито един сет по пътя към четвъртфиналите на Australian Open. Петкратният шампион в Мелбърн продължи убедително защитата на титлата от 2017 г. след безапелационен успех срещу една от изненадите на турнира - Мартон Фучович от Унгария. Федерер победи 80-ия в световната ранглиста с 6:4, 7:6 (3), 6:2 за 2.01 часа. В предишните си три мача 36-годишният швейцарец даде десе гейма на  Аляж Бедене (Словения) , 14 на  Ян-Ленард Щруф (Германия)  и 11 на  Ришар Гаске (Франция) . Федерер сервираше отлично, показа обичайната си агресивна игра и не даде нито една точка за пробив на Фучович. Рекордьорът по титли от Големия шлем загуби само 16 от разиграните 81 точки в своите подавания. Особено впечатляващ беше процентът му спечелени точки след втори сервис - 76%. Фучович се бореше с всички сили, за да удържа своите сервис геймове и често успяваше. Той спаси седем от десетте точки за пробив, които се откриха пред Федерер. Това обаче се оказа достатъчно единствено за тайбрек във втория сет, спечелен категорично от Маестрото със 7:3. Федерер завърши мача с 34 печеливши удара срещу 23 за Фучович. Швейцарският ветеран направи и по-малко непредизвикани грешки в разиграванията - 24 срещу 30 за юношеския шампион на \"Уимбълдън\" от 2010 г. В спор за място на полуфиналите Федерер ще се изправи срещу поставения под №19 Томаш Бердих. Чехът постигна безпроблемна победа срещу италианеца Фабио Фонини - 6:1, 6:4, 6:4 за 2.08 часа. Федерер и Бердих ще се срещнат за втори път в последните три турнира от Големия шлем. Двамата бяха един срещу друг в полуфиналите на \"Уимбълдън\". Швейцарецът спечели със 7:6 (4), 7:6 (4), 6:4 в най-трудния си мач по пътя към историческия осми трофей в Лондон. Вторият четвъртфинал в долната половина на схемата в Мелбърн ще бъде определен oт двубоите Новак Джокович срещу Хьон Чун и Доминик Тийм срещу Тенис Сандгрен. В неделя бяха излъчени четвъртфиналистите в горната половина.  Световният №3 Григор Димитров победи Ник Кириос  и ще играе с Кайл Едмънд в опит да стигне до втория си пореден полуфинал в Австралия. Лидерът в световната ранглиста  Рафаел Надал ще играе с Марин Чилич .", "date": "2018.01.22", "title": "Федерер стигна четвъртфиналите в Мелбърн без загубен сет"}
{"url": "https://www.dnevnik.bg/bulgaria/2018/01/22/3116243_kratki_novini_ombudsmanut_poiska_promiana_v_kodeksa_na/", "text": "Софийската градска прокуратура протестира решението на Софийски градски съд, който е пуснал под гаранция от 2 хил. лв. обвиняем за причинена смърт на пътя. През миналата седмицата полицията арестува 24-годишния Ст. М., който е блъснал човек на пътя за Нови Искър и е избягал, а човекът е починал. Прокуратурата поиска обвиняемият да бъде задържан под стража, но съдът отхвърли това. Грипната епидемия се разраства От вторник, 23 януари е обявена грипна епидемия на територията на общините Трявна и Дряново. До 26 януари дните са обявени и за неучебни в общините. Грипна епидемия се обявява и в община Димитровград от 23.01.2018 до 28.01.2018. Там се преустановяват детските и женските консултации, свижданията в болниците и провеждането на профилактични имунизации. Русенска област е в предепидемичен период. От 23.01.2018 г. се отменя грипната епидемия на територията на Пернишка област. Омбудсманът поиска промяна в кодекса на труда  С внесен в Народното събрание проект се иска отмяната на член от Кодекса, който позволява на работодателите на изплащат до 60% от заплатата на добросъвестни работници. Алтернативата е това да е възможно само за 1 месец в рамките на годината и само при затруднения на работодателя. Това бе обявена на съвместна пресконференция на Мая Манолова и представители на двата синдиката. От офиса на Манолова бе съобщено и че при омбудсмана ще се открие гореща линия за сигнали срещу некоректни работодатели. Почасовото паркиране в Пловдив поскъпва с 50 стотинки Таксата за паркиране в синята зона в Пловдив става 2 лева на час от 1 април. Сега престоят струва 1.50 лева. Плановете на кметството са да закупи още 20 апарата за таксуване. Кметът на Пловдив Иван Тотев коментира, че увеличението на цената е само една от мерките, които Община Пловдив предприема, за да се намали достъпът на автомобили в централната градска част на града. България ще помага на Монголия да развива селското си стопанство Това се разбраха министрите на земеделието на двете страни по време на срещата си на Международното изложение за селскостопански и хранителни продукти \"Зелена седмица Берлин 2018\". България ще предостави техническа помощ за създаване на парникови стопанства в азиатската страна. Освен това Монголия ще внася български семена на плодни дръвчета. Борисов обеща на Тимерманс България да не допусне насилие над жени и деца Премиерът Бойко Борисов обеща днес на среща в София със заместник-председателя на Европейската комисия Франс Тимерманс, че ще положи необходимите усилия  \"Истанбулската конвенция\"  да бъде ратифициран от българския парламент. Той увери своя гост, че България няма да допусне насилие над жени и деца. Тимерманс и Борисов обсъдиха приоритетите, които България поставя по време на своето председателство, се казва в съобщението на правителствената информационна служба. На \"Капитан Андреево\" има 30 км колона на вход и 19 км на изход от страната Огромни колони са се образували на ГКПП \"Капитан Андреево\", който е на границата между България и Турция. В посока вход опашката е дълга 30 километра, а в посока изход от България е 19 км. Информацията е на агенция \"Фокус\", която се позовава на шофьори. Катастрофа спря трамваите по бул. \"Цар Борис III\" в София Микробус и трамвай са се сблъскали на кръстовището на столичните булеварди \"Цар Борис III\" и \"Никола Петков\". Катастрофата е станала към 7.30 сутринта, съобщи МВР. По данни на БНТ девет души са пострадали - седем от тях са откарани в столичната болница \"Пирогов\", а двама - във Военномедицинската академия. Заради произшествието е затворен участъкът на бул. \"Цар Борис III\" от бул. \"Никола Петков\" до Княжево, а движението на трамваите по линии №5, 4 и 11 е временно спряно, съобщи кметът на София Йорданка Фандъкова. Докато движението бъде възстановено, се удължават автобусните линии 58 и 59, които ще се движат до \"Овча купел\". Хора бяха блокирани за няколко часа в снега между Шипка и Бузлуджа Осем души, пътували с две коли, са закъсали на пътя между върховете Шипка и Бузлуджа в Стара планина. Сигналът е получен в 3.30 часа тази сутрин. Снощи е била изпратена пожарна, която обаче е закъсала в дълбокия повече от метър сняг. Днес е пратен втори автомобил, който успя да извади от преспите младежите. От Агенция \"Пътна инфраструктура\" обявиха, че блокираните хора не са спазили изричната забрана за преминаване по панорамния път Шипка – Бузлуджа. Взрив в златарско ателие в Бургас Взривът е извършен около 3.30 ч. тази нощ, съобщи Би Ти Ви. Изпочупени са стъклата на ателието в центъра на града, на съседна пицария, на офис на фирма за бързи кредити, на паркиран в близост автомобил и жилища. Първоначалният оглед не е установил да е извършена кражба. 60% от болните от грип, минали през ВМА, остават за лечение  На ден през специализирания кабинет за лечение на грип във Военномедицинска академия минават между 28 и 30 души, съобщи днес по БНТ началникът на катедра \"Инфекциозни болести\" в здравното заведение доц. полковник Георги Попов. Този уикенд се отчита двойно по-голяма натовареност от миналия.", "date": "2018.01.22", "title": "Кратки новини: Омбудсманът поиска промяна в Кодекса на труда"}
{"url": "https://www.dnevnik.bg/citat_na_deniia/2018/01/22/3116246_citat_na_denia_kato_grajdanin_sum_zaslujil_da_sum_v/", "text": "Това каза по Би Ти Ви политологът Евгений Дайнов Той допълни, че България е крайно несигурна и опасна страна за европейския ред, най-малкото защото не е доказала, че контролира товарите, минаващи през нейната територия. Според Дайнов не случайно по време на  визитата си в София в края на миналата седмица  канцлерът на Германия Ангела Меркел е споменала няколко пъти думата \"ред\", говорейки за влизането на България в Шенген, отношенията с Турция и приобщаването на Западните Балкани към ЕС. Коментирайки целите на премиера покрай визитата, Дайнов посочи, че Бойко Борисов е искал да се позиционира като помирител в отношенията ЕС - Турция, да получи  гаранции за влизането на България в Шенген  и еврозоната и да покаже, че се бори с корупцията.", "date": "2018.01.22", "title": "Цитат на деня: Като гражданин съм заслужил да съм в Шенген, но управляващите не са"}
{"url": "https://www.dnevnik.bg/bulgaria/2018/01/22/3116249_ima_natisk_ot_koshlukov_i_ukazaniia_kakvi_vuprosi_da/", "text": "Екипът на предаването \"Денят започва с култура\" обяви, че е обект на натиск от страна на програмния директор на БНТ1 Емил Кошлуков и че са давани указания какви въпроси да бъдат задавани и как да бъдат представяни определени гости. Това се казва в позиция, която бе прочетена от водещите в началото на днешното предаване. В неделя  се разбра, че новият програмен директор на БНТ1 е замислил промени в предаването  за култура, така че то да се преориентира към лайфстайл тематиката, като от екипа е изискано за две седмици рейтингът на \"Деня с култура\" да бъде удвоен. Срещу това вече реагираха редица учени, творци, преподаватели, журналисти, а в отговор Емил Кошлуков коментира, че кара хората да работят повече, отколкото са свикнали (мнението му четете  тук ).", "date": "2018.01.22", "title": "Има натиск от Кошлуков и указания какви въпроси да се задават, заяви екипът на \"Денят започва с култура\""}
{"url": "https://www.dnevnik.bg/bulgaria/2018/01/22/3116256_obiaven_za_izdirvane_ot_dve_godini_podkani_durjavata/", "text": "Венцислав Ангелов, известен с прякора си Чикагото, който  повече от две години е издирван с европейска заповед за арест , използва днес ефира на \"Нова телевизия\", за да поиска от българските власти да поискат екстрадицията му от Испания. Той поясни, че от две години е във Валенсия, активен е във \"Фейсбук\", дори е направил новинарски сайт, но никой не го е търсил. \"Локализиран съм от испанските служби, нашите служби знаят къде съм\", допълни Ангелов. Чикагото поиска да започне процедура по екстрадицията му, за да можел да обърне внимание на делото срещу него. \"Избягах като знак на несъгласие с моето поръчково осъждане\", допълни Ангелов. Венцислав Ангелов е един от повечето от  500-те осъдени българи , които са в неизвестност и не могат да изтърпят наказанията си. След  случая в Нови Искър , при който се оказа, че основният заподозрян не е бил открит осем години, за да бъде вкаран в затвора, главният прокурор Сотир Цацаров разпореди проверка в прокуратурите в страната за срочността и ефективността на мерките и действията по привеждане в изпълнение на присъди, по които не са задържани осъдени лица.", "date": "2018.01.22", "title": "Обявен за издирване от две години подкани държавата да го екстрадира"}
{"url": "https://www.dnevnik.bg/kultura/2018/01/22/3115368_pravila_za_uchastie_v_kinoigrata_nai-mrachniiat_chas/", "text": "1. Организатори: \"Икономедиа\" АД, София, ул. \"Иван Вазов\" №20 и \"Форум филм България\" ЕООД, София, ул. \"Брегалница\" 43, ет.4 22.01.2018 г., 10:00 часа – 04.02.2018 г., 23:59 часа 3.  10 двойни билети за филма НАЙ-МРАЧНИЯТ ЧАС; а) Играта е отворена за участие на всички български граждани, навършили 18 години с местоживеене в Република България. Изключение правят лицата, които са съдружници, акционери или работят по трудово правоотношение или въз основа на друг договор за някой от организаторите или са заети в дейност, свързана с реализацията, осигуряването и администрирането на Играта, както и техните семейства. б) Участието в Играта е безплатно. За да се включите в Играта, трябва да сте регистриран потребител на \"Икономедиа\" (в id.capital.bg - може да се регистрирате  тук ). Преди да отговорите на първия въпрос, е необходимо да попълните формата, която се появява, след като натиснете бутона \"Отговори\". С нея предоставяте трите си имена по лична карта и актуален телефон за връзка. Тези данни няма да станат част от публичния Ви профил в id.capital.bg. Те ще бъдат използвани само във връзка с участието ви в Играта. в) Всяко физическо лице има право на участие само през един потребителски профил, регистриран в  id.capital.bg . г) С тази допълнителна регистрация на  www.dnevnik.bg/nai-mrachniiatchas  за Играта се приема, че участникът е приел безусловно настоящите общи условия и правила, задължава се да ги спазва и предоставя данните си при регистрацията за целите на Играта ( ). д) Участието в Играта се изразява в даване на минимум един верен отговор на въпросите, задавани в хода на Играта на  www.dnevnik.bg/nai-mrachniiatchas 5.  а) В периода на провеждане на Играта организаторите всяка седмица обявяват ново тематично ниво, което включва въпроси, свързани по някакъв начин с филма \" б) Играта продължава 14 дни. Към всяко ниво се публикува по един въпрос. Участниците могат да отговарят на въпроса от всяко ниво в рамките на 7 дни от задаването на въпроса. Всеки участник, дал правилен отговор на поне един от въпросите, зададени в рамките на играта, може да участва в играта. Всеки правилен отговор на въпрос добавя името на участника по веднъж в списъка на участниците, сред които ще бъдат изтеглени наградите. Етапите на играта са, както следва:   В 10:00 часа на  г. ще бъде публикуван първият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване.   В 00:01 часа на  г. ще бъде публикуван вторият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване. в) Жребият за наградите се тегли на   г. г) Всеки участник може да отговаря на неограничен брой въпроси, включени в Играта, като името му ще бъде включвано в списъка с участниците, между които се разпределят наградите, толкова пъти, на колкото въпроса е дал верен отговор. д) Всеки участник може да отговори на един и същ въпрос, зададен в рамките на Играта, само един път. Затова, когато избере отговор от предложените варианти и натисне бутона \"Отговори\", отговорът му се регистрира от системата и повече не може да бъде променян. е) Единствено участници, дали верен отговор на въпрос, включен в Играта, имат правото да се борят за обявените награди. 6. Процедура за разпределяне, обявяване и получаване на наградите: а) Наградите се предоставят на участници, отговарящи на условията за участие в Играта, обявени в настоящите правила. б) Печалбите се разпределят чрез жребий след края на Играта и имената на победителите ще бъдат обявени в публикация на  http://www.dnevnik.bg/ на   г. Тегленето на наградите се извършва в присъствие на представители на организаторите. в) Победителите в Играта се уведомяват за наградата им чрез съобщение на електронната поща, с която са се регистрирали в  id.capital.bg , или в телефонен разговор на посочения от тях номер. Когато участникът се уведомява по електронна поща, същият е длъжен в 2-дневен срок да се свърже с организаторите. В случай че не се съобрази с горепосочения срок, участникът губи правото да използва наградата си и организаторите имат право да я предоставят на друг участник, отговарящ на условията на Играта. г) Спечелил участник, който е предоставил грешен, непълен или неточен телефон и електронна поща, вследствие на което организаторите не са се свързали с него, губи правото да ползва спечелената награда. д) Организаторите не носят отговорност в случаите, при които участникът по някаква причина не е успял да се свърже с тях и да уточни необходимите детайли. е) Организаторите не носят отговорност, в случай че някой от наградените е възпрепятстван да получи и използва наградата си. ж) При получаване на наградата на място печелившият участник удостоверява самоличността си с представяне на лична карта. з) Със съгласието си да получи наградата участникът се съгласява да бъде фотографиран, излъчван, показван и обявяван по всякакъв начин в публичното пространство, в електронни медии като печеливш в Играта, без каквото и да било допълнително заплащане от страна на организаторите на Играта. и) Всеки участник в играта може да се свърже с организаторите за допълнителна информация на e-mail  internet@dnevnik.bg  и телефон 02/461 53 00 (от понеделник до петък между 8 и 18 часа). а) Наградите, предоставяни в рамките на Играта, не могат да се преотстъпват и да бъдат заменяни за паричната им равностойност. б) Ако участниците, избрани за печеливши, не отговарят на някое от условията, посочени в настоящите общи условия и правила, организаторите имат право да изберат чрез жребий други печеливши. в) наградите за играта, посветена на  са само и единствено 10 двойни билета за филма, на който е посветена Играта. Билетите могат да бъдат ползвани в кино по избор на победителя от веригите \"Синема сити\" ( www.cinemacity.bg ) и \"Кино Арена\" ( www.kinoarena.com ).След като победителят посочи конкретно кино от веригата, Организаторите уведомяват съответното кино за имената на победителя и той може да ползва своята награда. г) Кинобилетите за филма  важат за периода   в ден и час, избран от победителя, според програмата на посоченото от него кино. а) Организаторите не носят отговорност за предоставяне на награди, предявени извън сроковете, посочени в тези общи условия и правила. б) Организаторите не носят отговорност за неполучени награди поради предоставен от участника грешен или непълен адрес или телефон за връзка или в случай на възникване на техническа грешка при опит да се свържат с участниците. в) Организаторите не носят отговорност в случай на неуспешен опит за участие, дължащ се на забавена връзка, дефектно или неуспешно електронно предаване на данни, повреда на комуникационната връзка независимо от причината по отношение на оборудване, системи, мрежи, линии, сателити, сървъри, компютри или доставчици, използвани по отношение на тази игра и каквато и да е друга техническа неизправност. г) Организаторите не носят отговорност, ако в посоченото от победителя кино в избрания от него ден и час, в които иска да си ползва наградата, филмът  не се излъчва. Евентуалните спорове между организаторите на Играта и участниците се решават чрез преговори, а при невъзможност за постигане на споразумение - чрез намесата на компетентните органи. 10. Лични данни: а) Организаторите декларират, че няма да предоставят събраните лични данни на участниците във връзка с Играта на трети лица освен в предвидените от закона случаи. б) Организаторите информират участниците, че предоставените от тях лични данни ще бъдат записвани и използвани единствено и само във връзка с настоящата Игра във връзка с информирането на участниците за начало на нови промоактивности, организирани от \"Икономедиа\" АД. в) Всеки участник има право по всяко време да поиска от организаторите да заличат, коригират или блокират негови лични данни, като направи това писмено на адрес: София 1000 ул. \"Иван Вазов\" 20 \"Дневник\" за играта   или на електронната поща на организаторите:  internet@dnevnik.bg г) Ако участник поиска данните му да бъдат заличени или блокирани по време на Играта, организаторите автоматично приемат, че участието му в Играта се прекратява, тъй като регистрацията е условие за участие. а) Организаторите могат да прекратят Играта преждевременно, в случай че настъпят материални злоупотреби, нарушаване на правилата или форсмажорни обстоятелства. В тези случаи на участниците не се дължи компенсация и не се предоставят награди. б) Организаторите си запазват правото да променят или допълват настоящите общи условия и правила по всяко време, като промените влизат в сила след публикуването им на  www.dnevnik.bg/nai-mrachniiatchas  на 22.01.2018 г. Настоящите Официални правила се подчиняват и тълкуват в съответствие със законодателството на Република България.", "date": "2018.01.22", "title": "Правила за участие в киноиграта \"Най-мрачният час\""}
{"url": "https://www.dnevnik.bg/razvlechenie/2018/01/22/3115376_igrai_i_specheli_s_nai-mrachniiat_chas/", "text": "Четири седмици през 1940 г., в който нов и непопулярен министър-председател трябва да убеди страната си да се опълчи сама срещу нацистите и да спаси Европа - това е историята на \"Най-мрачният час\", филм, запътил се убедено към оскарите с неузнаваемия Гари Олдман в ролята на Уинстън Чърчил. \"Най-мрачният час\" вече бе обявен от гилдията на кинокритиците в САЩ за най-добър филм на 2017 г., а Олдман взе \"Златен глобус\" за главна роля. У нас филмът ще тръгне по кината на 2 февруари, а \"Дневник\" дава шанс на читателите си да спечелят 10 двойни билета за него с  новата си киноигра. Всяка от следващите две седмици ще задаваме по един въпрос, свързан с \"Най-мрачният час\". Загадката към първо ниво вече е  онлайн  и ще бъде активна до последните минути на 28 януари. Всеки, отговорил правилно дори на един въпрос, ще попадне в жребия за наградите, който ще бъде изтеглен на 5 февруари. Преди да започнете да играете, запознайте се с  правилата и условията на играта.", "date": "2018.01.22", "title": "Играй и спечели с \"Най-мрачният час\""}
{"url": "https://www.dnevnik.bg/sport/2018/01/22/3116247_grigor_dimitrov_shte_se_bori_za_miasto_na_polufinalite/", "text": "Григор Димитров ще излезе на корта във вторник рано сутринта за двубоя си от четвъртфиналите на Australian Open. Българският тенисист, който преследва втори пореден полуфинал в Мелбърн, ще се изправи срещу британеца Кайл Едмънд. Мачът е последен в дневната сесия на централния корт \"Род Лейвър\" и ще започне най-рано в 5.30 часа българско време. Срещата между 26-годишния българин и 23-годишния британец ще бъде предавана пряко по \"Евроспорт\". Програмата на \"Род Лейвър\" започва в 2.00 часа с четвъртфинала от турнира на двойки между близнаците Боб и Майк Брайън и полско-пакистанския тандем Марчин Матковски и Айсам Куреши. В 4.00 часа на корта ще се появи световната №4 при жените Елина Свитолина, която ще играе с белгийката Елиз Мертенс за място в полуфиналите. Във вечерната сесия на \"Род Лейвър\" ще се изиграят два мача. Лидерът в световната ранглиста при мъжете Рафаел Надал ще се изправи срещу мощния сервис на хърватина Марин Чилич. Двубоят им ще стартира най-рано в 10.00 часа. В 14.00 часа устремената към първа титла от Големия шлем Каролин Вознячки излиза на корта срещу непримиримата испанка Карла Суарес Наваро. Много опасен съперник  Димитров и Едмънд ще се срещнат за втори път в рамките на три седмици. Те изиграха много равностоен мач в четвъртфиналите на турнира в Бризбейн, който беше  спечелен от българина с 6:3, 6:7 (4), 6:4 след 145-минутна битка . Това е единствената загуба на британеца от началото на сезона. Едмънд за пръв път в кариерата си достига до четвъртфинал в турнирите от Големия шлем. Роденият в Южна Африка тенисист показва голямо израстване през последните два сезона и добра игра на всички настилки. В момента той заема 49-ото място в световната ранглиста, а върховото му класиране е №40 от есента на 2016 г. От началото на сезона Едмънд записа много впечатляващи победи, като демонстрира изключителна борбеност и характер във всичките си двубои. В Бризбейн той спечели зрелищни битки с Денис Шаповалов (6:7, 7:6, 6:4) и Хьон Чун (7:6, 5:7, 6:4), преди да отстъпи срещу Димитров. В Мелбърн Едмънд поднесе една от изненадите на първия кръг, като отстрани финалиста от US Open Кевин Андерсън след обрат от 1:2 до 3:2 сета. След това британецът се справи последователно с Денис Истомин (3:0 сета) и Николоз Басилашвили, срещу когото отново направи обрат от 1:2 до 3:2 сета. Предстоящата среща ще бъде трета между Димитров и Едмънд. Първата беше през август във втория кръг на турнира във Вашингтон и отново беше спечелена от българина след много здрава битка - 7:5, 4:6, 6:3 след 2.21 часа игра.", "date": "2018.01.22", "title": "Григор Димитров ще се бори за място на полуфиналите във вторник рано сутринта"}
{"url": "https://www.dnevnik.bg/razvlechenie/2018/01/22/3116190_sister_bliss_ot_feitles_pristiga_za_parti_v_sofiia/", "text": "Аяла Бентовим, по известна като Sister Bliss - диджеят и основна третина от електронната група \"Фейтлес\" (Faithless), ще направи парти в София на 19 май в зала \"Универсиада\", съобщават организаторите от Danc3motion. Тя се завръща пред пулта под името Faithless DJ Set. Бентовим бе в сърцето на електронното трио, създало някои от най-големите денс хитове на 90-те години - Insomnia, God is a DJ, Salva Mea и други. Имат над 15 милиона продадени албума. Самата Sister Bliss има и два самостоятелни диска, за които работи с музиканти като Бой Джордж, Дайдо и Робърт Смит.  Изявата й в София ще бъде подгрята от български диджеи. Билетите са в продажба от 22 януари на цени от 25 до 80 лв., а повече информация ще има на страницата  на събитието във Facebook.", "date": "2018.01.22", "title": "Sister Bliss от \"Фейтлес\" пристига за парти в София"}
{"url": "https://www.dnevnik.bg/sviat/2018/01/22/3116286_rumunskite_vlasti_pak_opitvat_da_prevurnat_borbata_s/", "text": "В съботния масов протест в центъра на Букурещ и в други градове на страната участваха до 100 000 души. Някои от тях бяха изминали по 450 километра пеш, за да пристигнат от град Клуж в столицата на Румъния. Сорин Бобис – организаторът на този марш – заяви в навечерието на протеста: \"Щом хората изминават 450 километра пеш само за да бъде чут гласът им и да изразят недоволството си от правителството, със сигурност ще се намерят и няколко хиляди столичани, които ще се присъединят към тях.\" И протестът бе наистина масов. Той започна да набира скорост още през декември миналата година, когато парламентарното мнозинство, доминирано от Социалдемократическата партия (PSD), на бърза ръка прокара законодателни промени, които ограничават  независимостта на правосъдието . Скандални промени В тях е предвидено обвиняемите лица да присъстват на разпитите на свидетелите, обиски да се извършват само след предварително уведомяване на заподозрените, видеозаписите да не се считат вече за съдебно доказателство, а хората, обвинени в корупция, да не бъдат задържани в следствения арест. Някои депутати дори обсъждаха възможността злоупотребите със служебно положение да не представляват наказуемо деяние, ако не е надхвърлена  определена парична граница . Всичко това предизвика възмущението на румънците. Сред участниците в протеста имаше и хора от регионите, където живее унгарското етническо малцинство. Петер Екщайн-Ковач, представител на Партията на унгарското малцинство и бивш председател на Правната комисия в парламента, казва, че с него към Букурещ са тръгнали всякакви хора независимо от етническия им произход. \"Искаме справедливост, лъжците не бива да държат лостовете на властта\", добавя той. Екщайн-Ковач бе един от малкото политици сред протестиращите граждани вчера. Демонстрантите напразно очакваха да се появи някой от ръководителите на PSD или на коалиционния им партньор от псевдолибералната партия ALDE. Напразно - вратите на партийните централи останаха заключени. Явно никой там не бе готов да води диалог с протестиращите. Хората искат да отправят послание към властта \"В подобна ситуация мястото на един политик е сред хората\", каза евродепутатът Зигфрид Мурешан, говорител на Европейската народна партия (ЕНП). Мурешан който е румънец по произход, бе пристигнал в Букурещ специално заради масовите протести. Само преди няколко дни бившият румънски президент  Траян Бъсеску  го препоръча като евентуален нов премиер, след като за по-малко от година вече двама премиери на социалдемократите бяха принудени да подадат оставки. Зигфрид Мурешан добре разбира гнева на демонстрантите: \"Миналата година ставаше дума за законите за амнистията, сега пък искат да орежат независимостта на прокурорите и съдиите и да отслабят позициите на Агенцията за борба срещу корупцията. Хората излизат на протест, за да кажат на политиците по категоричен начин: \"Не приемаме такива неща!\"", "date": "2018.01.22", "title": "Румънските власти пак опитват да превърнат борбата с корупцията в книжен тигър"}
{"url": "https://www.dnevnik.bg/sport/2018/01/22/3116289_prezidentut_na_uefa_e_pritesnen_ot_narastvashtata/", "text": "Президентът на УЕФА Александър Чеферин за пореден път изрази намерение да намали разликата във финансово отношение между големите и малките клубове в Европа. Той използва  публикувания наскоро финансов доклад  на организацията, който доказва, че разликата нараства все повече. Чеферин отдавна обмисля идеята за въвеждане на \"такса лукс\" за големите отбори, които харчат огромни суми. Подобно на спортовете в САЩ, УЕФА иска да въведе подобно перо, с което да се обезпечават по-малките клубове. В интервю за швейцарския вестник La Tribune de Geneve президентът на УЕФА обясни, че се обсъждат още мерки, с които разликата да бъде намалена. Сред тях са допълнителни данъци, както и забрана за пращане на играчи под наем. Чеферин отдавна иска да се въведе максимален брой на играчи, с които даден клуб да има договор. Той даде пример, че някои от големите клубове купуват играчи, които няма да ползват, но не искат те да отидат при конкурентите им. \"В Италия има отбор, който има 56 футболисти, дадени под наем, а португалски клуб има 25. От тях мисля, че 20 или 21 са над 25-годишна възраст, което не значи, че ги дават, за да се развиват\", каза Чеферин  при визитата си в България през декември . Президентът на УЕФА обясни, че част от обсъжданите мерки могат да влязат в сила още от новия сезон. \"Такса лукс ще се прилага единствено ако даден клуб харчи повече, отколкото трябва. Не говорим, че ще се налагат нечестни санкции\", каза още Чеферин. Той е притеснен след доклада на УЕФА, който показва все по-голямо разделение. Чеферин цитира цифри, според които през 2010 г. клубовете от топ 12 в Европа са генерирали 25% от търговските приходи, а за 2016 г. този процент е скочил до 40. Президентът на УЕФА обясни, че футболът ще продължи да бъде най-вече бизнес, но трябва да се предотврати \"изкопаването на яма, която да погуби много клубове\". \"Нашите специалисти по финансов феърплей смятат, че ако този ръст се задържи, през 2020 г. ще имаме поне пет клуба в Европа, които ще имат годишен бюджет от 1 милиард евро. Според мен това ще бъде катастрофално\", завърши Чеферин. \"Манчестър юнайтед\" е клубът с най-големи приходи за финансовата 2016 г. \"Червените дяволи\" са заработили 689 милиона евро. Това е с 521 милиона повече от приходите на рекордьора по титли на Англия за 2015 г. \"Манчестър юнайтед\" измества от първото място испанските грандове \"Реал\" (Мадрид) и \"Барселона\", които разделят второто място с по 620 милиона. Причината за смяната на върха е драстичното увеличение на приходите от телевизионни права във Висшата лига.", "date": "2018.01.22", "title": "Президентът на УЕФА е притеснен от нарастващата разлика между големите и малките клубове"}
{"url": "https://www.dnevnik.bg/bulgaria/2018/01/22/3116282_firma_ot_pazardjik_osudi_nap_za_obezshtetenie_ot_nad/", "text": "Националната агенция за приходите (НАП) е била осъдена от пазарджишката фирма \"Ай инвест\" ЕООД за обезщетение от 3.434 млн. лв. по Закона за отговорността на държавата и общини за вреди, съобщава в. \"Сега\". Изданието цитира решението на Административния съд в Пазарджик от края на миналата година, според което фирмата е претърпяла имуществени вреди за 2.9 млн. лв. плюс лихвите заради забавена ревизия. НАП е осъдена да плати и 20 150 лв. разноски. През 2013 г. пазарджишкото дружество купува имот от друга фирма, който след това се опитва да продаде с печалба от 2.9 млн. лв. на трето ООД. Става дума за туристическа сграда в Ракитово със застроена площ от 192 кв.м и поземлен имот от 6000 кв.м. Цената на сделката е 5.7 млн. лв. без ДДС. Върху имотите има учредени ипотеки, които пазарджишката фирма е трябвало да заличи с парите от възстановения ДДС. Веднага след първата сделка фирмата започва втора - продажбата на въпросните имоти на трето дружество. В предварителния договор е уговорена цена от 8 140 000 лв. без ДДС, като продавачът се задължава до декември 2013 г. да представи доказателства, че върху имотите няма тежести, а до юли 2014 г. да инвестира в ремонт. Тази продажба обаче е провалена, тъй като, вместо да възстановят ДДС на фирмата от първата сделка - 1.14 млн. лв., през юни 2013 г. от НАП започват ревизия за дейността на фирмата през последните три месеца. В заповедта за ревизията е записано, че тя трябва да приключи до 3 месеца, т.е. до септември 2013 г. Това обаче се случва едва в края на февруари 2014 г. През октомври следващата година актът е атакуван и отменен от Върховния административен съд. Тогава обаче вече е късно за сделката. След крайния срок за представянето на документите за липса на тежести, през декември 2013 г., кандидат-купувачите прекратяват договора и фирмата губи възможността за печалба. Съдът намира, че ако приходната администрация беше възстановила очакваната сума за ДДС в съответните срокове, дружеството щеше да изпълни задълженията си по предварителния договор и да спечели от сделката 2 928 000 с ДДС. Аргументите на агенцията са, че ревизията се е забавила, защото са събирани доказателства за незаконни доходи, но това не е прието от съда.", "date": "2018.01.22", "title": "Фирма от Пазарджик осъди НАП за обезщетение от над три милиона лева"}
{"url": "https://www.dnevnik.bg/biznes/2018/01/22/3116291_bulgariia_e_sred_liderite_v_es_po_dial_na/", "text": "България е сред лидерите в Европейския съюз по дял на необслужваните кредити. Страната е на пето място в ЕС, като към юни миналата година лошите кредити са 12.1% от всички отпуснати заеми и аванси, което е три пъти повече от средното ниво за ЕС, което е 4.6%. Това показва работен доклад на Европейската комисия, цитиран от в. \"Сега\". България е на пето място в ЕС по този показател. Номер едно по лоши кредити е Гърция с 46.9%. Следват Кипър с 33.4%, Португалия с 15.5% и Италия с 12.2%. При необслужваните заеми в частния сектор България е трета с 19.2%, като изостава само от Гърция и Кипър. От доклада се разбира, че през последните години все пак има подобрение, като се отбелязва, че след финансовата криза и фалита на КТБ делът на лошите кредити достигал 20%. Преди кризата необслужваните заеми са били двойно по-малко. Намаление има във всички видове кредити. При фирмените заеми делът на необслужваните е паднал до 14.2%, а при ипотечните - до 7.4%. През последните две години Европейската комисия няколко пъти критикува България за проблема с необслужваните кредити, което принуди банките да предприемат спешни мерки за изчистване на голяма част от лошите си портфейли. По данни на Асоциацията на банките в България към септември миналата година необслужваните заеми вече са се свили до 11.7%. Във финансова изражение това представлява 6.7 млрд. лв. Преди дни  БНБ предупреди банките да внимават с отпускането на жилищни кредити , тъй като ръстът на цените на недвижимите имоти крие рискове.", "date": "2018.01.22", "title": "България е сред лидерите в ЕС по дял на необслужваните кредити"}
{"url": "https://www.dnevnik.bg/analizi/2018/01/22/3116284_boiko_borisov_-_gospodariat_v_sveta_na_dumite/", "text": "От първия си ден като министър-председател Бойко Борисов полага огромни усилия, за да замести света на фактите със свят, съставен единствено от думи. В първите години очаквахме паралелният словесен свят, граден от него, рано или късно да се спъне – и разпадне – в реалността на фактите. Междувременно обаче се случиха няколко неща, които промениха условията на играта. Светът навлезе в ерата на \"след-истината\", в която фактите нямат значение; а има значение как някой \"се чувства\" по повод някакви факти (или не-факти). Стана възможно възстановяването на онзи словесен конструкт, който политически вождове като Хитлер и Сталин наричаха \"пропаганда\" – конструкт, който няма общо с фактите, но все пак произвежда реален резултат, реално крепейки властта на съответните вождове. България не успя да остане встрани от това. Само за две-три години 90 на сто от журналистиката се превърна в пропаганда на властта на \"тримата шишковци\". В ход е апогеят на това усилие – превръщането на  БНТ , издържана с парите на гражданите, в пропаганден рупор точно на тази власт, която се занимава най-вече с отнемането на пари от гражданите.  Гражданите са на едно мигване от положението сами да плащат за собственото си обиране. Подмяната на реалността на фактите с паралелната реалност на думите създава точно на Бойко Борисов Той е един от малкото хора, които наистина никога не са признавали приоритета на света на фактите; затова е уникално добре позициониран, за да постига целите си в свят, съставен само от думи. И се справя, засега, доста успешно, преборвайки на този терен конкурентите.  Важна от тази гледна точка е скорошната му реч в Европарламента. С нея той отправяше послания не на \"европейците\" – а на нас.  Излъга, например – т.е. съобщи като факт нещо, което не съществува – за скорошна негова среща със \"зелените\". Че такава е нямало, е факт. Но от този факт не произлиза нищо съществено, тъй като целта на това Борисово послание е съвсем друга: да намали броя на участващите в протестите за Пирин, като ги накара, вместо да гледат в една посока, да се гледат един другиго под око: \"Ти ли си ходил да си шушукаш тайно с Бойко?\" В същата  реч Борисов  нарече част от протестиращите свои \"естествени партньори\", с които би управлявал и днес, ако не се били разделили \"на три партии\", за да си имат \"трима вождове\". Това послание никому в Европарламента не говори нищо, защото то пак е за вътрешния пазар.  Посланието е отправено, очевидно, не собствено към партия \"Зелените\", чиито активисти са най-видими в протестите, а към различните \"сини\" партии, които също участват. Съобщението на Борисов към тях е следното: И за вас ще намерим някакви порции, били сме заедно в управлението, все пак...\" Разбира се, че в света на фактите нито \"зелените\", нито \"сините\" са \"естествен партньор\" на Борисов. Последното, от което той има нужда, е отново да се окаже в ситуацията да е обграден от политици, представляващи ценностите на модерната европейска цивилизация. Той не представлява нищо подобно – напротив, представител е на традиционното, до-модерно и не-европейско живеене на принципа \"племе-вожд\". Но тази негова оферта, ако подмами някого, ще постигне поне две цели, крайно ценни в света на думите, който той обитава.  Първо, ще отслаби протеста. От една страна, Борисов ще може да развява някакви физиономии по телевизионните студиа и да ги сочи като осъзнали се протестъри; от друга, останалите вътре в протеста отново ще се гледат под око, вместо да гледат напред: \"Ти ли ще си следващият, който ще отиде при Бойко за порции?\" Второ, ще демонстрира на сегашните Борисови съюзници във властта, че са заменими. Че има кой да ги замести, и то такъв, който да е много по-приемлив за \"Европа\" от битовите балкански пишман нацисти. Пак от Страсбург, Борисов прати насам още едно съобщение: в Пирин щяла да се строи само втора въжена линия и нито \"керемида\" повече. И тук адресатите са няколко и са само български. Първият адресат са, отново, протестиращите и тяхното ядро – партията \"Зелените\". Целта е или те да повярват на \"гаранцията\" и да се успокоят; или да отидат при Борисов и да му зададат въпроса, който той най-много обича: \"Какво ние да направим за теб, та този път да си спазиш обещанието?\" Друг е въпросът, че при Борисов няма връзка между думи и фактически действия. Той ще им каже, каквото искат да чуят, ще ги компрометира в очите на обществото – а после ще направи точно каквото си е наумил. Вторият адресат е изградилият се около Банско феодален конгломерат, съставен от монополиста \"Юлен\", местната власт, вицето Симеонов и (анти)екологичния министър Димов.  В света на феодалните зависимости, който Борисов изгради, този точно конгломерат става прекалено силен. Започва да си позволява прекалено много и да привлича прекомерен интерес. \"Гаранцията\" за една само въжена линия има за цел да внесе смут в конгломерата \"Банско\", както и да посее обществени съмнения в способността на Симеонов, Димов и останалите \"патриотични\" министри да спазват обещанията си.  Кметът Икономов открито лобира за застрояване с още 40 000 легла и за още писти; а Нено Димов оня ден беше принуден публично да признае, че няма да тълкува политиката към Банско в посоката \"един само лифт и нито керемида повече\". Отговорът на Борисов може би ще е – да заобиколи цялата тази компания чрез подготвящите се нови политически проекти, чиято цел е да се ситуират като съюзници на ГЕРБ. Но повече по тази тема – някой друг път. Отново на терена на думите, От миналите парламентарни избори Борисов разбра едно: ако успее да вкара БСП в положение да изговори някакви антиевропейски, антимодерни и антилеви думи, то към ГЕРБ веднага преливат едни 200 - 300 хиляди гласа, подплашени от БСП. Миналата седмица той успя да вкара БСП в точно два такива капана. Първият бе смайващото поведение на  БСП по повод т.нар. Истанбулска конвенция , чиято ясно заявена цел е \"да защитава жените от всички форми на насилие и да предотвратява, преследва и премахва насилието над жени и домашното насилие\". Няма – нито в Европа, нито където и да е в останалия модерен свят лява партия, която да застане срещу подобен документ. БСП го направи, и то с най-ретроградните, антимодерни аргументи, заставайки изрично на страната на \"традицията\". Това ликвидира всяка възможност БСП да бъде привиждана като лява партия, тъй като по дефиниция левите партии са против \"традицията\". На този фон ГЕРБ отново изплува като проевропейската, модерна българска партия, какво вече успя да стори при парламентарните избори. Но Борисов вкара БСП и във втори капан, когато неговият министър на просветата най-сетне обяви, че в учебниците ще се изучава периодът 1944 - 1989 година. БСП веднага скочи против това, саморазкривайки се като допотопна комунистическа партия, а не – реален член на Партията на европейските социалисти.  Ако като резултат от подобни пелтечения нещо се случи с членството на БСП в ПЕС, то ГЕРБ – Борисов – веднага ще се намести на терена на прогресивната, проевропейска левица, обгръщайки целия политически спектър. Рано или късно светът на думите, с който Борисов замества света на фактите, все пак ще се сгромоляса. Не можеш да лъжеш всички хора, за всичко и през всичкото време. Засега обаче Борисов продължава да печели, тъй като успява да вкара достатъчно хора в своя свят на думите, където той е господарят. Ще се спъне едва тогава, когато срещу него застане някой господар на фактите. ", "date": "2018.01.22", "title": "Бойко Борисов - господарят в света на думите"}
{"url": "https://www.dnevnik.bg/evropa/2018/01/22/3115947_ispaniia_ne_e_suglasna_che_bulgarskoto/", "text": "Знаете традиционната позиция на Испания за включването на територията на Косово в процеса на разширяването на Европейския съюз. Това заяви представител на Испания по време на първото заседание от парламентарното измерение на председателството на България на Съвета на ЕС - КОСАК (конференция на комисиите по европейски въпроси на парламентите на Европейския съюз). Ние имаме споразумение с председателя Жан-Клод Юнкер, че стратегията за разширяване трябва да се фокусира върху подготвени страни – Сърбия и Черна гора, каза Рубен Морено в коментар за един от основните приоритети на българското европредседателство - перспективата за Западните Балкани. Подкрепяме бързи и стабилни разговори с тях, преследвайки в същото време подготовката на другите страни кандидатки – Албания и БЮРМ Македония, отбеляза той, като подчерта, че стратегията за разширяване е приложима към страните, които са признати от всички държави членки. Така че е неприемливо да се опитваме да включим една единица, която не е призната от всички държави членки, неприемливо е разширяването да се смесва с процеса на стабилизиране и асоцииране, посочи Морено. Затова гледаме с голямо безпокойство към срещата в София с тази рамка за Западните Балкани, рамка, която не разбираме, не приемаме и която няма нищо общо със стратегията за разширяване, настоя той, имайки предвид срещата на върха за региона, която ще се проведе през май в София. Мислим, че конференцията трябва да се състои между държави, в този формат разширяването е извън въпрос, ако въпросът все пак се повдигне, Испания няма да участва в дебата, допълни той. В отговор министърът за българското председателство Лиляна Павлова подчерта, че срещата на 17 май е за европейската перспектива за Западните Балкани, а не за разширяването, а перспективата има своите компоненти. Отново за приоритетите В началото на срещата Павлова припомни четирите приоритета на българското председателство, които по думите й са максимално отворени и позволяват гъвкавост. По част от темите осъзнаваме, че предизвикателството ще е голямо, защото държавите невинаги имат еднакво мнение, каза тя. За първия приоритет - бъдещето на Европа и младите хора, тя каза, че в рамките на дебата за това каква Европа искаме, каква Европа ще имаме след Брекзит, една важна част предстои през следващите седмици, а именно какъв ще е   след 2020 г. Българското председателство ще проведе поредица от дебати за това каква рамка очакваме, как да постигнем баланса да имаме бюджет, който да осигури значителен финансов ресурс в подкрепа на традиционните политики като кохезионната, но и давайки си ясна сметка, че трябва да се адресират и новите предизвикателства – сигурност, миграция, климатични промени. За втория приоритет,  , тя коментира, че трябва да се намери начин да се осигури по-ефективен контрол на външните граници и да работят ефективно създадените системи за сигурност. Все още има разнопосочни мнения за реформата в Дъблинския регламент, посочи Павлова. Четири държави председатели работиха по темата и се надявам, че по време на българското председателство ще се постигне така необходимото съгласие по този въпрос. За европейската перспектива за Западните Балкани министърът коментира, че като държава от Балканите повече от всякога имаме какво да дадем към нашите приятели от региона. Тези държави преминават и са преминаващи и преминали през нелеки предизвикателства и имат нужда от нашата подкрепа и перспективата, че ако положат усилия да изпълнят ангажиментите си, имат шанс за присъединят към ЕС. Много е важно за нас тази тема да не бъде разчетена като   или като фалшив сигнал, че могат през шестте месеца да получат дата за присъединяване, трябва да направим един честен анализ за всяка държава, процесът ще отнеме години, подчерта министърът. Ние вярваме, че за стабилността и просперитета трябва да има свързаност, успяхме през изминалите шест месеца да повдигнем темата, сега е важно тя да е дългосрочен необратим процес, допълни тя. Дигиталната икономика, дигиталните умения, цифровият пазар са четвъртият приоритет. Ние оценяваме високо усилията и успеха на естонското председателство, за които това беше основен приоритет. Приехме значителен пакет законодателство, което трябва да бъде разгледано, допълни Павлова. По думите й   са сектор, в който отчитаме над 600% ръст в инвестициите за последните десет години, 31% от професионалистите в него са жени – един от най-големите проценти в Европа. Тя подчерта, че икономическият растеж в България е почти 4%, страната има нулев бюджетен дефицит, а националните дългове са под 26%. Освен това по думите й България е трета по исторически артефакти в Европа след Италия и Гърция, втора по богатство на минерални извори в света и първа по производство и износ на лавандула и лавандулови продукти. Избирателна солидарност Вицепрезидентът Илияна Йотова коментира, че българското председателство влиза в тези месеци със силни и активни позиции, а не просто водено от инерцията на дневния ред на Европа. Преживяваме един от най-колебливите периоди в живота на нашето европейско семейство. Изчезнаха непосредственият ентусиазъм и заразителното желание, с които е изградена Европа, допълни тя. Говорим на високи нива, но  , за да търсим решение как да развиваме Европа през 21 век, каза тя, посочвайки, че напоследък повече строим огради не само срещу новопристигащите, но и едни срещу други. По думите й в България един от най-сериозните страхове е за спирането е фондове, орязването, преформулирането им и така се ражда отдръпването на е граждани от европейската идея. Всяко предложение може да се разбере, ако предварително се дискутира с нашите собствени граждани. Европа е разделена, всяка страна е за солидарност, но само ако другите са солидарни с нея, посочи Йотова. Разделение Зам.-председателят на Европейската комисия Франс Тимерманс коментира, че първо трябва да погледнем към света, който ни разрушава, и след това да видим какъв трябва да е нашият отговор през оставащото време на мандата на тази комисия и на Европейския парламент. На средата на четвърта индустриална революция сме и начинът, по който е организиран светът, ще се промени основно, посочи той. По думите му това е първата индустриална революция в човешката история, която засяга всички части на света едновременно и няма да остави нито един живот незасегнат. Живеем в стратегическа среда, която поставя  – американска администрация, която има различни виждания за международната стабилност от всяка предишна, европейска обстановка, в която има много предизвикателства, каза Тимерманс, допълвайки, че нещата са свързани – това, което се случва с природата, е тясно свързано с това, което се случва с миграцията, това, което се случва с миграцията, е тясно свързано с политическите решения, които се взимат, и със стратегическите решения. Обещанието за европейско сътрудническо винаги е било за сближаване. Както във всеки обществен договор във всяко общество сближаването е обещание, което политиците и държавните власти дават, но реалността след кризата е, че всъщност , допълни Тимерманс. Той подчерта, че не иска ЕС да се връща към ситуацията, в която държавите членки, изправени пред голям миграционен натиск, не могат да разчитат на солидарността на останалите страни. Според него да разчитаме на нашия съсед означава да имаме повече доверие и сила. По повод Брекзит Тимерманс коментира, че много от европейските граждани чувстват, че вече  . Как точно ние да представим Европа пред тях като един инструмент, който ще им позволи да си върнат контрола върху собствената си съдба, как да направим така, че Европа да не се плаши толкова много от бъдещето, допълни Тимерманс. По думите му Европа трябва да помага хората да остават в страните си, като създава условия за развитие, върховенство на закона и справедливи общества. Това трябва да бъде част от миграционната политика, допълни Тимерманс. Накърнена близост Искра Михайлова, председател на Комисията по регионално развитие в Европарламента, коментира, че при сформирането на сегашния Европейски парламент се сблъскахме с присъствието на евроскептици и противници на ЕС, избрани от гражданите на ЕС, за да ги представляват в ЕП. Още тогава беше ясно, че една от основните задачи на всички нас ще бъде да направим ЕС по-близък и разбираем за неговите гражданите, допълни Михайлова. Близостта на гражданите с политиките и институциите на ЕС е в основата на неговото бъдеще, видяхме колко накърнена е тази близост, решението за Брекзит беше върхова точка на тази тенденция, каза още тя.", "date": "2018.01.22", "title": "Испания не е съгласна, че българското европредседателство включва Косово в стратегията за Западните Балкани"}
{"url": "https://www.dnevnik.bg/photos/2018/01/22/3116265_snimka_na_denia_v_studenite_vodi_na_enisei_pri_-38/", "text": "Тежкият сибирски студ не уплаши няколко смелчаци и те демонстрираха какво е да плуваш в студените води на река Енисей. В Красноярск, при температура на въздуха от минус 38 градуса по Целзий, група ентусиасти от зимния плувен клуб Cryophile се потопиха в реката по бански, а някои от тях и се поръсиха със сняг.", "date": "2018.01.22", "title": "Снимка на деня: В студените води на Енисей при -38 градуса"}
{"url": "https://www.dnevnik.bg/bulgaria/2018/01/22/3116300_sudut_otmeni_uvolnenieto_na_prokuror_svetlozar_kostov/", "text": "Тричленен състав на Върховния административен съд отмени  уволнението  на прокурора Светлозар Костов заради незаконен дисциплинарен състав, съобщи сайтът  news.lex.bg . Решението не е окончателно и вече е обжалвано. Това е едно от възобновените дела за дисциплинарни производства срещу магистрати, които бяха спрени в очакване на тълкувателното решение на ВАС. През 2015 г. пред Общото събрание на върховния съд бяха поставени няколко въпроса, свързани с Решението излезе две години по-късно и с него беше отменена възможността съдът да връща на Висшия съдебен съвет преписките по дисциплинарни производства за поправка. И освен това постановиха, че вносителите на предложения за образуване на дисциплинарка не могат да участват в дисциплинарния състав. Искането за уволнението на Светлозар Костов беше внесено от 11 членове на бившия състав на съдебния съвет през 2014 година заради негови медийни участия. В тях той твърдеше, че не е избран за ръководител на Апелативната специализирана прокуратура, защото е жертва на смяната на политическата конюнктура. Срещу Костов реагираха и прокурорите от специализираните прокуратури, а той започна разследване кои са авторите. Двама от вносителите на предложението за дисциплинарно производство срещу Костов – Ясен Тодоров и Милка Итова, бяха избрани и за членове на дисциплинарния състав. Костов беше уволнен през 2016 година. Това е и основанието, на което ВАС в състав Георги Георгиев (председател и докладчик), Тодор Тодоров и Росен Василев  отменя наказанието на Костов . Те приемат, че има незаконен дисциплинарен състав. \"При тези данни е налице съществено нарушение на административно производствените правила като основание за отмяна на оспореното решение предвид Тълкувателно решение №7/30.06.2017 г. по т.д. №7/2015 г. на ОСС от първа и втора колегия. В точка 2 от решението е прието, че участието на членовете на Висшия съдебен съвет в дисциплинарния състав, когато същите са и вносители на предложение за налагане на дисциплинарно наказание на съдия, прокурор, следовател на административен ръководител или заместник на административния ръководител, е съществено нарушение на административнопроизводствените правила. Това тълкувателно решение съгласно разпоредбата на чл. 130, ал. ЗСВ е задължително за органите на съдебната и изпълнителната власт, за органите на местното самоуправление, както и за всички органи, които издават административни актове. Всички въпроси по тълкуването и прилагането на закона от тълкувателното решение са задължителни за съда в правораздавателната му дейност, каквато е и целта на тълкувателната дейност съгласно разпоредбата на чл. 124 ЗСВ. При това положение констатираното нарушение на административнопроизводствените правила е от рода на абсолютните пречки за разглеждане на дисциплинарното производство – налице е незаконен дисциплинарен състав, което на издаденото решение на ВСС за налагане на дисциплинарно наказание и е основание за отмяна на решението като незаконосъобразно, без да се разглеждат останалите доводи в жалбата по същество\", пише тричленният съдийски състав. И другото наказание на Костов, наложено по дисциплинарно производство, образувано по искане на главния прокурор Сотир Цацаров - намаляване на заплатата с 15 на сто за година - е отменено от тричленен състав на съда. И това решение е обжалвано.", "date": "2018.01.22", "title": "Съдът отмени уволнението на прокурор Светлозар Костов"}
{"url": "https://www.dnevnik.bg/sviat/2018/01/22/3116307_treti_den_senatorite_v_sasht_pregovariat_za_bjudjeta/", "text": "След три дни на инфарктни преговори днес американският Сенат ще гласува отново финансирането на федералната администрация, която от петък насам ограничава дейността си заради липсата на законен нов бюджет. Това се случва за пръв път при пълен контрол на една от партиите върху законодателната и изпълнителната власт. Късно снощи демократите и републиканците в горната камара на Конгреса не успяха да постигнат споразумение и съответно да гласуват временен нов бюджет, така че вотът за него бе отложен за 12:00 на обяд местно време днес, пише агенция \"Ройтерс\". За последно администрацията бе изправена пред такъв проблем през 2013 г., когато проблемът с финансирането засегна почти 800 000 души. Тогава обаче президент бе демократът  Барак Обама , който бе в конфликт с републиканците. Сега дясната партия контролира Камарата на представителите, Сената и Белия дом, но гласуването за бюджета изисква 60 на 40 гласа в Сената, а там те имат крехко мнозинство от 51 на 49 души. Демократите отказват да дадат подкрепа за новия бюджет заради решението на  президента Доналд Тръмп  да отнеме правото на нелегални имигранти, доведени в страната като деца, да узаконят статута си. Казусът с т.нар.  \"мечтатели\"  разделя републиканците и демократите от години и Обама преодоля това с нарочна програма, която бе отменена от наследника му. Миналата година Тръмп обяви, че ще прекрати действието ѝ на 5 март, оставяйки десетки хиляди хора, израснали в САЩ, без опция да легализират пребиваването си. Сега демократите използват предимството си в Конгреса, за да изискат те да бъдат защитени. В такава ситуация служителите, които не са от първостепенно значение, биват изпратени в отпуск (понякога неплатен). Крайно необходимите – тези, които се занимават с обществената и националната сигурност – остават на работните си места. Ето как ще бъдат засегнати основните клонове на властта. Белият дом Над 1000 от всички 1715 служители в Белия дом ще излязат в принудителен отпуск. Самият президент ще може да извършва конституционните си задължения и ще може да пътува до Световния икономически форум в Давос, който започва утре. Все още не е известно дали визитата няма да бъде отменена заради вътрешните проблеми в САЩ. Министерството на правосъдието Близо 95 000 от 115 000 служители ще останат на работните си места, няма да прекъсне дейност и специалният прокурор Робърт Мюлър. Данъчните Близо 43.5% от служителите в данъчната служба ще останат на работа, което ще попречи на операциите ѝ, тъй като сезонът на декларациите тепърва започва. Военните Операциите в Афганистан, Ирак и Сирия няма да пострадат. Цивилният персонал в по-малко важни операции ще излезе в отпуск.", "date": "2018.01.22", "title": "Трети ден сенаторите в САЩ преговарят за бюджета на администрацията"}
{"url": "https://www.dnevnik.bg/bulgaria/2018/01/22/3116314_sinodut_istanbulskata_konvenciia_otvaria_shiroko/", "text": "Светият синод призова Народното събрание да не ратифицира Истанбулската конвенция и заяви, че тя съдържа ново разбиране за човека, \"което отваря широко вратите към морален разпад, който неизбежно води до психофизическото унищожение на човека\". Това се казва в позиция на синода, разпространена три седмици след  началото на дебатите  за документа, в които се разделиха и коалиционните партньори. В позицията се посочва понятието \"социален пол\" ( джендър  - бел. ред.) и се казва, че дори  нов превод на български език  няма да промени смисъла и духа на конвенцията. Според Българската православна църква чрез употребата на понятието \"джендър\" се преследват цели, различни от прокламираните - за защита на жените от насилие. Мили сънародници, Скъпи в Господа чеда на светата ни Българска православна църква, Уважаеми представители на държавната власт, Повод за обръщението ни към Вас е \"Конвенцията на Съвета на Европа за предотвратяване и борба с насилието срещу жените и домашното насилие\", известна като Истанбулска конвенция. Истанбулската конвенция поражда тревога за бъдещето на европейската християнска цивилизация, защото тя съдържа ново разбиране за човека - човекът като самовластен господар, човекът без Бога, който следва своите желания и страсти до такава степен, че може да самоопредели дори и пола си. Това разбиране отваря широко вратите към морален разпад, който неизбежно води до психофизическото унищожение на човека - до \"втората смърт\", която е духовната смърт. То е диаметрално противоположно на нашата вяра, в центъра на която е Богочовекът Христос! Той ни учи,че смисълът на живота на Христовия човек е в спасението във и чрез любовта към Бога и ближния! Затова няма здравомислещ Христов човек, който да не одобрява борбата срещу насилието въобще, още повече срещу насилието над жени! Истанбулската конвенция надхвърля правната регламентация на този въпрос, тъй като води до промяна в светогледа ни. Заложените в конвенцията идеи за общуване между половете, за отношение към религия, традиции, обичаи, образование и др. противостоят на изконните разбирания на българския народ за вяра, народност, нравственост, чест, достойнство, възпитание, семейство. Нашият народ повече от хилядолетие е живял с един стремеж - да въплъти в себе си евангелските правда, любов, святост, да стане \"свят народ\", \"Божий народ\" /1 Петр. 2:9-10; 1:15-16/, който и чрез своята история проповядва божествените ценности и добродетели. Макар и юридически акт, конвенцията има и духовни измерения - тя е средство, което насажда чужда за нас ценностна система, за да позволи обществото да бъде управлявано по нов модел, съответен на интересите на малка част от него. В официалния текст на конвенцията на английски език – навсякъде, където се говори за \"социален пол\", се използва терминът \"джендър\". В този текст понятието \"джендър\" (gender, genre) е категорично разграничено от понятието \"пол\" (sex) като ново, различно понятие, непознато на българския правен ред и несъществуващо в лексиката на българския език. Затова и нов превод няма да промени смисъла и духа на конвенцията, в която чрез употребата на понятието \"джендър\" и производните му се преследват цели, различни от прокламираните - за защита на жените от насилие. Тези понятия се използват с цел превръщането в държавни политики на една идеология, която отрича, че човекът съществува като мъж или жена, и тя се утвърждава чрез нов изкуствен език, който намираме в конвенцията, и който е чужд и непознат за нашата народопсихология, култура, традиции и православно Предание. Според тази идеология билогичният пол на човека като мъж или жена няма значение за неговата идентичност, а представя \"диктатурата на природата\" над свободното самоопределяне на човека, диктатура, от която човек трябва да се освободи. Тази идеология, която при ратификация на конвенцията се превръща в правов ред, задължителен за българските граждани, отрича основна библейска истина: \"И сътвори Бог човека по Свой образ, по Божий образ го сътвори; мъж и жена ги сътвори.\" (Битие 1:27). За Светия Синод като изразител на българските източноправославни християни борбата срещу насилието над жени и домашното насилие е пряко свързана с евангелските добродетели, първа и най-голяма от които е любовта към Бога и към хората. Регламентите на конвенцията, свързани с въвеждането на обучение за нестереотипните роли на пола \"в официалните учебни програми и на всички образователни равнища\", са насочени срещу установения от Бога брачен съюз между мъжа и жената - домашната Църква, в която любовта се изразява и служи за спасението на човека. Според \"Всеобщата декларация за правата на човека\": \"Семейството е естествена и основна клетка на обществото и има право на закрила от обществото и от държавата.\" Нравствен ориентир за съхраняването му е верността и доверието между съпрузите във всичките им измерения. Без тях то ще се разпадне, а създаденото поколение ще остане лишено от любов, грижа и възпитание. Последствията от отричане на библейските истини са трагични и ние сме свидетели на тях в много общества, в които \"джендър\" идеологията отдавна е държавна политика. Призоваваме Народното събрание да не ратифицира Истанбулската конвенция, в която се въвеждат понятия, противоречащи на нашата православна вяра, национални традиции и правна система! Призоваваме българския народ да отстоява вярата си, която го е съхранила във всички исторически изпитания! Свещен отечески дълг на Св. Синод на Българската православна църква – Българска Патриаршия е да припомни на Божия народ думите на Св. Библия: \"Горко на ония, които злото наричат добро, и доброто – зло, тъмнината считат за светлина, и светлината – за тъмнина, горчивото считат за сладко, и сладкото – за горчиво!\" (Ис. 5:20).", "date": "2018.01.22", "title": "Синодът: Истанбулската конвенция отваря широко вратите към морален разпад"}
{"url": "https://www.dnevnik.bg/bulgaria/2018/01/22/3116309_kak_da_se_suchetaiat_kariera_i_uchene/", "text": "Образованието е неделима част от кариерното развитие. Няма значение дали ще се запишете на курс за подобряване на вашите езикови качества, или ще вземете решение да  продължите обучението си с MBA . Всичко това ще окаже положително въздействие върху вашата кариера. Много хора свързват  съчетаването на работа и образование  с многото стрес и липсата на почивка. Да, определено натоварването ще бъде доста по-голямо, но ако управлявате времето си ефективно и приоритизирате задачите си, ще може да комбинирате изпълнението на служебните си задължения с тези в университета или курса, а същевременно - да отделяте време и за почивка. Ако пък мислите, че наистина няма да смогвате с всичко - винаги има гъвкави варианти.  Малко са компаниите , които в днешно време не подкрепят и не поощряват своите служители, искащи да прибавят още една диплома или сертификат към своята автобиография. Отидете при вашия шеф и му обяснете в какво начинание искате да се впуснете. Предложете му да работите дистанционно или за момент да преминете на непълно работно време. В последно време много хора решават да  комбинират работата с образованието  и това не е нещо ново и за университетите или другите образователни организации. Те вече имат специални – по-гъвкави програми, които са приспособени към натоварения график на работещите. Ако в сегашната ви работа няма възможност да работите и учите едновременно или просто искате да продължите развитието си другаде, разгледайте актуалните обяви на  Karieri.bg :  търси  Trainee at EVN TSEE  търси  Accountant with German  търси  ICT (Information Communication Technology) Associate  търси  Координатор \"Логистика и безопасност на храните\"  търси  Specialist Purchase Electronic Components  търси  OTC Product Manager  търси  Marketing Manager (OTC Products)   търси  Директор \"Правна програма\"   търси  Media Planner  търси  Executive Search Advisor  търси: Accountant Accounts Payable Accountant  търси  Payroll Specialist  търси  Manager Business Development & Client Relations  търси  Business Analysis Professional", "date": "2018.01.22", "title": "Как да се съчетаят кариера и учене"}
{"url": "https://www.dnevnik.bg/sport/2018/01/22/3116310_prikazkata_na_tenis_sandgren_produljava_sled/", "text": "Сензационният поход на американския дебютант Тенис Сандгрен достигна до финалната осмица на Australian Open. 26-годишният тенисист от Тенеси, който заема 97-ото място в световната ранглиста, шокира поставения под номер 5 Доминик Тийм след драматична победа в пет сета. Американецът спечели с 6:2, 4:6, 7:6 (4), 6:7 (7), 6:3 след 3.54 часа игра и за пръв път в кариерата си се класира за четвъртфинал в турнир от световния тур на АТП. Въпреки че дебютира като професионалист още през 2011 г., преди тазгодишния Australian Open Сандгрен беше изиграл едва десет мача на ниво АТП, като беше загубил осем от тях. Предишните му пет опита да стигне до основната схема в Мелбърн приключиха с отпадания в първия и втория кръг на квалификациите, а единствените му двубои в турнирите от Големия шлем завършиха с поражения - от Михаил Кукушкин на \"Ролан Гарос\" и Марин Чилич на US Open. Днес Сандгрен показа, че впечатляващото му представяне в Мелбърн не е случайност. Натрупал самочувствие и увереност от разгромната победа над шампиона от 2014 г. Стан Вавринка и тежката битка с Максимилиан Мартерер, американецът поднесе поредната изненада в турнира. Сандгрен е едва вторият тенисист за последните 20 години, който достига до четвъртфиналите на Australian Open още при дебюта си. Другият е украинецът Александър Долгополов, който беше част от финалната осмица през 2011 г. В опит да се превърне в един от най-шокиращите полуфиналисти в историята на турнирите от Големия шлем Сандгрен ще се изправи срещу победителя от мача между Новак Джокович и Хьон Чун. Сандгрен изигра отличен първи сет срещу Тийм, в който сервираше по-добре и беше по-агресивният на корта. Американецът показа здрави нерви и страхотна ефективност при точките за пробив. Той имаше две възможности и ги реализира, а в същото време спаси всяка от четирите, които се откриха пред Тийм. Австриецът успя да пробие от петия опит, за да поведе с 2:1 във втория сет. Последва драматичен гейм, в който Сандгрен имаше две възможности за изравни. Тийм обаче се спаси и измъкна подаването си, след което не изпусна аванса си до края на сета. Третата част започна с надмощие на Сандгрен, който реализира ранен пробив и поведе с 3:1. Няколко грешки от бекхенд на американеца обаче доведоха до бързо връщане на пробива, а след експресен сервис гейм на нула Тийм изравни резултата при 3:3. Сандгрен имаше възможност отново да поведе с пробив, което щеше да му даде шанс да сервира за сета при 5:3. Тийм обаче успя да се измъкне и впоследствие да стигне до тайбрек. В началото на решаващия гейм резултатът се движеше точка за точка, но благодарение на няколко отлични форхенда Сандгрен спечели пет от последните шест точки за крайното 7:4. Четвъртата част премина изцяло под диктовката на сервиращите. След като нито веднъж не се стигна до точка за пробив, сетът отново трябваше да бъде решен с тайбрек. Той беше много драматичен и премина през множество обрати. Сандгрен изостана с 1:4, но спечели пет от следващите шест точки и стигна до мачбол при 6:5. Тийм обаче се спаси с отличен бекхенд. Австриецът пропусна първия се сетбол при 7:6, но получи втори при 8:7 и този път успя да прати мача в пети сет. Противно на очакванията пропусната възможност да спечели мача не се отрази негативно на Сандгрен. Дори напротив, дебютантът изигра впечатляващ пети сет, в който напълно заслужи победата. С голяма борбеност американецът измъкна трудно първите си два сервис гейма. Той проби за 4:2, след което спечели по категоричен начин следващите си две подавания, за да сложи точка на двубоя.", "date": "2018.01.22", "title": "Приказката на Тенис Сандгрен продължава след четиричасова драма срещу Тийм"}
{"url": "https://www.dnevnik.bg/biznes/2018/01/22/3116329_vsiaka_treta_kompaniia_v_bulgariia_izpolzva_socialni/", "text": "Всяка трета компания в България използва поне една социална медия като част от стратегията си за интегриране на информацията и комуникационните технологии в бизнеса си. По този показател страната е на едно от последните места в Европейския съюз, сочат данните на Евростат за 2017 г. Едва 34% от фирмите в България се възползват от предимствата на социалните медии, чрез които може да се развиват маркетингови стратегии и да се събират мнения от клиенти на компанията. Освен това те често се използват и за изграждане на имидж, отбелязва Евростат. Зад България са единствено Латвия и Полша. Лидер по използване на социалните медии от бизнеса е Малта със 74%. След нея се нареждат Дания, Ирландия, Холандия и Кипър. Средното ниво за Европейския съюз е 47%. Сред най-използваните от бизнеса социални медии са \"Фейсбук\", \"Линкдин\", \"Туитър\" и YouTube.", "date": "2018.01.22", "title": "Всяка трета компания в България използва социални медии"}
{"url": "https://www.dnevnik.bg/biznes/turizam/2018/01/22/3116336_angelkova_obiavi_kraia_na_ambulantnata_turgoviia_v/", "text": "Търговията по тротоарите в курортен комплекс \"Слънчев бряг\" ще бъде преустановена още през този летен сезон, каза днес министърът на туризма Николина Ангелкова, цитирана от агенция \"Фокус\". Новината дойде по време на представянето на проекта за визия на преместваеми обекти и схемата за поставянето им в курорта. \"Ще бъдат забранени изцяло щендерите. Контролът ще бъде изключително завишен\", каза министърът на туризма. Министерството на туризма вече е подписало договор с МВР за съдействие при проверките. Ангелкова пое ангажимент между павилиончетата да има място, така че да не се скрива гледката към плажа. Тя се закани, че няма да позволи да се върне старото положение в Слънчев бряг, но с нови обекти.", "date": "2018.01.22", "title": "Ангелкова обяви края на амбулантната търговия в Слънчев бряг"}
{"url": "https://www.dnevnik.bg/sport/2018/01/22/3116357_dimitur_berbatov_e_pred_razdiala_s_kerala_blasturs/", "text": "Българският нападател Димитър Бербатов най-вероятно няма да изпълни докрай договора си с  индийския тим \"Керала бластърс\" , съобщава местното издание Sportskeeda. Бербатов подписа с отбора през лятото, с договор за един сезон. Откакто е в \"Керала\" обаче, българинът постоянно е преследван от контузии и изигра само шест мача, от които в три остана на терена през всичките 90 минути. Бербатов, който беше привлечен, за да помогне на тима си да стане шампион на Индия, има само 361 минути през сезона и не успя да се разпише нито веднъж. Според договора си с \"Керала\" бившият нападател на \"Манчестър юнайтед\" трябва да получи около 1 милион евро за осем месеца. Позововайки се на свой източник от клуба, Sportskeeda твърди, че \"Керала\" обсъжда възможността да се раздели с Бербатов предсрочно, за да освободи място за друг чужденец. В момента трансферният прозорец в Индия е отворен и така може да бъде картотекиран нов играч. Според изданието по-късно през седмица ще се състои среща на ръководството, след която ще се вземе решение за Бербатов. Нападателят, който на 30 януари ще навърши 37 години, беше без отбор от лятото на 2016 г., когато напусна гръцкия ПАОК. Наскоро бившият съотборник и приятел на Бербатов, Александър Томаш, който води \"Берое\", загадъчно подхвърли, че нападателят може да подпише с тима. През лятото Бербатов  беше спряган за ново попълнение на състава от Стара Загора .", "date": "2018.01.22", "title": "Димитър Бербатов е пред раздяла с \"Керала бластърс\", пишат в Индия"}
{"url": "https://www.dnevnik.bg/detski_dnevnik/2018/01/22/3116312_po-visoki_zaplati_shte_zadurjat_uchitelite_v_bednite/", "text": "Учителите, които работят в малки населени места и с уязвими групи, ще получат допълнително увеличение на заплатите. При равни други условия повече пари ще получат преподавателите от Северозападна България, Родопите, Странджа-Сакар и граничните райони. Това предвижда проект за промени в Наредбата за финансирането на институциите в системата на предучилищното и училищното образование, който министърът на образованието Красимир Вълчев представи днес. До края на годината  не се предвижда ново увеличение на учителските заплати, но в бюджета за т.г. има допълнителни 90 млн. лв. , които ще отидат за повишение на възнагражденията в определи региони. От тях 55 млн. лв. вече са раздадени на общини със Закона на държания бюджет и целта на промените в наредбата е да поясни принципът. Други 35 млн. лв. ще бъдат разпределени по новите критерии и най-вече - за обучение на деца от уязвими групи. Целта според министър Вълчев е да има добри и млади педагози във всички региони. С промените се въвежда регионален коефициент на финансирането, според който допълнителните средства ще зависят от отдалечеността от градовете с население над 100 хил. души, от отдалечеността от общинския център и от неговата големина. Средният най-висок процент на допълнително увеличение на парите за учители в най-малките и отдалечени населени места по думите на министъра е 12%, но в повечето общини увеличението ще е по-голямо. \"В близката периферия на големите градове е по-лесно да се осигурят педагози, тъй като те могат да живеят в големия град и да пътуват. Пътуващите от Хасково до Ивайловград обаче за по-пряко минават през Гърция\", обясни министър Вълчев. Вече се финансират всички разходи за транспорт на педагогически специалисти. В 112 общини ще получат най-много пари  При равно други условия повече пари ще получат учителите от 112 общини от т.нар. региони от целенасочено въздействие - Северозападна България, Родопите, Странджа-Сакар и малките гранични райони. Сред общините са Ардино, Кула, Батак, Златоград, Ивайловград и други. Министър Вълчев даде пример, че средното допълнително увеличение на заплатите в Ивайловград ще бъде 16%. Според образователния статус на родителите ще бъдат определени децата от най-уязвимите групи, за преподаването на които учителите ще получат допълнителни възнаграждения. Най-големи ще са те в училища, където родителите на половината деца са с начално образование. Предполага се, че увеличението ще бъде между 15 и 20 %. Министър Вълчев обеща и голям проект за допълнително обучение по български език в детските градини. Част от допълнителните средства ще може да бъдат давани и за други специалисти като медиатори. Училищата, в които има концентрация на деца от уязвими групи, ще могат да формират маломерни паралелки и да ги разделят на две. Не се предвижда минимален брой на учениците в паралелка. За 55 професионални специалности ще има повече пари  Допълнително финансиране ще получат и професионалните гимназии, които обучават по 55 специалности. Става въпрос за специалности, в които в момента се пенсионират двойно повече специалисти, отколкото се обучават. Образователното министерство вече е подготвило такъв индикативен списък, който ще бъде изпратен в гимназиите. \"Тези училища също ще могат да формират маломерни паралелки по съответните специалности\", обясни министър Вълчев. В списъка са специалности по направления като транспортни услуги, машиностроене, металообработване, металургия, електротехника, енергетика, строителство, хранителни технологии и др. Става въпрос за пътностроителна техника, автотранспортна техника, стругарство, локомотиви и вагони, металорежещи машини, вътрешни ВиК мрежи, външни облицовки и настилки и др. Образователното министерство и общините ще финансират центрове за кариерна ориентация и развитие.", "date": "2018.01.22", "title": "По-високи заплати ще задържат учителите в бедните региони и при уязвимите групи"}
{"url": "https://www.dnevnik.bg/sviat/2018/01/22/3116321_puchdemon_pristigna_v_kopenhagen_shefut_na_parlamenta/", "text": "Уволненият каталунски премиер Карлес Пучдемон пристигна на летището в Копенхаген, за да участва в конференция за бъдещето на Каталуня въпреки риска да бъде арестуван. Испанската прокуратура междувременно отново поиска Европейската заповед за ареста му, оттеглена миналата година, да бъде подновена. Очаква се Пучдемон да участва в конференцията в 14 ч. местно (15 ч. българско) време. В Барселона обаче новият председател на каталунския парламент Роже Торен от партията на бившия коалиционен партньор на Пучдемон Ориол Жункерас формално издигна кандидатурата му за премиер. Това стана седмица  след съгласието  между двете водещи сепаратистки партии именно Пучдемон да е общият избраник за поста - идея, която, изглежда, в момента се подкрепя и от малката крайнолява Кандидатура за народно единство (CUP), благодарение на която Пучдемон и Жункерас имат парламентарно мнозинство. Торен каза в изявление за испанските медии, че в момента няма други официални кандидати за премиер освен Пучдемон и че той разчита на \"най-много подкрепа\" в законодателния орган в Барселона. Председателят даде да се разбере, че осъзнава \"сложната ситуация\" на кандидата, но ще направи \"всичко възможно\", за да защити правото му на \"политическо участие\",  което Мадрид оспорва . Торен дори поиска среща с испанския премиер Мариано Рахой, за да обсъдят ситуацията. Само в Дания Конференцията  \"Каталуня и Европа на кръстопът за демокрацията\" , за която Пучдемон отлетя с нискобюджетен полет, ще се проведе в Копенхагенския университет. Това е първото му напускане на Белгия  от 80 дни  насам. Бившият каталунски лидер отиде в Брюксел дни след като парламентът в Барселона обяви независимост от Испания и няколко дни преди да бъде издадена заповедта за задържането му заради разследване за бунт и подстрекателство към размирици, а и заради решението му да не се яви за разпит във връзка с разследването. Прокуратурата в Испания потвърди, че официално е изпратила документа с искане за ареста на Пучдемон до съдия Пабло Яренас от Върховния съд, който пое делото срещу Пучдемон и другите бивши министри, някои от които вече са избрани депутати след предсрочния вот в Каталуня на 21 декември. Източници на в. \"Ла вангуардия\" твърдят, че прокурорите са пожелали заповедта да е активна само за територията на Дания. Ако заповедта действително се активира, Пучдемон трябва да бъде задържан до 24 часа. Защитата на Пучдемон, с която той работи от издаването на националната и по-късно оттеглената Европейска заповед за арест, по-рано го посъветва да не потегля за Дания. Според \"Ел мундо\" Пучдемон е бил решен да замине, за да покаже, че не е принуден да стои в Белгия дни преди началото на дебатите за избор на премиер в Каталуня. В петък той даде сигнал, че не само ще опита да стане премиер от разстояние, както беше посочил, а и  може да поиска да управлява  от Брюксел - идея, която властите в Мадрид отхвърлят.", "date": "2018.01.22", "title": "Пучдемон пристигна в Копенхаген, шефът на парламента в Каталуня го предложи за премиер"}
{"url": "https://www.dnevnik.bg/bulgaria/2018/01/22/3116364_povecheto_skrivalishta_sa_negodni_ili_ne_mogat_da_se/", "text": "От общо 711 скривалища в страната едва 370 са в добро или задоволително състояние, но за част от тях срокът за привеждане в готовност е една седмица. Другите 341 са в лошо състояние или са неизползваеми по предназначение, а за възстановяването им са нужни много пари и извършване на строителни дейности. Това се казва в отговор на министъра на вътрешните работи Валентин Радев до депутата от БСП Христо Проданов в рамките на парламентарния контрол, цитирани от \"Сега\". Държавата и общините са собственици на 409 противорадиационни укрития, от тях годни са едва 152. Други противорадиационни укрития са частни, тъй като са изградени в подземни етажи на жилищни блокове. От отговора на министъра не се разбира колко точно са те, но абсолютно всички са негодни. Според Радев причините за лошото състояние на съоръженията са липса на пари, на кадри за поддръжка, неясен статут на собствеността, липса на строителни книжа, а и на специфични изисквания към самите обекти. Огромна част от тях са изградени преди 1990 г. \"Предстои разработването на проект за нова наредба за ред за изграждане, поддържане и използване на колективните средства за защита (общо наименование на подобни обекти - бел. авт.), както и специфичните изисквания към тях\", съобщи Радев.", "date": "2018.01.22", "title": "Повечето скривалища са негодни или не могат да се ползват"}
{"url": "https://www.dnevnik.bg/bulgaria/2018/01/22/3116387_bulgariia_i_chehiia_kritikuvaha_dublinskoto/", "text": "Дъблинското споразумение за бежанците  не работи така, както искаме. То не само разделя, а буквално разцепва Европа, каза днес след среща с премиера на Чехия Андрей Бабиш в София българският министър-председател Бойко Борисов. Чешкият гост също критикува Дъблинското споразумение. \"Решението за квоти за мигранти беше взето без нас, това е неприемливо\", изтъкна Андрей Бабиш. Според Дъблинското споразумение мигрантите трябва да подават документи за статут в първата държава от ЕС, в която са влезли. Ако не направят това, а бъдат заловени, след като вече са влезли нелегално в страните от Северна или Западна Европа, според регламента те трябва да бъдат върнати в страната, в която са влезли първо. Това поставя в неравностойно положение страните, който са в близост до държави с най-много мигранти, като Турция, Либия и т.н. Срещу Дъблинското споразумение вече нееднократно се обявиха Гърция, Италия, Словакия, Чехия, Унгария и Румъния. Днес Борисов се обяви за намирането на разумен компромис, който вижда в затварянето на границите, влизане само през граничните пунктове и изграждането на центрове за сигурност в Либия и Турция, в които да се настаняват жени и деца. \"Считам, че и колегите от Вишеградската четворка не биха погледнали с лошо око на това да се грижим за жените и децата, но в центрове за сигурност извън ЕС. Решенията, които предлагаме, са да се удължи споразумението с Турция и да се нормализират отношенията\", поясни Борисов. Чешкият премиер подкрепи идеята проблемите с мигрантите да се решават извън Европа. \"Разчитаме на българското председателство, за да решим тези въпроси\", уточни той. Андрей Бабиш поиска Европа да помисли за обхвата на шенгенското пространство. \"Не разбираме защо Гърция е в Шенген, а България, Хърватия, Румъния не са\", каза премиерът на Чехия.", "date": "2018.01.22", "title": "България и Чехия критикуваха Дъблинското споразумение, искат мигрантите да се настаняват в лагери извън Европа"}
{"url": "https://www.dnevnik.bg/bulgaria/2018/01/22/3116366_valentin_dimitrov_e_okonchatelno_opravdan_i_po/", "text": "Бившият директор на \"Топлофикация\" Валентин Димитров е бил окончателно оправдан по обвинението за валутни престъпления, съобщава сайтът  news.lex.bg.  Делото се точи десет години, като градските съдии - председател Вера Чочкова, Тони Гетов - докладчик, и Александрина Дончева са споделили напълно изводите на Софийския районен съд (СРС). През март 2016 година  Димитров беше оправдан  и от първата инстанция, защото беше прието, че деянията, за които е обвинен, вече са декриминализирани. Според обвинението в периода от 20 октомври 1999 г. до 25 юни 2003 г. в Австрия Димитров е извършвал финансови сделки в нарушение на валутното ни законодателство, като предоставените от него кредити и извършените сделки с ценни книжа са за общо близо 6 млн. лева. Другото обвинение срещу него е, че между 2004 - 2006 г. отново e нарушил валутните закони, като в качеството си на управител на фирма \"Про Марк\" ЕООД, не е декларирал пред БНБ множество сделки за над 16 млн. лв. През 2015 г. обаче текстът на чл. 251 от Наказателния кодекс беше променен, като от изпълнителното деяние отпадна нарушението на разпоредба на закон, на акт на Министерския съвет или на обнародван акт на Българската народна банка относно режима на сделките, вноса, износа или други действия с валутни ценности. Каквото беше и обвинението срещу Димитров. И двете инстанции са категорични, че към момента на извършване на деянията подсъдимият е извършил престъпление по чл. 251 от НК, но последващото изменение го спасява от наказателно преследване. Промяната в Наказателния кодекс (НК) доведе до оправдателна присъда и за бившия зам.-председател на парламента от ДПС Христо Бисеров, който също беше обвинен по този текст. Валентин Димитров е в затвора, където още изтърпява наказание от три години затвор за безстопанственост, а висящи срещу него са и делата за пране на пари и за длъжностно присвояване на близо 4,5 млн. лв. През лятото той поиска да бъде освободен предсрочно,  но съдът му отказа .", "date": "2018.01.22", "title": "Валентин Димитров е окончателно оправдан и по обвинението за валутни престъпления"}
{"url": "https://www.dnevnik.bg/bulgaria/2018/01/22/3116320_vrushtame_se_kum_totalitarizma_-_grajdani_i_jurnalisti/", "text": "Около 50 души - интелектуалци, артисти и зрители на предаването \"Денят започва с култура\", се събраха пред Българската национална телевизия днес, за да поискат оставката на програмния й директор Емил Кошлуков. Протестът бе организиран през уикенда, след като  се разбра,  че екипът на предаването е бил заплашен с уволнение, ако не удвои рейтинга на предаването и не го направи по-\"лайфстайл\". Днес в ефир водещите  прочетоха декларация , с която обвиниха Кошлуков и в натиск по посока кои гости да канят, какви въпроси да им задават и как да ги представят. \"Тук съм, защото ми се струва, че предаването \"Денят започва с култура\" изведнъж стана много важно - първо за шефа на парламентарната комисия по медии и култура, за което те много нежно не съобщиха какво казва в Народното събрание и ние научихме от вестник \"Дневник\", че то отново е обект на критика на този шеф  . Това е комисията, от която зависи бюджетът на обществените медии\", каза пред \"Дневник\" медийният експерт Жана Попова. \"И второ, защото колеги за пръв път от много години произнесоха думата натиск.\" \"Случващото се с националната телевизия е истинско безобразие. Това са първите плахи попълзновения на тоталитаризма\", коментира членът на комисията по досиетата Екатерина Бончева. \"Вмешателството от позицията на шеф на едни независими журналисти на политическо ниво е нещо, което нито един от нас не бива да допуска. Тоест вие повече от мен трябва да застанете срещу този човек и той моментално да излезе и никога да не влиза в тази сграда\", каза на интервюиращите го медии музикантът Васил Гюров, който през уикенда прекара няколко часа пред телевизията, протестирайки сам срещу Емил Кошлуков. Демонстрацията събра университетски преподаватели, музиканти, артисти и журналисти, но не и много известни лица от БНТ. В подкрепа на колегите си излезе само спортният журналист Камен Алипиев, който заяви, че телевизията е негов дом от 30 години, и оприличи настоящата ситуация на това \"някой да му повърне в хола\". Алипиев уточни, че няма преки наблюдения за натиск отвъд написаното от колегите му, но става дума за принципен протест, провокиран от назначението на конкретна личност. \"Когато в биографията ти има моменти, в които работиш за медии, които директно винаги са обслужвали конкретни интереси, и при кандидатурата си за генерален директор извадиш документ, че си работил и в партийна телевизия, ти олекваш\", каза Алипиев по адрес на  Емил Кошлуков . При протестиращите слезе и екипът на \"Денят започва с култура\". Журналистите благодариха за подкрепата на присъстващите и на генералния директор на БНТ Константин Каменаров. Запитани дали са солидарни с искането за оставка на програмния директор, те препратиха към декларацията си от днешния ден и заявиха, че се надяват работата им отсега нататък да покаже, че принципите на обществената медия се спазват. Работим за обществото, не смятаме, че рейтингът трябва да е критерий за нашата работа, но ако ръководството реши така, ще отстъпим, добавиха още оттам. Никой от ръководството на БНТ не излезе да се срещне с протестиращите и телевизионните камери. В интервю за сайта ПИК обаче Емил Кошлуков обяснява, че проблемът му с предаването е това, че гости като историка Емил Джасим, канени да коментират като експерти, не са представени като лица на партията \"Да, България\", каквито са от година (Кошлуков не посочи конкретни имена, но според запознати гостуването на историка е един от поводите за скандала). По думите на програмния директор, който е от месец на поста, вече идвали оплаквания за \"изкривяване на информацията\" и вероятно щели да идват и други писма. В друга публикация на ПИК от днес екипът на предаването е наречен \"лекетата на Севда Шишманова\", а гостите му - \"апостоли на протестите\".", "date": "2018.01.22", "title": "\"Връщаме се към тоталитаризма\" - граждани и журналисти поискаха оставката на Кошлуков"}
{"url": "https://www.dnevnik.bg/sviat/2018/01/22/3116390_slujiteli_v_zatvorite_v_ciala_franciia_stachkuvat/", "text": "Служители в затворите в цяла Франция отново протестират днес преди насрочена среща с правосъдния министър за подновяване на преговорите за заплатите и осигуровките на персонала, предаде агенция \"Франс прес\". Тази сутрин бяха блокирани 115 места за лишаване от свобода във Франция от общо 188, заяви за АФП националният секретар на синдиката \"Форс увриер\" Еманюел Боден. В затвора \"Фльори-Мерожи\" край Париж - най-големият в Европа, близо 150 надзиратели затвориха достъпа до сградите с барикади от автомобилни гуми и палети. Боден, който пристигна на място, насърчи стачкуващите и ги прикани всеки път \"да се връщат следващия ден\". Министърът на правосъдието Никол Белубе заяви тази нощ, че ще приеме днес синдикални делегати, след като предложенията на правителството бяха отхвърлени, и призова \"всеки да прояви отговорност\". Зачестилите нападения от затворници подхранват гнева на персонала, чиито представители твърдят, че той е подлаган на опасности, зле платен и подценяван. Протестите започнаха, след като свързан с ислямски терористи затворник нападна с ножици и рани трима надзиратели на 11 януари, напомня АФП. Миналата седмица редица синдикати преговаряха с френското правителство, но в събота отказаха да подпишат подготвеното проектоспоразумение. Синдикалистите твърдят, че предложенията на кабинета са \"далеч под очакванията\", що се отнася до заплатите и статута на 28-те хиляди надзиратели. Според тях е недостатъчно и предложението на кабинета да открие 1100 нови работни места в сектора през близките 4 години. \"Форс увриер\" настоява бързо да бъдат назначени 2400 нови надзиратели, отбелязва \"Ройтерс\"./ БТА", "date": "2018.01.22", "title": "Служители в затворите в цяла Франция стачкуват"}
{"url": "https://www.dnevnik.bg/sport/2018/01/22/3116367_hyon_chun_prekurshi_nadejdite_na_djokovich_za_sedma/", "text": "Шампионът от  младежките финали на АТП Хьон Чун  сложи край на надеждите на Новак Джокович за триумфално завръщане на корта. 21-годишният кореец победи рекордьора по титли от Australian Open със 7:6 (4), 7:5, 7:6 (3) и се класира за първия си четвъртфинал в турнирите от Големия шлем. Въпреки че двубоят приключи в три сета, Чун и Джокович сътвориха един от най-зрелищните мачове от началото на турнира. Битката на \"Маргарет Корт\" продължи 3.21 часа и предложи атрактивни разигравания, купища обрати и много драма. Чун, който заема 58-ото място в световната ранглиста, успя да победи носителя на 12 титли от Големия шлем с неговите най-силни оръжия. Кореецът сервираше солидно, беше изключително стабилен от основната линия и удряше топката по-здраво от съперника - както от форхенд, така и от бекхенд. Джокович имаше почти два пъти повече точки за пробив в този мач - 19 срещу 10. 30-годишният сърбин обаче реализира само пет срещу шест за Чун. В решаващите моменти от двубоя кореецът беше непробиваем от дъното на корта, а сърбинът не беше в достатъчно добро физическо състояние, за да противодейства на мощната игра на съперника. Освен това шесткратният шампион в Мелбърн разрани средния пръст на дясното си стъпало, което допълнително му създаваше дискомфорт на корта. Чун, който имаше само пет победи в седемте си турнира от Големия шлем преди тазгодишния Australian Open, постигна втори голям успех в Мелбърн, след като в предишния кръг елиминира световния №4 Александър Зверев в пет сета. В спор за място на полуфиналите Чун ще се изправи срещу  голямата изненада на турнира - Тенис Сандгрен . След като във втория кръг разби шампиона от 2014 г. Стан Вавринка, днес американският тенисист изненада и поставения под №5 Доминик Тийм. Чун започна ударно мача с Джокович, който беше абсолютно неузнаваем в първите минути. Сърбинът поведе с 30:0 в първия гейм, но след това направи последователно две непредизвикани грешки от бекхенд и две двойни грешки, за да подари пробива на съперника. Ситуацията се повтори в третия гейм. Джокович стартира с две двойни грешки, а при 15:40 направи и непредизвикан пропуск от форхенд, който донесе втори пробив на Чун. Кореецът го затвърди и скоростно натрупа солиден аванс от 4:0. В този момент започна пробуждането на шесткратния шампион. Той върна първия пробив и намали до 3:4. Чун спря серията на сърбина за 5:3, а при 5:4 получи възможност да сервира за първия сет. Джокович обаче успя да пробие в последния възможен момент. В следващия гейм сърбинът отрази \"скрит\" сетбол пред Чун и в крайна сметка се стигна до тайбрек. В него резултатът се движеше точка за точка до 3:3. Кореецът спечели следващите три разигравания и при втората си възможност сложи край на първия сет. В паузата между сетовете Джокович поиска медицински таймаут, за да бъде прегледан лакътят, който го извади от игра в продължение на половин година. В първия гейм сърбинът имаше цели четири точки за пробив, включително две поредни при 40:15. Чун обаче измъкна драматично подаването си. В следващия гейм кореецът проби на 15, след което затвърди предимството си за 3:0. Джокович отново направи завръщане в сета и изравни при 4:4. Втората част също вървеше към тайбрек, но бившият №1 пропусна точка за 6:6. Веднага след това кореецът стигна до сетбол и успя да го реализира след грешка на съперника - 7:5. Драматичната битка продължи с пълна сила и в третия сет. Чун отново нанесе първия удар и поведе с пробив и 3:1. Джокович изравни при 4:4, след което два пъти поред повеждаше с 30:0 при сервис на корееца. Шампионът от младежките финали на АТП обаче не трепна нито веднъж, пласира изключителни удари от дъното на корта и стигна до тайбрек. В него Чун поведе с 3:0, Джокович изравни при 3:3, но кореецът спечели четири поредни точки след смяната на полетата и приключи двубоя в три сета. \"Просто се опитвам да копирам Ноле. Той е моят идол\", каза с усмивка Чун след двубоя, попитан откъде е извадил тези впечатляващи удари а ла Джокович от ъглите на корта. Чун е първият тенисист от Южна Корея - и при мъжете, и при жените, който достига до четвъртфиналите на турнир от Големия шлем. Той е и едва третият играч, който побеждава Джокович в три сета на Australian Open. Другите двама са Марат Сафин при дебюта на сърбина в Мелбърн през 2005 г. и Роджър Федерер през 2007 г., когато швейцарецът спечели титлата без загубен сет.", "date": "2018.01.22", "title": "Хьон Чун прекърши надеждите на Джокович за седма титла в Мелбърн"}
{"url": "https://www.dnevnik.bg/evropa/2018/01/22/3116411_sreshta_mejdu_es_i_turciia_shte_ima_kogato_usloviiata/", "text": "Европейската комисия потвърди днес, че среща между Европейския съюз и Турция ще се състои, след като в петък заяви, че подобна среща била \"обмисляна доскоро\", предаде БТА. Идеята за такава среща съществува, но още не можем да потвърдим точна дата, поясни днес говорител на комисията. \"Ще видим. Това не е среща в рамките на общата програма на председателите на институциите на ЕС и държавните и правителствените ръководители. Това е среща, която в някакъв момент може да се състои, щом условията са изпълнени и когато сме готови. Когато имаме новини, ще съобщим\", добави говорителят. В петък същият говорител каза, че ЕС е готов да продължи диалога с Турция и че \"доскоро се обмисляше подобна среща, но засега не можем да потвърдим такова събитие\". Той припомни тогава становището на председателя на Европейската комисия Жан-Клод Юнкер, че ЕС и Турция имат общ интерес да останат близки партньори и да продължат съвместните разговори и действия, но Турция се отдалечава от ЕС и ако иска да се върне обратно, трябва да положи необходимите усилия. Няма да има напредък в отношенията, докато журналисти се намират в турски затвори, коментира Юнкер при посещението си в София за откриването на българското председателство на Съвета на ЕС. При посещението на канцлера на Германия Ангела Меркел в София в края на миналата седмица бе изяснено, че турският президент Реджеп Ердоган ще бъде приет във Варна от премиера Бойко Борисов и председателите на Европейската комисия Жан-Клод Юнкер и на Европейския съвет Доналд Туск. Очаква се тези разговори да бъдат в навечерието на насрочената в София за 17 май среща на държавните и правителствените ръководители на страните от ЕС и от Западните Балкани.", "date": "2018.01.22", "title": "Среща между ЕС и Турция ще има, когато условията бъдат изпълнени, заяви еврокомисията"}
{"url": "https://www.dnevnik.bg/morski/2018/01/22/3116416_i_obshtinskiiat_suvet_vuv_varna_othvurli_predlojeniia/", "text": "Общинският съвет във Варна окончателно отхвърли идеята за провеждане на референдум с въпроси за това какъв да бъде обхватът на Приморския парк и как да се развива крайбрежната му алея. Това стана с 37 гласа \"за\" , само 1 \"против\" и 2 \"въздържал се\". Кметът Иван Портних също е подкрепил отрицателното становище,  изразено от всички постоянни комисии на съвета , се разбра по време на днешното заседание. в който влизат няколко граждански структури - \"Сдружение за оптимизиране на правосъдието и администрацията – СОПА\", \"Обществен център за околна среда и развитие\" (ОЦОСУР), \"Обединено гражданско сдружение\", \"Българско дружество за защита на птиците\" (БДЗП) и гражданските сдружения \"Зелена Варна\" и \"Варна диша\". бяха два: \"Да достига ли паркът \"Морска градина\" до морето, като включва изцяло крайбрежната зона от ската до морския бряг?\" и \"Да бъде ли крайбрежната зона на град Варна паркова зона за отдих с обекти за хранене, спорт, атракции и развлечения, но без жилища, ателиета, офиси, молове, хотели, казина, конгресни центрове и яхтени пристанища?\" С решение по административно дело, образувано през 2013 г. по жалба на Инициативния комитет за провеждане на референдума за Морската градина и крайбрежната ѝ алея, Върховният административен съд задължи председателя на Общинския съвет да подложи подписката на обсъждане както в ресорните комисии, така и от пълния състав на съвета. свикано специално за обсъждане на идеята за провеждане на референдума, премина без нито едно изказване от страна на съветниците. Думата взеха единствено представители на Инициативния комитет за организирането му както и присъствалите представители на туристическия бизнес. за провеждане на референдума не бяха прочетени въпреки искането на присъствалите граждани. Според председателя на Общинския съвет Тодор Балабанов текстът с мотивацията е бил публикуван на сайта на администрацията му и всички желаещи са имали достатъчно време да се запознаят с него. против референдума е недостатъчният брой валидни подписи, събрани от инициативния комитет. От Главна дирекция \"Гражданска регистрация и административно обслужване\" (ГРАО) са били признати за действителни едва 14 854 от всички 33 хиляди подписа, или по-малко от една двадесета от гражданите с право на глас, които имат постоянен адрес във Варна и са навършили пълнолетие. Този факт беше оспорен от председателя на Инициативния комитет Юлиян Чолаков, който заяви, че Според председателя на Варненската туристическа камара Жельо Душев референдумът е неуместен, а освен това и закъснял. Друг представител на бранша - Павлин Косев, който е председател на Варненска асоциация на ресторантьорите и хотелиерите, каза, че на крайбрежната алея трябва да има яхтено пристанище, за да може да се развива пълноценен туризъм. Това изказване беше посрещнато с аплодисменти от присъстващите предствители на двете професионални организации.", "date": "2018.01.22", "title": "И общинският съвет във Варна отхвърли предложения референдум за Морската градина"}
{"url": "https://www.dnevnik.bg/bulgaria/2018/01/22/3116429_sofiia_praid_obiavi_datata_za_shestvieto_tazi_godina/", "text": "Организаторите на \"София прайд\" обявиха датата за тазгодишното шествие за равенство и недискриминация на лесбийките, гей мъжете, бисексуалните и трансполовите хора (ЛГБТ). Шествието  ще се проведе на 9 юни , като по традиция ще тръгне от Паметника на съветската армия в София. То ще започне в 16 ч., като за момента не се съобщават повече детайли около организацията. Мотото на \"София прайд 2018\" е \"Различни хора, равни права!\". Миналата година шествието  бе съпътствано от традиционния протест на националисти, като общината позволи двете събития да се проведат на метри едно от друго. Прайдът в столицата бе подкрепен от 18 посланици, като част от тях присъстваха лично и говориха от трибуната.", "date": "2018.01.22", "title": "\"София прайд\" обяви датата за шествието тази година"}
{"url": "https://www.dnevnik.bg/evropa/2018/01/22/3116424_timermans_ako_sme_vljubeni_v_mitologichnoto_minalo/", "text": "Само ако прегърнем бъдещето като време на потенциално развитие и напредък, само тогава можем да продължим напред. Ако сме толкова влюбени в едно митологично минало, ще пропуснем възможностите да създадем по-добро бъдеще за нашите общества, за нашите деца. Това заяви Франс Тимерманс по време на  първото заседание  от парламентарното измерение на председателството на България на Съвета на ЕС - КОСАК (конференция на комисиите по европейски въпроси на парламентите на Европейския съюз). Тимерманс, който е първи заместник-председател на Европейската комисия, пожела успех на българското председателство в този по думите му изключително труден период. Според него проблемите, които трябва да бъдат решавани от европейските институции, са свързани с предизвикателствата, пред които светът ни изправя, и неизпълненото обещание за сближаване, което подкопава доверието в рамките на държавите - членки на ЕС. Четвъртата индустриална революция, която е първата в човешката история, засягаща всички части на света едновременно и всички хора, геостратегическата среда, миграцията са част от предизвикателствата, на които той се спря в изказването си. Много от гражданите на ЕС са на мнение, че вече не контролират собствената си съдба, посочи Франс Тимерманс. Той отбеляза и значението на националните парламенти за неговото изграждане и за връщането на доверието в политиката. По думите му да разчитаме на съседа си означава той да бъде източник на доверие, на сила, на просперитет.", "date": "2018.01.22", "title": "Тимерманс: Ако сме влюбени в митологичното минало, ще пропуснем възможностите за бъдещето"}
{"url": "https://www.dnevnik.bg/sport/2018/01/22/3116381_krasimir_georgiev_subra_nad_16_hil_leva_ot/", "text": "Благотворителното 36-часово бягане на пътека на  Красимир Георгиев  е събрало 16 095 лева до ранните часове на понеделник, съобщиха организаторите. Те поясниха, че това не е крайната сума, като се очакват още постъпления по банков път. Средствата ще отидат за тренировъчен лагер, самолетни билети и настаняване на деца, които ще участват в световната олимпиада \"Игри за победители\" в Москва - състезание за деца, преборили рака. По-голямата част от сумата е събрана от хората, които са бягали на успоредната до Георгиев пътека - 10 338 лева. В кутията с дарения е имало и 200 рубли, дадени от руски граждани. Събраните към момента пари в банковата сметка на кампанията са 5751 лева. За 100 метра бягане всеки участник дари по 1 лев, като мнозина са се включили с по-големи суми. Над 200 души от всякакви възрасти са подкрепили инициативата от втората пътека, като пробяганата от тях дистанция е близо 200 км. Организаторите заявиха, че събраната сума е надхвърлила очакванията им. \"Исках да покажем, че и с най-щурата и готина идея можем да постигнем нещо. Важно е да знаем, че всеки, който иска, може да помогне - няма значение дали ще тича на пътека, или ще лети и скача. Има ли желание, ще стане\", заяви  ултрамаратонецът  при обявяването на събраната сума.  Благотворителното бягане на Георгиев започна в 10 часа в събота и продължи до 22 часа в неделя в \"Парк сити център\". Данните от пътеката на ултрамаратонеца отчитат изминати 246 км при средна скорост 7 км/ч.  По време на бягането Георгиев е имал физически проблеми. През нощта в петък срещу събота той е почувствал болки в корема, а след това е имал и проблем с коляното. Георгиев е спал едва 23 минути през тези 36 часа. Той е имал три по-големи почивки по около 15 минути и пет спирания по две-три минути за разтягане на мускулите. Инициативата можеше да бъде подкрепена и дистанционно чрез мобилното приложение  STRAVA .", "date": "2018.01.22", "title": "Красимир Георгиев събра над 16 хил. лева от 36-часовото благотворително бягане"}
{"url": "https://www.dnevnik.bg/evropa/2018/01/22/3116437_feisbuk_shte_otkrie_centrove_za_obuchenie_po_digitalni/", "text": "Фейсбук\" (Facebook) съобщи днес, че ще открие три нови центъра в Европа, за да обучава хората на дигитални умения, като се ангажира за две години да обучи един милион души, предаде \"Ройтерс\". Американската компания, която е подложена на регулаторен натиск на Стария континент заради проблеми, вариращи от защита на личните данни до антимонополни въпроси, съобщи, че ще открие три учебни центъра в Испания, Полша и Италия, както и ще инвестира 10 милиона евро (12.2 милиона долара) във Франция чрез подразделението си за проучвания в областта на изкуствения интелект. Съществува тревогата, че дигиталната революция води до изоставане на някои хора, и искаме да уверим, че инвестираме в дигиталните знания, за да дадем на хората уменията, от които имат нужда, за да участват пълноценно в цифровата икономика, посочи главният оперативен директор на \"Фейсбук\" Шерил Сандбърг пред \"Ройтерс\". Центровете ще предлагат обучение по дигитални умения, медийна грамотност и онлайн безопасност на групи с ограничен достъп до технологии, включително възрастни хора, младежи и бежанци. Освен това \"Фейсбук\" обеща да обучи един милион души до 2020 година. Решението на \"Фейсбук\" е обявено на фона на дискусиите сред страните от ЕС за вдигане на данъка на технологичните мултинационални компании след натиск от големите държави, които обвиняват фирми като \"Амазон\" (Amazon), \"Гугъл\" (Google),  \"Епъл\" (Apple)  и \"Фейсбук\" в намаляване на данъчните им плащания чрез пренасочване на печалбите в ЕС към страни с ниски данъци като Люксембург и Ирландия.", "date": "2018.01.22", "title": "\"Фейсбук\" ще открие центрове за обучение по дигитални умения в Европа"}
{"url": "https://www.dnevnik.bg/zdrave/2018/01/22/3116422_decata_veche_se_razvivat_ot_po-rano_no_za_po-dulgo/", "text": "Ако до неотдавна е било вярно, че подрастването започва на 12-13 и приключва около 19-ата година, или така наречените тийнейджърски години, това вече не е валидно за новите поколения. Границите трябва да се разширят значително и в двете посоки, за да обхващат реалния процес на израстване при съвременните условия на живот, защото децата започват да се развиват от по-рано, но им отнема повече време. По-удачна рамка днес би била    , твърди екип от специалисти от Детската болница в Мелбърн в сътрудничество с автори от журнала \"Лансет\", където миналата седмица е  публикувана  научната им статия, призоваваща за нова дефиниция на подрастването. За тази промяна има много фактори, които не са внезапни, а се наблюдават и натрупват отдавна - особено много в развития свят, смятат учените. Например това, че образованието на младите хора сега продължава по-дълго, защото университетът е все по-достъпна и предпочитана възможност, а бракът и родителството в ранна възраст вече се приемат по-скоро с критика, отколкото като норма, както е било до неотдавна. Така психологически се вдига горната граница на израстването, защото на младите им отнема повече време да се откъснат от преходния период между детството и зрелостта и да възприемат  . Средната възраст, на която хората във Великобритания сключват първи брак, вече надхвърля 30 години, което е увеличение с почти 8 години за последните 45 години, посочва като пример Би Би Си. За вдигането на горната граница има и  , които също са известни отдавна. Например това, че мозъкът продължава да съзрява и след 20, когато всъщност започва да работи по-бързо и по-ефективно, или това, че при повечето хора мъдреците израстват чак около 25-ата година, посочват специалистите. Колкото до долната граница - счита се, че пубертетът, или подрастването, започва, когато хипоталамусът започне да произвежда хормоните, активиращи хипофизната и половите жлези. В старите учебници пише, че това се случва около 14-ата година, обаче благодарение на подобреното здравеопазване и хранене на човечеството в последните десетилетия   - около 10-ата година. Показател за това е например статистиката, че за 150 години средната възраст за първата менструация на момичетата в Западна Европа е намаляла с 4 години, като сега е около 12. Учените от Мелбърн смятат, че освен да се разширят границите на подрастването в медицинските стандарти, това трябва да намери изражение и в законодателството. Сега в по-голяма част от света човек става пълнолетен и законово отговорен за постъпките си възрастен на 18 години, но може би това вече не е адекватен момент, коментират авторите и предлагат поне част от привилегиите за деца и тийнеджъри да са със срок до 25 години. Противници на идеята обаче коментират пред Би Би Си, че всякакви законови промени в подобна насока ще легитимират и без друго прекомерната инфантилност на младите хора в момента и по-скоро ще влошат положението.", "date": "2018.01.22", "title": "Децата вече се развиват от по-рано, но за по-дълго"}
{"url": "https://www.dnevnik.bg/evropa/2018/01/22/3116454_abas_ima_podkrepata_na_es_za_palestinska_stolica_v/", "text": "Върховният представител на Европейския съюз за външната политика и сигурността Федерика Могерини увери президента Махмуд Абас на среща в Брюксел, че ЕС подкрепя амбицията му Източен Ерусалим да бъде столица на палестинска държава, предаде \"Ройтерс\". Абас призова държавите - членки на ЕС, да признаят Палестина за държава незабавно. По думите му това няма да наруши преговорите с Израел за мирно уреждане на въпроса за региона. Абас подчерта, че ако ЕС признае държавата Палестина, ще вдъхне на палестинците надежда за мир, предаде ТАСС. \"Ние сме готови да изпълняваме споразумението, подписано с Израел. Но призоваваме и Израел да го изпълнява, защото не може само една страна да прави това\", добави той. Могерини, намеквайки за решението на президента на САЩ Доналд Тръмп да признае Ерусалим за столица на Израел, призова всички включени в процеса да говорят и да действат \"мъдро\" и с чувство за отговорност. \"Искам да уверя президента Абас в твърдия ангажимент на ЕС за решението на базата на две държави с Ерусалим като споделена столица на двете държави\", посочи Могерини. \"Искаме да продължим пътя на преговорите\", каза от своя страна Абас. \"Решени сме да обединим народа си и нашата земя\", допълни той. По думите му няма противоречие между признаването на Палестина и подновяването на мирните преговори. Миналата седмица  в. \"Ню Йорк Таймс\" писа , че правителството на президента на САЩ Доналд Тръмп действа по-бързо от предвиденото, за да премести посолството на страната в Израел от Тел Авив в Ерусалим до 2019 г. Макар девет правителства в ЕС, включително Швеция и Португалия, вече да са признали Палестина, блокът казва, че подобно решение трябва да дойде като част от мирно уреждане на въпроса. ЕС има двойнствена роля- най-големият донор на помощи за палестинците и най-големият търговски партньор на Израел, коментира \"Ройтерс\".", "date": "2018.01.22", "title": "Абас има подкрепата на ЕС за палестинска столица в Източен Ерусалим"}
{"url": "https://www.dnevnik.bg/sport/2018/01/22/3116440_karanga_ostavam_do_liatoto_iskam_titla_s_cska/", "text": "Голмайсторът на ЦСКА Фернандо Каранга отрече информациите, че ще напусне клуба през зимния трансферен прозорец. Бразилският нападател остава при червените с надежда да стане шампион. \"Разговарях с ръководството да остана до лятото. Няма да напусна ЦСКА, без да спечеля титла. Разбира се, че има оферти, но искам да спечеля титлата и нека не се спекулира вече\", каза Каранга при награждаването му за най-добър играч на 20-ия кръг в Първа лига. Нападателят, който има 17 гола в 20 мача, пристигна в България повече от седмица след началото на подготовката на червените. Отсъствието му  засили твърденията за евентуален трансфер . От ръководството на ЦСКА заявиха, че бразилецът е уреждал въпроси, свързани с имоти. Голмайсторът на червените се подготвяше индивидуално, докато отборът беше на лагер в Сандански. Във вторник червените заминават на подготовка в Испания. \"Важно е да направим добра подготовка, за да получим още много награди като тези. Нормално е да наваксвам с тренировките. Готвя се усилено, за да мога да помогна на отбора напролет\", допълни избраният за  най-добър нападател и чужденец в Първа лига за 2017 г. Партньорът му в атаката Кирил Десподов също показа амбиция да стане шампион с ЦСКА. Младият футболист заяви, че си е поставил за цел \"да бъде достоен конкурент на Ивелин Попов\" за \"Футболист на годината\" през 2018-а. Десподов допълни, че не знае за интерес от други клубове към него и ще остане в отбора до лятото. \"Чета различни неща, но не вярвам, докато не получа нещо конкретно като оферта. До лятото не искам да се чува за трансфер. Надявам се тази година да ни пуснат да играем в европейските клубни турнири\", каза той.  Червените ще изиграят четири контроли по време на подготвителния лагер в Испания. ЦСКА ще се изправи срещу водения от Фабио Капело китайски тим \"Дзянсу сунин\" (24 януари), украинския \"Динамо\" (Киев) (27 януари), отбора на Ивелин Попов - \"Спартак\" (Москва) (31 януари), и \"Тянжин теда\" (2 февруари).", "date": "2018.01.22", "title": "Каранга: Оставам до лятото, искам титла с ЦСКА"}
{"url": "https://www.dnevnik.bg/video/2018/01/22/3116462_videogaleriia_djanis_djoplin_koiato_shteshe_da/", "text": "В дрезгавия ѝ глас има толкова болка, вик, и любов, а докато пее лицето ѝ ту е щастливо, ту е нещастно и сълзите сменят усмивката... Джанис Джоплин щеше да навърши на 19 януари 75 години, ако не беше живяла като вихър извън логиката, реда и порядъчността, както го правеха мнозина от иконите на Поколението на цветята. Тя участва в концерти само 4 години - от 1966 г. до 1970 г., но оставя една от най-трайните следи в блус и рок музиката, за което е обявявана от сп.\"Ролингстоун\" за един от стоте най-велики творци и певци на всички времена. Откирта е мъртва в хотел в Холивуд едва на 27-годишна възраст, най-вероятно заради свръхдоза хероин и уиски. \"Дневник\" избра пет от най-големите ѝ хитове по повод годишнината от рождението ѝ.", "date": "2018.01.22", "title": "Видеогалерия: Джанис Джоплин, която щеше да навърши 75"}
{"url": "https://www.dnevnik.bg/bulgaria/2018/01/22/3116392_purvite_dogovori_za_izgrajdane_na_centrove_za_nauka_s/", "text": "Първите договори за изграждане на центрове за наука с финансиране от оперативната програма \"Наука и образование за интелигентен растеж\" се очаква да бъдат сключени февруари. Става въпрос за договори за четири центъра за върхови постижения, оценката на проектите по които ще бъде одобрена през следващата седмица. Очаква се в началото на март да бъде одобрена оценката и избрани и осемте проекта за центрове за компетентност, които ще се финансират с европейските средства. Това съобщи днес Кирил Гератлиев - изпълнителен директор на  новата изпълнителна агенция към образователното министерство, която вече управлява оперативната програма.  С 350 млн. лева по оперативната програма \"Наука и образование за интелигентен растеж\",  плащанията от Брюксел по която са замразени от година заради редица нарушения,  трябва да бъде финансирано  изграждането на четири центъра за върхови постижения и осем центъра по компетентности . Заради редица процедури, съдебни обжалвания на избора на оценители и връщане на проекта за оценка се забави окончателният избор кои от кандидатстващите 44 проекта да бъдат финансирани. Това увеличава  риска от загуба на европейски средства за наука , тъй като страната ни има междинна цел до края на т.г. да бъдат усвоени поне 30% от европарите, или около 70 млн. лева. \"Най-трудното приключва\", каза Гератлиев днес. В края на м.г. той обеща  страната ни да направи всичко възможно парите да не бъдат изгубени . Сключването на договорите може да се забави заради обжалвания.", "date": "2018.01.22", "title": "Първите договори за изграждане на центрове за наука с европари ще се сключат през февруари"}
{"url": "https://www.dnevnik.bg/politika/2018/01/22/3116453_direktorut_na_bnt_konfliktut_okolo_deniat_zapochva_s/", "text": "Конфликтът между екипа на предаването \"Денят започва с култура\" на БНТ и програмния директор на БНТ 1 Емил Кошлуков е плод на комуникационен проблем. Така смята генералният директор на обществената телевизия Константин Каменаров, потърсен за коментар от \"Дневник\". В ефир сутринта екипът на предаването  обвини Кошлуков в натиск за това  какви въпроси да се задават на гостите и как те да бъдат представяни. През уикенда се разбра и че програмният директор е поискал предаването да удвои рейтинга си и да включи по лайфстайл теми, като в противен случай е заплашил екипа със смяна. Новината предизвика протест пред сградата на БНТ днес, на който екипът на \"Денят започва с култура\" посочи, че Каменаров ги е подкрепил. Не мога да имам позиция спрямо протеста, всеки има право да изразява мнение, коментира пред \"Дневник\" генералният директор и определи конфликта в телевизията като комуникационен и междуличностен. \"Няма да навлизам в детайли, защото никого не мога да задължа да харесва някой друг\", посочи Каменаров и уточни, че според него нито едната, нито другата страна е нарушила журналистическата етика или Закона за радио и телевизия. Мой личен ангажимент е да защитавам доброто име на БНТ, добави директорът. Според него обществената телевизия е една от най-свободните медии, в която не е имало и няма да има забранени теми и гости. Същевременно фактът, че се издържа от субсидии, не значи, че тя трябва да бъде скучна. \"Не бих нарекъл предаването \"скучно\", давам си сметка, че то не може да счупи рейтинги. Нашите формати са по-специфични\", уточни Каменаров. Пред няколко медии вече той заяви, че предаването е ценно, а единственото му изискване към екипа е то да стане по-динамично. На въпроса необходимо ли е \"Денят започва с култура\" да представя евентуалната партийна принадлежност на гостите си, когато те не са поканени в политическо качество, а като експерти в конкретни области - една от  критиките на Кошлуков  към екипа на предаването, генералният директор отговори отрицателно, като подчерта, че това е неговото лично мнение.", "date": "2018.01.22", "title": "Директорът на БНТ: Конфликтът около \"Денят започва с култура\" е комуникационен"}
{"url": "https://www.dnevnik.bg/sviat/2018/01/22/3116528_ispaniia_niama_da_podnovi_zapovedta_za_arest_na/", "text": "Испанският върховен съд няма да изпълни искането на прокуратурата и да поднови европейската заповед за арест на уволнения каталунски премиер Карлес Пучдемон, който от сутринта  се намира в Дания , съобщиха вестниците \"Ел паис\" и \"Ла вангуардия\". В съобщението на институцията, цитирано от изданията, съдия Пабло Ярена казва, че според него пътуването е \"провокация\" и \"арестът в чужбина\" е всъщност цел на Пучдемон. Ярена смята, че бившият лидер иска да си осигури аргументи, с които да получи правомощия и да бъде избран за премиер, въпреки че не е в Каталуня. Пучдемон е в Копенхаген за конференция, посветена на Каталуня, заради която напусна белгийската столица Брюксел за пръв път от почти три месеца. По-рано днес партиите, подкрепящи независимостта, официално го превърнаха в кандидат-премиер чрез председателя на каталунския парламент Роже Торен въпреки съпротивата на испанските власти. Последните настояват, че Пучдемон не може да се кандидатира за длъжността, без да присъства лично в парламента в Барселона. \"Изправен пред правната невъзможност за назначаване (като премиер), без да пристигне в парламента, предизвикването на арест в чужбина цели разследваният (за бунт и подстрекателство към размирици - бел. ред.) да може да оправдае отсъствието си като дължащо се не на свободния му избор, а като следствие от наложена ситуация\", казва още Ярена. Съдията казва още, че с решението си просто отлага подновяването на  европейската заповед  за \"момент, който не е непременно далечен\".", "date": "2018.01.22", "title": "Испания няма да поднови заповедта за арест на Пучдемон в Дания"}
{"url": "https://www.dnevnik.bg/bulgaria/2018/01/22/3116531_asociaciiata_na_evropeiskite_jurnalisti_za_skandala_v/", "text": "Асоциацията на европейските журналисти – България (АЕЖ), обяви пълната си подкрепа за екипа на предаването по БНТ \"Денят започва с култура\". В неделя новият програмен директор на БНТ1  Емил Кошлуков обяви, че е замислил промени в предаването,  така че то да се преориентира към лайфстайл тематиката (мнението му четете  тук ). От екипа пък е изискано за две седмици рейтингът да бъде удвоен. Днес  предаването започна с декларация на екипа.  В нея те посочват, че са обект на натиск от страна на Кошлуков, който им давал указания какви въпроси да бъдат задавани и как да бъдат представяни определени гости. По-късно през деня се проведе и протест пред сградата на БНТ с искане Кошлуков да подаде оставка. \"Денят започва с култура\" се е утвърдил като зона за свободно слово, в която често се чуват критики към властта. Това трябва да се запази – България има нужда не от сервилни ласкатели на силните на деня, а от независими и смели гласове. Всеки опит за цензура ще срещне яростната съпротива на АЕЖ и на журналистическата общност в България\", пише в позицията на Асоциацията на европейските журналисти. От АЕЖ подчертават, че функцията на обществената телевизия е да се грижи за информационните нужди на всяка група от обществото. Според тях предаването е алтернатива на политическите и светските рубрики на частните телевизии, които се излъчват в същия часови пояс, и именно заради това има своята публика. \"Залагането на количеството вместо на качеството би било абсолютно контрапродуктивно за обществената мисия на телевизията, а и обречено на неуспех действие, тъй като би я накарало да се конкурира с комерсиалните телевизии на техен терен\", допълват от АЕЖ. В защита на предаването от асоциацията посочват още, че културната програма на БНТ подлага на обсъждане теми, \"надхвърлящи строго злободневното и битовото\". Освен това сутрешният блок на обществената телевизия често задавал тона на културния дебат в държавата. \"Това е нещо, с което телевизията би трябвало да се гордее, а успехът на екипа на \"Денят започва с култура\" да бъде пример и за други предавания, които също да се опитват да \"вдигат летвата\" с цел да мотивират зрителите си да се образоват, вместо да я свалят, за да търсят по-голяма, но и по-евтина популярност\", допълват от Асоциацията на европейските журналисти.", "date": "2018.01.22", "title": "Асоциацията на европейските журналисти за скандала в БНТ: Всеки опит за цензура ще срещне яростна съпротива"}
{"url": "https://www.dnevnik.bg/sviat/2018/01/22/3116534_amazon_shte_otvori_supermarket_bez_kasi/", "text": "Амазон\" (Amazon) ще отвори първия си супермаркет без каси днес в Сиатъл. Магазинът на име Amazon Go ще използва камери и сензори, с които да следи какво потребителите взимат от рафтовете и какво връщат. За да влязат, потребителите сканират приложението  Amazon Go  от смартфона си и минават през бариерата. Първо са изложени готови пакети с обяд, а по-навътре – хранителни стоки. Служител на фирмата проверява личните карти в секцията за алкохол. Системата за наблюдение преценява колко и какви стоки е взел съответният клиент и след излизането му от магазина сумата за покупките бива изтеглена от кредитната му карта. Компанията заяви, че няма планове да въвежда технологията в големите магазини на Whole Foods – веригата, която купи миналата година за 13.7 млрд. долара. Amazon Go трябваше да бъде отворен за широката публика миналата година, но източници на агенция \"Ройтерс\" разказват, че е имало проблем с идентифицирането на клиенти, които са си приличали по ръст и форма на тялото, както и че деца, които са размествали стоките, също са затруднявали системата.", "date": "2018.01.22", "title": "\"Амазон\" ще отвори супермаркет без каси"}
{"url": "https://www.dnevnik.bg/evropa/2018/01/22/3116537_zapochna_procedurata_za_izbor_na_nov_upravitel_na_ecb/", "text": "Финансовите министри на еврозоната задействат днес процеса за избор през февруари на нов подуправител на Европейската централна банка, с което започва и продължаващата 2 години процедура за определяне наследник на управителя Марио Драги. Още преди края на зимата ще стане ясно каква е началната разстановка на силите и кои са фаворитите, коментират пред \"Ройтерс\" представители на страни с единна валута. Агенцията допълва, че Германия иска неин финансист за поеме през 2019 г. един от най-влиятелните постове в Европейския съюз и във финансовия свят. Но в същото време почти сигурният ѝ кандидат - Йенс Вадйман, управителят на Бундесбанк - има често твърде крайни за някои държави позиции и критикува сегашната политика на банката с централа във Франкфурт. ЕЦБ изигра решаваща роля за овладяване на финансовата и икономическа криза, избухнала преди 10 години, но тепърва предстои деликатна работа по повишаване на лихвените проценти и спиране на програмата за инжектиране на финансовата система с 2.55 трилиона евро, включително чрез изкупуване на облигации, без това да разтърси пазарите. До края на мандата на Драги през ноември 2019 г. ще си тръгне подуправителят Витор Констансио (през май 2018 г.), следван догодина от Даниел Нуи (директор на банковия надзор), Петер Прет (главен икономист) и Беноа Кьор (член на управителния съвет). Засега испанският министър на икономиката Луис де Гиндос е смятан за фаворит за подпредседател. Ако постът наистина отиде при представител на Южна Европа (неотдавна португалец оглави Еврогрупата), това би трябвало да е сигнал, че наследникът на Драги ще е от Северна Европа и най-вероятно от Германия или Франция. През следващите две години ЕЦБ и страните от еврозоната ще трябва да отговорят и защо има толкова малко жени по върховете на банката. Едва двама от членовете на управителния съвет са жени и ако Вайдман наследи Драги, една от тях - германката Забине Лаутеншлегер, ще трябва да се оттегли. Сред имената на дами, които биха могли да попаднат в борда, са ирландката Шанън Донъри (подуправител на централната банка в Дъблин), италианския икономист Лукреция Рейчлин или французойката Силви Гуяр.", "date": "2018.01.22", "title": "Започна процедурата за избор на нов управител на ЕЦБ"}
{"url": "https://www.dnevnik.bg/sviat/2018/01/22/3116536_sasht_shte_premestiat_posolstvoto_si_v_izrael_v/", "text": "Съединените щати ще преместят от Тел Авив в Ерусалим посолството си в Израел до края на следващата година. Това обяви американският вицепрезидент Майк Пенс в реч пред израелския парламент, цитиран от \"Ройтерс\" и Би Би Си. Това е първото официално потвърждение на думите на израелския премиер  Бенямин Нетаняху , който на връщане от Индия миналата седмица каза, че преместването е въпрос на една година. Очакваше се процесът да продължи поне няколко години, а самият президент Доналд Тръмп, който миналия месец обяви, че мисията ще бъде преместена и призна Ерусалим за столица на Израел, отричаше такъв \"краткосрочен\" план да е бил задействан. Миналата седмица  \"Ню Йорк таймс\" писа , че е възможно самият Тръмп да не е бил запознат с плановете за ускореното преместване към момента, в който опроверга информацията в интервю за \"Ройтерс\". Действията на американския държавен глава миналата година разделиха общественото мнение и предизвикаха гнева на повечето арабски лидери. Речта на Пенс беше прекъсната от група депутати араби, протестиращи срещу решението на Тръмп, които издигнаха в залата плакати с надписи \"Ерусалим е столицата на Палестина\" на арабски и английски, но бяха изведени от залата, пише \"Джерузалем пост\". По-късно в речта си Пенс, който направи паралел между еврейската история от времето на Библията и европейци, основали Съединените щати, по-късно каза и молитва на иврит, отбелязва \"Ройтерс\". \"Ерусалим е столица на Израел и като такава Тръмп нареди на Държавния департамент незабавно да започне подготовка за преместване,\" каза вицепрезидентът, който е на четиридневна  обиколка в Близкия изток . Той поиска от палестинците да признаят \"правото на еврейския народ да има национална държава.\"", "date": "2018.01.22", "title": "САЩ ще преместят посолството си в Израел в Ерусалим догодина, потвърди Майк Пенс"}
{"url": "https://www.dnevnik.bg/politika/2018/01/22/3116538_suvetut_za_elektronni_medii_shte_obsudi_kazusa_deniat/", "text": "Съветът за електронни медии (СЕМ) ще обсъди  конфликта , избухнал около предаването \"Денят започва с култура\", на утрешната си среща с ръководството на БНТ, посветена на тригодишната програма на новия генерален директор. Това каза пред \"Дневник\" председателят на СЕМ София Владимирова. Журналистите от предаването са подали сигнал за намеса в работата им от програмния директор Емил Кошлуков. СЕМ ще изслуша и ответната страна и ако прецени, че има нарушения в Закона за радиото и телевизията, ще започне процедура по неговия ред. Владимирова подчерта, че СЕМ няма правомощия да се меси в кадровата политика и програмната схема на медията. На въпрос забелязала ли е други тревожни знаци в БНТ от застъпването на новото ръководство председателят на СЕМ заяви, че балансът на гледните точки ще се установи чрез мониторинг. Днешният протест, който поиска оставката на Емил Кошлуков, е втори - преди десетина дни граждани  обвиниха БНТ  в некоректно отразяване на протестите в защита на Пирин. Телевизията се оправда с \"техническа грешка\".", "date": "2018.01.22", "title": "Съветът за електронни медии ще обсъди казуса \"Денят започва с култура\" с БНТ"}
{"url": "https://www.dnevnik.bg/zelen/2018/01/22/3116516_poddrujnici_na_vtoriia_lift_na_bansko_se_pochuvstvaha/", "text": "Останали с впечатлението, че гледната им точка се пренебрегва, организации, подкрепящи решението на Министерския съвет  за промяна в плана за управление на Природен парк \"Пирин\" , с което се разрешава строителството в 48% от територията му, поискаха среща с премиера Бойко Борисов. В последния месец организации  \"За\"  и  \"Против\"  решението на Министерски съвет проведоха редица протести в София. В писмо до медиите 15 граждански, стопански, бизнес и неправителствени организации (НПО) твърдят, че са пренебрегнати, като според тях тях \"представители на изпълнителната власт се договарят с други НПО, които не са реално загрижени за равновесието между икономически растеж и природа и които са по-скоро политически субекти\". Без да посочват какво имат предвид, авторите на текста твърдят, че \"тази комуникация е непрозрачна и будеща съмнения за нерегламентирани връзки на високопоставени чиновници в Министерския съвет\". На непрозрачните срещи пък се обсъждали идеи за налагане на нови \"рестрикции за развитието на зимния туризъм в България и в частност - на туристическа и ски зона \"Банско\". В средата на миналата седмица премиерът Бойко Борисов  откри заседанието на Министерския съвет с твърдението , че е поел ангажимент към протестиращите в защита на Природен парк \"Пирин\", че с промени в плана за управление на парка ще се разреши единствено строителството на втори лифт. Загрижените за икономическия растеж в областта организации настояват Борисов да се срещне лично с тях в близките дни, за да се постигне \"равнопоставен, открит и честен диалог\" по темата, за да \"може да се вземат верни и балансирани решения\". Писмото е подписано от сдруженията \"Бъдеще за община Банско\", \"Клъстър зелен транспорт\", \"Клъстер уелнес БГ\", \"Зелена Кресна\",\"Марица 2004\", \"Бъдеще за човека и природата в Кресненското дефиле\" и организациите Български ловно-рибарски съюз, Българска асоциация на пострадалите при катастрофи, \"Природата за хората и регионите\", Федерация на потребителите в България, \"Екогласност\", Българска асоциация за селски и екологичен туризъм, съюз \"Интелигентна България\", Балкански център за устойчивост и екоинженеринг и Българска асоциация на експертите и консултантите.", "date": "2018.01.22", "title": "Поддръжници на втория лифт на Банско се почувстваха пренебрегнати и поискаха среща с Борисов"}
{"url": "https://www.dnevnik.bg/bulgaria/2018/01/22/3116493_deniat_zapochva_s_diktatura_i_oshte_ot_socialnite/", "text": "Денят започва с диктатура.\" Това е само един от множеството коментари в социалните мрежи след разразилия се скандал между програмния директор на БНТ1 Емил Кошлуков и екипа на предаването \"Денят започва с култура\". В неделя назначеният преди месец като ръководител на обществената телевизия обяви, че е  замислил промени в предаването,  така че то да се преориентира към лайфстайл тематиката (мнението му четете  тук ). От екипа пък е изискано за две седмици рейтингът да бъде удвоен. Днес  предаването започна с декларация на екипа.  В нея те посочват, че са обект на натиск от страна на Кошлуков, който им давал указания какви въпроси да бъдат задавани и как да бъдат представяни определени гости. По-късно през деня се проведе и протест пред сградата на БНТ с искане Кошлуков да подаде оставка. В социалните мрежи се появиха интересни интерпретации на името на предаването. Освен споменатото \"Денят започва с диктатура\", разпространено във \"Фейсбук\" от Костадин Кокаланов, Станислав Беловски публикува колаж на студиото на предаването. На него присъстват част от популярните лица от лайфстайл предаванията на други телевизии, а под тях пише \"Денят започва с колтура\": Ще има ли кабинков лифт от Ринг мола до Черни връх?\"  Журналистът Драгомир Симеонов използва профила си в \"Туитър\", за да предложи и той ново име на предаването - \"Денят започва с COOLтура\". Авторът на сайта \"НеНовините\" Самуил Петканов пък поиска свое едноминутно предаване по БНТ в 9:29 ч., в което ще казва \"Денят започна отдавна, тулупи\". Потребител в \"Туитър\" с име vonDobritsch пък пише, че с действията си Емил Кошлуков вече е успял да вдигне рейтинга на предаването. Чрез фалшив профил на Волен Сидеров в \"Туитър\" пък се предлага евродепутатът Николай Бареков да стане водещ на \"Денят започва с култура\". От него се появи и още една идея - предаването да заложи изцяло на патриотични теми. Днес в социалните мрежи пък се споделяше много и видео, в което водещи от БНТ изпълняват естрадна песен. Неин композитор е Стефан Димитров, а автор на текста е поетесата Миряна Башева. С песента водещите от телевизията отправят новогодишно послание към зрителите.", "date": "2018.01.22", "title": "\"Денят започва с диктатура\" и още от социалните мрежи за скандала в БНТ"}
{"url": "https://www.dnevnik.bg/bulgaria/2018/01/22/3116560_poboiat_v_koito_uchastva_hristiian_gushterov_moje_da/", "text": "Прокуратурата е отказала да образува досъдебно производство заради побоя между две групи посетители на столична дискотека в ранните часове на миналия ден. В спречкването участие взе и синът на бившия депутат от БСП и собственик на бившето застрахователно дружество \"Орел Г\" Добромир Гущеров - Християн Гущеров. Никой от двете компании не е подал жалба и затова няма да има разследване за свадата, научи \"Дневник\" от източник в полицията. По тази причина и отведените вчера в полицията мъже за снемане на обяснения, сред които бе и Християн Гущеров, са освободени. Те не са били задържани. След скандала в дискотеката е последвала гонка по улиците между членовете на двете компании и  удар на колата на 29-годишния мъж в полицейска патрулка . Дали ще има досъдебно производство заради щетите по патрулката трябва да реши прокуратурата, научи още \"Дневник\" от полицията.  От Софийската районна прокуратура обясниха, че утре ще кажат позицията на обвинението по случая, защото все още провеждат \"активни действия\" и наблюдаващият прокурор не е дал разрешение да се говори за инцидента.", "date": "2018.01.22", "title": "Побоят, в който участва Християн Гущеров, може да се размине без обвинения"}
{"url": "https://www.dnevnik.bg/sport/2018/01/22/3116495_obshtina_plovdiv_gotvi_nova_koncesiia_za_stadiona_na/", "text": "Община Пловдив ще прекрати концесионното споразумение за стадион \"Христо Ботев\", което изтича през март. Това съобщи кметът Иван Тотев и обясни, че с футболния клуб \"Ботев\" (Пловдив) ще бъдат проведени разговори за нова концесия. В момента споразумението не се обслужва и постоянно се трупат задължения към общината, уточни той. \"Ще има нова концесия, която ще бъде с малко по-голям обхват. Има още едни 7-8 декара, които са в източна посока от стадиона, най-вероятно ще ги добавим и тях. Най-вероятно ще искаме и промяна на проекта, тъй като той е прекалено голям, но по-скоро бизнес планът не излизаше\", каза пред журналисти Тотев, цитиран от спортния plovdivderby.com. По думите му от ръководството на \"Ботев\" са уведомени за намеренията на общината. \"По-голям проект с територия и други неща, ако щете, може да се случи\", каза Тотев. Въпросната площ е на улица \"Варшава\", която се намира на гърба на стадиона. Там през миналата година са разрушени общински къщи и теренът в момента е свободен, припомня сайтът. Според думите на кмета общината може да завърши проекта сама единствено ако изтегли заем или получи финансиране отнякъде. Тотев обясни, че проектът за нов стадион е за около 40 милиона лева. \"Не са усвоени половината от парите, много остават. Прекалено много са на този етап, но всичко, което правим, го правим с клуба. Феновете трябва да знаят, че вероятно ще минем през един период на разваляне на концесията и някакви други отношения, които пак, надяваме се, да доведат до завършване на проекта\", добави кметът, но не назова каква сума е усвоена до този момент. На въпрос какво ще стане с неустойките, които се трупат заради концесионната такса, Тотев не отговори конкретно: \"Смятаме ги, в началото се говореха по-големи числа, около 4-5 милиона лева. Сега трябва да се направи оценка на това какво е завършено по проекта. Ще заведем някакъв иск, тъй като сме задължени, но числото няма да е толкова голямо.\" Самият Тотев обаче преди година обясни, че към 2017 г. сумата, която се дължи по неустойка, е около 4 милиона лева. \"Не ясно кой е собственикът в \"Ботев\" и това е големият проблем. Ангел Палийски не е собственик. Проблемът е, че четири пъти се е променял концесионният договор по желание на \"Ботев\". Те навремето бяха сигурни в стабилността на спонсора си. Дори отмениха клаузата за разваляне на концесията по взаимно съгласие. Ние се разбираме с ръководството, но в момента сме изпаднали в тежки юридически казуси\", коментира Тотев през април 2017 г. \"Дневник\" потърси президента на \"Ботев\"  Ангел Палийски , чийто мобилен телефон обаче е изключен. По неофициална информация в момента той е на почивка в чужбина. Застой след фалита на КТБ \"Ботев\" започна ремонт на стадиона, известен като \"Колежа\", през 2013 година. По това време клубът беше собственост на банкера Цветан Василев и благодарение на средствата от КТБ изгради стабилен отбор и развиваше проекта си за базите. След фалита на КТБ през 2014 г. реконструкцията на стадион \"Христо Ботев\" спря, а футболният клуб започна да играе домакинските си мачове на изградената тренировъчна база в Коматево. В следващите години няколко пъти се представяха планове за довършване на ремонта, а феновете на отбора  свалиха доверието си към ръководството  след поредния провал за завръщане на \"Колежа\". През лятото  беше съобщено, че \"Ботев\" ще вложи всички приходи от евротурнирите в изграждането на стадиона . Георги Самуилов и неговият интерес към стадиона Името на бизнесмена Георги Самуилов се свързва с делата на \"Ботев\". Още през септември 2017 г. председателят на \"Сдружение Ботев\" Апостол Апостолов говори за интереса на Самуилов към клуба. \"Намеренията на г-н Самуилов за \"Ботев\" не са се променили. Той има желание да започне стадиона едва когато всичко е изрядно в правно отношение и концесията бъде прехвърлена на ново дружество\", каза тогава Апостолов. През декември се появи информация, че фирма на Георги Самуилов ще подпише договор за концесията на стадиона след прекратяването на настоящия договор. Самуилов за кратко беше акционер в \"Ботев\" заедно с друг бизнесмен - Румен Чандъров. В средата на 2016 г. двамата придобиха 60% от клуба. През февруари 2017 г. обаче Самуилов официално обяви, че връща акциите на сдружението на феновете с аргумента, че е наследил 12 млн. лева задължения, както и заради отказа на общината да прекрати концесията на стадиона на \"Ботев\", дадена на Цветан Василев. Само три месеца по-късно той се завърна, за да продължи да издържа клуба, но без да е акционер. В момента бизнесменът е свързван и със  сделката за купуването на Общинска банка . Наскоро заместник-кметът по \"Спорт, младежки дейности и социална политика\" в община Пловдив Георги Титюков обясни, че в момента са изразходвани 10 милиона лева за стадион \"Христо Ботев\". \"Те са вложени в бетон и стомана. За съжаление трябват още 20-25 милиона лева, за да бъде довършен стадионът. В постоянна връзка сме с Ангел Палийски и Георги Самуилов, но няма да бъде коректно да кажа какво сме планирали\", каза Титюков преди десет дни пред Канал 3.", "date": "2018.01.22", "title": "Община Пловдив готви нова концесия за стадиона на \"Ботев\", като ще добави 7-8 декара"}
{"url": "https://www.dnevnik.bg/bulgaria/2018/01/22/3116414_akciznata_sistema_na_agenciia_mitnici_bila_sigurna_no/", "text": "Системата за обмен на информация между агенция \"Митници\" и НАН - Българска акцизна централизирана информационна система (БАЦИС) не е била манипулирана, но ако това се е случило, то няма как да се докаже. Това е основният извод след продължилото три часа изслушване в парламента, провокирано от данни, изнесени миналата седмица от БСП, че има риск за финансовата сигурност на страната. Причината е, че в централизираната система за контрол на акцизните стоки не оставят следи влизанията или направените промени, защото това са параметрите, зададени при изграждането й. Пред депутатите от вътрешната и бюджетната комисия за  доклада на ДАНС и прокуратурата за заплаха за финансовата сигурност на страната  от 2016 година говориха финансовият министър Владислав Горанов, главният прокурор Сотир Цацаров, директорът на Агенция \"Митници\" Георги Костов, неговият заместник Борислав Борисов, както и агентът от ДАНС по киберсигурността Николай Николов. В четвъртък председателят на парламента Цвета Караянчева поиска разсекретяване на материали по казуса, като за днешното обсъждане това вече беше факт. Изказванията на представителите на институциите бяха белязани от противоречия, те не отговаряха на въпросите конкретно и докрай. Но от тях се разбра, че констатираните проблеми в системата, отразени в доклада на ДАНС и прокуратурата, са били отчасти отстранени. Те са свързани с това, че всички служители на Агенция \"Митници\" са можели да влизат с една и съща универсална парола (по това още се работи), както и че от това не остава следа. Последното е променено още лятото на 2016 година. На практика от дискусията нямаше смисъл, защото нови данни не бяха представени. Още в петък прокуратурата съобщи, че на  два пъти е отказала да образува разследване  поради липса на данни за престъпление, а от друга - заседанието беше използвано за политически реплики между управляващите и опозиция ден преди дебатите по внесения от БСП вот на недоверие. По време на дебатите дори председателят на вътрешната комисия и зам.-лидер на ГЕРБ Цветан Цветанов поиска от главния прокурор коментар на мотивите на вота на недоверие. Изказването му бе посрещнато от бурни реакции от депутатите от левицата, които един през друг му казаха да се въздържа от подобни предложения, внушения и коментари. Самият Цацаров заяви, че дори и да поискат това от него, не би коментирал политически въпроси. Цацаров: БАЦИС е развален водомер, през който не се знае какво минава \"На практика сме изчерпвали всички възможни средства за доказване - снемали сме обяснения, изисквали сме документи, стигнало се е до положение, при което е иззет и копиран целият харддиск на основния компютър. В крайна сметка изводът е системата позволява манипулация и тя така я позволява, че от нея очевидно не остават следи. За да започнем производство, трябва да имаме конкретно виновно лице\", обясни още главният прокурор  защо обвинението не е започнало разследване по случая . Той определи системата като \"развален водомер, пред който не се знае какво минава\". \"Липсата на лог файлове за одит на системни процеси, осъществяващи комуникации, достъп и други в интегрирано комуникационно устройство за наблюдение и контрол (ИКУНК), не позволяват да се определи еднозначно нерегламентиран достъп и манипулации. Производство се започва и обвинение има, когато е извършено престъпление от конкретно лице. В конкретния случай това е недоказуемо\", допълни той. Цацаров коментира задочно и изказване на представител на Българската петролна и газова асоциация - Андрей Делчев, по-рано в понеделник пред Би Ти Ви. Делчев твърди, че за определен период са били заличени компютърни маркирания на операции в БАЦИС. Главният прокурор отрече такава информация да се е появила в някои от разпитите. \"Те говорят по телевизията, но не и пред разследващите. С изключение на две от фирмите, които са подписали сигнала и са членове на тази асоциация, обективността изисква да кажем, че нито един от големите вносители и производители на гориво у нас не изнесе и отрече съществуването на данни за умишлено манипулиране на системата и на загубата записи, каквото се твърди днес от представител на тази асоциация\", коментира главният прокурор. Той заяви, че прокуратурата нямала абсолютно никакви съмнения в констатациите от доклада, защото той не съдържал противоречия и прокуратурата го приемала изцяло. Горанов и Костов: Митниците и системата работят добре Встъпителните изказвания на Горанов и Костов изобилстваха от статистика за добрата работа на митниците и постоянния ръст в събираемостта на акцизи за фиска. Костов обясни пред депутатите, че през 2012 г. приходите от акциз са били 4 млрд. 47 млн. лв., като след въвеждането на системата БАЦИС ръстът е 23.1 процента. \"Тази година приходите от акциз са 4 984 млрд. лв., а ръстът е 930 млн. лв.\", каза Костов. Иначе от изслушването на двамата се разбра, че осем от констатациите за БАЦИС в доклада на ДАНС са отстранени, последната е в процес на отстраняване, като срокът за това е 1 юли 2018 г. Миналата седмица финансовият министър каза, че  всички  слабости в системата са отстранени отдавна . Това, което предстои да се оправи до края на първото шестмесечие на годината, е въвеждането на индивидуален акаунт, за да не става влизането с една и съща слаба парола от всички. До момента това е направено в 47 ИКУНК-а и предстои да се направи в останалите до 140.  Финансовият министър се съсредоточи в обвинения, че причините за проблемите в системата са в правителството преди поемането на управлението от ГЕРБ през 2009 г., както и в периода, в който партията не е била в управлението през 2013 г. \"Искам да заявя категорично, че, първо: твърдението, че от лятото на 2016 г. до деня, в който се посочиха мотивите за вота, не са предприети никакви действия и системата не е коригирана, са неверни\", каза министърът в отговор на обвинения на левицата. По думите му не само през 2016 г., а впоследствие и 2017, и 2018 г. продължавали действията по усъвършенстване на системата. \"Това, че 2016 г. в нея са констатирани отделени рискове, не се отрича, но е факт, че всички констатации от 2016 г. са отстранени\", коментира още Горанов. \"Това, че системата работи и е от полза на българската митническа администрация, е безспорен факт и питам аз: По-добър ли е контролът и по-добър ли е бил контролът тогава, когато системата не е съществувала?\" По думите му Наредбата за монтиране на измервателни уреди в данъчните складове е приета чак през 2010 г., т.е. три години след влизането на страната в ЕС, когато е трябвало да се случи. След това е обявена поръчка за изграждане на БАЦИС през 2012 г., която е започнала да работи в началото на април 2013 г. По думите му отговорността за системата трябвало да се раздели между него и Петър Чобанов, който бе финансов министър в кабинета на Пламен Орешарски. Горанов бе попитан от Румен Гечев от БСП как не е забелязал проблема в системата от 2013 г. до 2016 г. На което министърът отговори само, че са били факт констатираните от ДАНС слабости и те са били отстранени. Той посочи, че нито в доклада на ДАНС, нито в изводите на прокуратурата се съдържа нито една от посочените в публичното пространство констатации за манипулации и за извършване на закононарушение. Данни за подобни манипулации не са налични и анонсите в тази посока Горанов окачестви като чисто политически провокации с оглед нагнетяване на напрежение около предстоящото гласуване на вот на недоверие към правителството. Друго противоречие в дискусията бе, че Димитър Георгиев, шеф на ДАНС, заяви, позовавайки се на доклада на ръководената от него агенция, че влизането в ИКУНК или отдалечения достъп е ставал с една и съща слаба парола от всички митничари, което създава опасност за лесна манипулация. Зам.-директорът на Агенция \"Митници\" Борислав Борисов пък заяви, че всеки митничар е влизал с електронен подпис, имал е своя парола, като парола имало за всеки конкретен митнически пункт. По тази причина той отрече възможността митничар от Калотина да може да влиза в системата на Дунав мост например. След комисията Георгиев обясни за \"Дневник\", че влизането в конкретен компютър става чрез електронен подпис на митничар, но след това влизането в БАЦИС става с лесна и еднаква парола, откъдето е дошла разликата в изказванията им. БСП: Защо не се усъмнихте в обществената поръчка? Прокуратурата е трябвало да бъде сезирана за провеждането на търга по избор на фирма по изработването на БАЦИС през 2012 г. твърдят депутатите от левицата. Консорциум \"Айдом и Ай Би Ес\" е спечелил обществената поръчка за изработването на системата. От БСП зададоха въпроса и как поръчката е била приета като изпълнена, като след това са оправяни неща в системата, които все още не са готови докрай. Представителите на Агенция \"Митници\" бяха попитани кой е бил в комисията, която е одобрила фирмата, изработила системата, и как тази комисия е допуснала тя да се изгради с такива слабости, както и дали е направено умишлено. Според Борислав Борисов системите в агенцията се приемат от надзорен съвет. Той отказа да коментира умисъл в това решение, но пък каза, че такъв нямало от митниците.", "date": "2018.01.22", "title": "Акцизната система на Агенция \"Митници\" била сигурна, но и няма как да се докаже обратното"}
{"url": "https://www.dnevnik.bg/sport/2018/01/22/3116666_sportniiat_sud_zapochna_izslushvaneto_na_39_rusnaci/", "text": "Спортният арбитражен съд (КАС) започна изслушването на 39 руски спортисти, получили доживотни наказания. Състезателите бяха наказани заради нарушаване на антидопинговите правила по време на зимните олимпийски игри в Сочи 2014. Те са част от общо 43 спортисти, които получиха забрана да се състезават в бъдещи олимпийски игри. След огромния скандал и разкритията за масова употреба на допинг Международният олимпийски комитет (МОК) отне медалите на провинилите се. Русия няколко пъти отрече държавата да има намеса в програмата за употреба на допинг, описана в докладите на независимата комисия на Световната антидопингова агенция (WADA). Адвокати, защитаващи интересите на руските спортисти, заявиха в изявление, че състезателите са били наказани \"въпреки липсата на конкретни доказателства срещу някой от тях\" и в нарушение на правата им. \"Спортистите се надяват, че КАС ще им осигури справедливо изслушване\", посочиха адвокатите. Наказаните руски спортисти се състезават в хокея, бобслей, скелетон, шейни, ски бягане, бързо пързаляне с кънки и биатлон. Заради мащаба на процеса съдът, чието седалище е в Лозана, пренесе изслушването в Женева. Бившият шеф на руската антидопингова агенция Григорий Родченков, който беше един от ключовите свидетели, довели до разкриването на допинг в руския спорт,  ще даде показания, въпреки че е получил заплахи за живота си . КАС обяви, че Родченков и авторът на доклада на WADA - Ричард Макларън, ще свидетелстват по телефона или чрез видеовръзка. Изслушванията ще продължат седмица. Очаква се окончателното решение на спортния съд да бъде обявено в края на месеца, само дни преди началото на зимните олимпийски игри в Пьонгчанг. Игрите започват на 9 февруари и ще продължат до 25 февруари. ", "date": "2018.01.22", "title": "Спортният съд започна изслушването на 39 руснаци, които се борят да изчистят имената си"}
{"url": "https://www.dnevnik.bg/sviat/2018/01/22/3116368_zashto_turskata_operaciia_v_siriia_e_igra_na_imitacii/", "text": "Турската операция в кюрдските райони от Северна Сирия може да бъде наречена война на имитации. И то от страна практически на всички играчи, замесени пряко или косвено в последните събития.  Турция имитира внушително настъпление, анонсирано няколко пъти, но реализирано засега доста вяло, главно с усилията на лоялните към Анкара отряди на Свободната сирийска армия. Самите турски войски за момента не бързат да влизат в сериозни наземни сблъсъци с кюрдите и се ограничават с въздушни удари. Имитация, предназначена за вътрешна употреба, изглежда са и официалните мотиви за операцията - Анкара сочи за цел борба с тероризма. Но кой нарича терористи сирийските кюрди - само турските пропагандатори, а дълбоко в себе си и те май не вярват в собствените си обвинения.  , те (поне в първата фаза от турската операция) имитират дейна съпротива. На думи заплашват агресора с разгром, но засега не му дават сериозен отпор, не минават в контраатака на други отсечки от фронта, за да отклонят турците и съюзниците им от Африн - западната част от Сирийски Кюрдистан. Налага се впечатлението, че на известно ниво е постигната някаква уговорка, според която турците ще установят по границата обещаната 30-километрова буферна зона, без кюрдите да ги възпрепятстват.  Имитация наподобяват и   след началото на турската операция. Формално страховитите му изявления всъщност не струват кой знае колко. При все че северните кюрдски райони формално са част от Сирия, властта на Башар Асад не стига до тях. И заплахата да бъдат сваляни турски самолети, нарушили въздушното пространство на Сирия, едва ли ще бъде осъществена. Поне защото това изобщо не влиза в плановете на Кремъл - покровител и спасител на сирийското ръководство. , изявленията й, че е разтревожена от ситуацията в Северна Сирия, също са имитация на осъждане. Един вид задължителна програма, която няма как да не се изпълни, но едва ли ще има сериозни последици.  Логично е да предположим, че операцията в Африн е била подробно обсъдена в Москва, където неочаквано пристигнаха на 18 януари шефовете на турския генерален щаб и на разузнаването. Кремъл надали е бил изненадан от развоя на събитията. Показателно е своевременното изтегляне на руските военни тъкмо от районите, обстрелвани впоследствие от турска авиация. За кюрдите това бе повод да обвинят Москва в сговор с Анкара.  . Цялата му дейност по сирийското направление в последно време има вид на имитация. Имитация на ясна и цялостна стратегия, която си поставя конкретни цели. Да припомним само изявлението, че ще подпомогне създаването на трийсетхилядни въоръжени формирования от сирийски кюрди. Впоследствие официални лица от Вашингтон дадоха заден ход в опит да убедят Анкара, че не е разбрала правилно американците, но беше вече късно. Именно тези планове на САЩ подтикнаха президента Ердоган да започне военна операция в Африн. Операция, в течение на която Турция и САЩ, съюзници в НАТО, има риск да се озоват от различни страни на фронтовата линия.  Турската армия засилва присъствието си на границата със Сирия - прехвърля в граничните райони военна техника и обстрелва с артилерия кюрдските \"Сили за защита на народа\" в Северна Сирия. Военните приготовления по границата със Сирия тръгнаха с пълна пара, след като президентът на Турция Реджеп Тайип Ердоган постави на кюрдите ултиматум: до седмица да напуснат заеманите позиции или да бъдат ликвидирани. Силовата акция на Анкара може да тласне кюрдите към оттегляне от мирния процес и да провали Конгреса на сирийския национален диалог, насрочен за края на януари в Сочи.", "date": "2018.01.22", "title": "Защо турската операция в Сирия е \"игра на имитации\""}
{"url": "https://www.dnevnik.bg/sport/2018/01/22/3116680_manchestur_junaited_privleche_sanches_arsenal_poluchi/", "text": "Манчестър юнайтед\" обяви привличането на Алексис Санчес. Чилийският футболист преминава на \"Олд Трафорд\" от \"Арсенал\" с договор за четири години и половина. Като част от сделката лондончани взимат Хенрих Мхитарян от \"Юнайтед\". Твърденията в медиите на Острова са, че Санчес ще получава по 500 хил. паунда седмично в новия си клуб. \"Развълнуван съм да се присъединя към най-големия клуб в света. Прекарах прекрасни три години и половина в \"Арсенал\" и нося със себе си много хубави спомени от този велик клуб и привържениците му. Възможността да играя на този исторически стадион и да работя с Жозе Моуриньо е нещо, което не можех да откажа\", каза Санчес пред сайта на новия си клуб. Той посочи, че се гордее с това, че ще е първият чилиец, който ще играе в \"Юнайтед\". \"Надявам се да покажа на привържениците ни по света защо клубът искаше да ме доведе тук.\" Интерес към Санчес имаше и \"Манчестър сити\". \"Гражданите\" обаче  се отказаха от надпреварата за подписа му . Моуриньо описа Санчес като един от най-добрите атакуващи футболисти в света. \"Той ще допълни нашата много млада и талантлива група от атакуващи играчи\", заяви португалецът. Очакванията му са чилиецът да донесе амбиция на отбора. Специалния благодари на Мхитарян и изтъкна ролата му за спечелването на Лига Европа преди година. Трансферът поставя много въпроси около бъдещето на \"Арсенал\". Това е пореден случай, в който лондончани са напуснати от свой основен футболист.", "date": "2018.01.22", "title": "\"Манчестър юнайтед\" привлече Санчес, \"Арсенал\" получи Мхитарян"}
{"url": "https://www.dnevnik.bg/photos/2018/01/22/3116267_fotogaleriia_svetovnite_snimki_na_denia_-_22_ianuari/", "text": "Зимен ден в Токио, Япония.", "date": "2018.01.22", "title": "Фотогалерия: Световните снимки на деня - 22 януари 2018 г."}
{"url": "https://www.dnevnik.bg/sviat/2018/01/22/3116682_pravitelstvoto_v_sasht_shte_vuzobnovi_rabota_sled/", "text": "Демократите в Сената на САЩ са се съгласили на компромис, за да може да се приеме планът за временно финансиране на правителството и да спре парализата на федералните служби (shutdown), предадоха световните агенции, цитирани от БТА. Председателят на демократите в Сената Чък Шумър посочи, че след множество обсъждания, предложения и контрапредложения, двамата с ръководителя на републиканците са постигнали съгласие. Неколцина сенатори демократи очакват днес да бъде гласувана резолюция за продължаване до 8 февруари на временното финансиране на федералното правителство, чиято работа остана парализирана вече трети ден. Досега демократите отказваха да гласуват за продължаването без солидни гаранции за оставането в САЩ и получаването на законен статут на  \"мечтателите\" - младежи, пристигнали незаконно в САЩ , когато са били деца. Парализата на федералните агенции з апочна в събота сутринта , което попречи на хиляди държавни служители да отидат на работа днес. Президентът Доналд Тръмп обвиняваше за нея демократите и днес повтори критиките си към тях с публикация в \"Туитър\".  Долната камара на Конгреса - Камарата на представителите - също ще трябва да прегласува текста, тъй като резолюцията на Сената се различава от гласуваната в Камарата в петък", "date": "2018.01.22", "title": "Правителството в САЩ ще възобнови работа след компромис в Сената"}
{"url": "https://www.dnevnik.bg/sviat/2018/01/22/3116671_avstriia_shte_sudi_evrokomisiiata_zaradi_planovete_na/", "text": "Австрия планира да съди Европейската комисия, защото е позволила на Унгария да разшири атомната си електроцентрала \"Пакш\", предаде \"Ройтерс\". Аргументът е, че Виена не приема ядрената енергия като начина за справяне с климатичните промени или като инструмент в името на общия европейски интерес.  Позицията на Австрия срещу ядрената енергетика - която страната поддържа от години - беше повторена в коалиционното споразумение между лидера на консерваторите и канцлер Себастиан Курц и вицеканцлера и председател на Партията на свободата Хайнц-Кристиан Щрахе. Говорител на австрийското министерство на устойчивото развитие каза и че за Виена \"ядрената енергия не е нито устойчива форма на енергийни доставки, нито отговор на климатичните промени\" и че правителството \"се е съгласило, че има достатъчно причини Комисията да бъде съдена.\" Регулаторите в Брюксел, които анализират отпускането на държавна помощ от страните членки,  одобриха плановете на Унгария  да изгради два нови реактора към АЕЦ \"Пакш\" с помощта на руската корпорация \"Росатом\". Те ще удвоят капацитета на централата, който е 2000 мегавата, а изграждането им трябва да започне тази година и да приключи частично (за първия реактор) до 2025 г. Решението на Еврокомисията може да се оспори в Съда на ЕС до 25 февруари, каза говорителят във Виена. Австрия вече предприе подобна стъпка срещу комисията през 2015 г. заради подкрепата за разширяването на атомната централа \"Хинкли пойнт\" на стойност 22.24 милиарда долара.", "date": "2018.01.22", "title": "Австрия ще съди Еврокомисията заради плановете на Унгария да разшири АЕЦ \"Пакш\""}
{"url": "https://www.dnevnik.bg/biznes/2018/01/22/3116693_evropa_izmislia_politicheski_kriterii_za_vlizaneto_na/", "text": "Бившият премиер Иван Костов смята, че политиците в ЕС измислят несъществували досега и незаписани никъде политически критерии за присъединяването на България към еврозоната. В същото време според него сегашният момент е навременен за усилията на България да се придвижи към така наречената чакалня на еврозоната, известна като механизма ЕРМ 2. Пред телевизия On Air Костов цитира посочените от еврокомисаря по икономиката Пиер Московиси условия като засилване на икономиката, привличането на повече частни инвестиции, подобряване на условият ана пазара на труда и решаване проблемите на неравенството за влизане на България във валутния съюз. Тези допълнителни изисквания никъде не са записани, посочи Костов. Допълни, че условията на пазара на труда в България са по-добри от тези във Франция. Даде пример и с Литва, която не е отговаряла дори на формалните изисквания за членство в еврозоната, когато е била поканена да влезе. Целта на тези допълнителни условия е политически да бъде спряна страна, която изпълнява измеримите изисквания, смята Костов. В анализ на процесите на приватизация, започнали в България в средата на 90-те години на миналия век, Костов посочи, че обикновено не се взимат предвид пасивите на държавните предприятия тогава, част от които са в основата на фалита на 15 банки по време на банковата криза в онзи период. Посъветва да се видят данните на БНБ и на НСИ, за да се оцени правилно какво е било състоянието на държавните дружества. За периода на своето управление обяви, че от приватизирани 70 предприятия само две не са оцелели впоследствие. За ситуацията в момента бившият премиер анализира, че е притеснен от това, че в сърцевината на българския дебат е вкарано негативното отношение към частната собственост и към нейната неприкосновеност. България става несигурна страна за инвестиции. Това е отрова, която прониква в дълбочинната тъкан на обществото, което го прави неспособно да посрещне предизвикателствата. Такова общество не може да върви напред, защото у него е разбито доверието, анализира Костов.", "date": "2018.01.22", "title": "Европа измисля политически критерии за влизането на България в еврозоната, смята Иван Костов"}
{"url": "https://www.dnevnik.bg/biznes/2018/01/22/3116696_evrogrupata_odobri_zaem_ot_67_mlrd_evro_za_gurciia/", "text": "Еврогрупата даде днес принципното си съгласие за отпускане на нов транш финансова помощ за Гърция в размер на 6.7 млрд.евро, съобщи нейният председател, финансовият министър на Португалия Мариу Сентену, цитиран от Франс прес и БТА. \"Еврогрупата утвърди третия доклад по програмата на реформи на Гърция. Свършена е огромна работа, която ще позволи на Европейския стабилизационен механизъм да отпусне нов транш от макрофинансовата помощ в размер на 6,7 милиарда евро\", каза Сентену. В същото време той отбеляза, че на Гърция остава \"да направи още редица бюджетни усилия\" и изрази увереност, че страната ще се справи с тази задача. Според европейския комисар по икономическите и финансовите въпроси Пиер Московиси Гърция може тази година да излезе от програмата за външна макрофинансова помощ и \"да стане нормална страна от еврозоната\".", "date": "2018.01.22", "title": "Еврогрупата одобри заем от 6.7 млрд. евро за Гърция"}
{"url": "https://www.dnevnik.bg/biznes/2018/01/22/3116697_protestite_v_davos_sa_zabraneni_zaradisnegovalej/", "text": "Протестите срещу Световния икономически форум в Давос тази седмица бяха забранени заради обилния снеговалеж в швейцарския алпийски курорт, предаде ДПА. Местните власти обясниха, че свободното пространство в града е ограничено заради натрупалия сняг. Поради тази причина те няма да разрешат планираните протести на леви групи. Младежкото крило на Германската социалдемократическа партия обвини Давос, че се е огънал пред световния елит. Това решение е \"скандално ограничаване на свободата на словото\", казаха младите германски социалдемократи. Обилният снеговалеж в района на Давос наруши движението на влаковете и спря автомобилния трафик в града днес, отбелязва ДПА. Световният икономически форум в Давос ще се проведе от утре до петък. Той ще събере над 3000 държавници, бизнес лидери, учени и лидерите на гражданското общество. Сред над 70-те политически ръководители, които ще участват във форума, ще бъде германският канцлер Ангела Меркел. Присъствието на президента на САЩ Доналд Тръмп, планирал да дойде в Давос, обаче е под въпрос заради кризата с парализата на федералното правителство.", "date": "2018.01.22", "title": "Протестите в Давос са забранени заради...снеговалеж"}
{"url": "https://www.dnevnik.bg/sport/2018/01/22/3116706_elitna_grupa_s_pone_16_otbora_i_sezon_prolet-esen/", "text": "Промяна из основи - така може да се опишат идеите, заложени в предизборната програма на единия от кандидатите за президент на Българския футболен съюз (БФС) Ивайло Дражев. Неговите виждания включват кардинални промени, включително и на хода на сезона в клубния футбол. Бившият президент на \"Черноморец\" предлага нов формат на първенството. По думите му в елита ще има 16 или 18 отбора, колкото ще са и във второто ниво. \"Първенството ще започва на 20 март и ще завършва на 15 ноември, като през лятото ще има 40 дни почивка. Така ще бъде много по-икономично, мачовете ще се играят при по-добро време и нашите клубове ще бъдат по-подготвени за мачовете в европейските клубни турнири\", смята Дражев. Сред идеите му е и ограничаването на броя на чужденците - нещо,  за което говори и друг от кандидатите за поста Любослав Пенев . Също и в училищата да има треньори-скаути. \"Всички футболни клубове ще бъдат преобразувани като сдружения с нестопанска цел\", продължи Дражев. Той предвижда да осигури по-изгоден за клубовете договор за телевизионните права. Дори твърди, че вече имал предложение за 15 милиона лева. Дражев иска националният стадион \"Васил Левски\" да бъде предоставен от \"Национална спортна база\" ЕАД на БФС. \"Ние ще направим основен ремонт на стадиона - с козирки, осветление и отопление.\" \"Моят конфликт с това ръководство е още от избирането му през 2005 г. Още тогава казах, че те няма да допринесат с нищо за развитието на българския футбол и се оказах прав. Имам много въпроси към сегашното ръководство на БФС и ще ги задам по време на конгреса\", каза кандидатът. Той обвини сегашното ръководство, че е раздало 640 хил. лева \"предизборно\" между аматьорските клубове. \"Аз очаквам поне 150 (клуба) да ги подкрепят. Такава е бройката на клубовете, които получиха пари от футболния съюз преди три месеца\". Конгресът на БФС е на 16 февруари. За четвърти пореден мандат ще се бори Борислав Михайлов, който вече получи подкрепата на част от водещите клубове в елита. Срещу него ще са Пенев и Дражев.", "date": "2018.01.22", "title": "Елитна група с поне 16 отбора и сезон \"пролет-есен\" предлага Дражев на българския футбол"}
{"url": "https://www.dnevnik.bg/sport/2018/01/22/3116721_juventus_produlji_po_petite_na_napoli_s_pesteliva/", "text": "Ювентус\" продължи успешното си преследване на водача в Серия А \"Наполи\". Шампионите се наложиха с 1:0 срещу \"Дженоа\" в среща от 21-ия кръг на италианското първенство. Важния гол за \"бианконерите\" вкара Дъглас Коста в 16-ата минута. \"Ювентус\" остава на точка от \"Наполи\", който има 54. Третият \"Лацио\" е на десет зад черно-белите. Шампионите направиха достатъчно, за да спечелят срещата, без да си създават затруднения. Те владееха инициативата и не позволиха на съперника да създава опасности, като за целия мач \"Дженоа\" нямаше нито един точен удар. В 16-ата минута Коста се възползва от подаване на Марио Манджукич пред вратата и даде преднина на отбора си. До края \"Ювентус\" атакуваше и създаде няколко добри атаки, но чистите възможности отсъстваха и до нови голове не се стигна.", "date": "2018.01.22", "title": "\"Ювентус\" продължи по петите на \"Наполи\" с пестелива победа"}
{"url": "https://www.dnevnik.bg/sport/2018/01/22/3116614_makenrou_obiavi_duela_dimitrov_-_kirios_za_budeshteto/", "text": "Какво ще се случи с тениса след края на ерата на Роджър Федерер, Рафаел Надал и Новак Джокович? Кой ще ги замени? Има ли достатъчно талант и харизма в следващото поколение, за да вдъхновява феновете в идните десет години? С отговорите на тези въпроси се зае легендата Джон Макенроу в рубриката си \"Самопровъзгласилият се комисар на тениса\" по \"Евроспорт\". \"Докато гледах  мача между Григор Димитров и Ник Кириос , най-накрая получих прозрение какво може да е бъдещето на нашия спорт. Беше епично, напрегнато, страстно и диво\", заяви носителят на шест титли от Големия шлем и бивш №1. \"Способността на Димитров да играе по-добре във възловите точки направи разликата в този мач. Но  Кириос е абсолютно непредвидим , а гръмотевичните му удари са чиста доза брилянтност. Втори сервис с 220 км/ч при точка за пробив? Шегуваш ли се? Този е по-луд, отколкото си мислех\", допълни американецът. В четвъртфиналите  Димитров се изправя срещу Кайл Едмънд . Мачът е във вторник рано сутринта и ще започне не по-рано от 5.30 часа, като можете да следите развоя му на живо в \"Дневник\". В лицето на канадския тинейджър Денис Шаповалов Макенроу вижда друг от вълнуващите играч на бъдещето. \"Наскоро казах, че Шаповалов може да влезе в топ 5 до няколко месеца. Трябва да призная, че може би малко избързах. Но въпреки че го видях да се срива в петия сет срещу Цонга, все още вярвам в това момче. На моменти той е също толкова гръмотевичен, колкото Кириос, и има ледено спокойствие.\" Според Макенроу е крайно време соченият от мнозина специалист Александър Зверев да сложи край на серията от ранни отпадания в турнирите от Големия шлем. \"Имаш много време пред себе си, но трябва да се отървеш от този комплекс. Какъв №1 искаш да бъдеш - Роджър Федерер или Марсело Риос?\" Макенроу обяви и списък от няколко млади играчи, които \"вече са тук и чукат на вратата\" - Хьон Чун, Андрей Рубльов, Франсис Тиафо, Данийл Медведев, Борна Чорич, Алекс де Минор и Карен Хачанов.", "date": "2018.01.22", "title": "Макенроу обяви дуела Димитров - Кириос за бъдещето на тениса"}
