{"url": "http://www.dnevnik.bg/sport/2017/10/31/3069787_roma_nanese_tejuk_udar_sreshtu_chelsi_psj_i_baiern_sa/", "text": "Рома\" нанесе тежък удар срещу \"Челси\" след победа с 3:0 в Шампионската лига. \"Вълците\" от Рим изиграха силен мач на \"Олимпико\" и излязоха начело в групата си. Стефан Ел Шаарави даде преднина на домакините още в първите секунди, а след това вкара още един гол. След почивката Диего Пероти отбеляза със силен удар и увеличи преднината на отбора си. \"Рома\" събра осем точки и е на върха в група С. \"Челси\" остана втори с една по-малко. В другия мач \"Атлетико\" се препъна у дома за 1:1 с \"Карабах\" и е трети с три точки. В група В ПСЖ и \"Байерн\" взеха нови победи и вече си осигуриха място в осминафиналите на турнира. Парижани разгромна с 5:0 \"Андерлехт\" и натрупаха четири успеха от четири мача при голова разлика 17:0. \"Манчестър юнайтед\" продължи победния си ход и също взе четвърта победа след 2:0 срещу \"Бенфика\". Англичаните обаче ще трябва да изчакат още, за да подпечатат класирането си за следващата фаза. Същото важи и за \"Барселона\", който направи 0:0 с \"Олимпиакос\" като гост, но е убедително начело в групата си с десет точки и три преднина пред миналогодишния финалист \"Ювентус\". \"Бианконерите\" стигнаха до 1:1 срещу \"Спортинг\" в Лисабон. В Рим мачът започна отлично за \"Рома\". Само след около 40 секунди Един Джеко свали с глава към Ел Шаарави, който със силен удар от воле вкара. Последваха атаки и пропуски пред двете врати. В 36-ата минута Ел Шаарави се възползва от грешка в защитата на съперника и удвои. След почивката \"Рома\" стигна до нов гол. В 63-ата минута Пероти стреля много силно в долния десен ъгъл и направи резултата 3:0. \"Челси\" се оказа под стрес, а \"вълците\" пропуснаха отлични възможности за още по-убедителна победа. Лондончани, които играха разочароващо, станаха първият английски отбор, загубил мач в Шампионската лига този сезон. ПСЖ и \"Байерн\" направиха необходимото, за да се класират за осминафиналите и в следващите два кръг ще трябва да определят кой ще завърши първи в групата. Парижани постигнаха поведоха с гола на Верати в 30-ата минута, а секунди преди почивката Неймар удвои. След почивката настъпи времето на Курзава. Той игра много силно и вкара три гола, за да направи победата на отбора си още по-гръмка.", "date": "2017.10.31", "title": "\"Рома\" нанесе тежък удар срещу \"Челси\", ПСЖ и \"Байерн\" са в следващата фаза"}
{"url": "http://www.dnevnik.bg/photos/2017/10/31/3069565_snimka_na_denia_princesa_po_ancug/", "text": "Херцогинята на Кеймбридж Катрин посети националния тенис център в Лондон, където се включи в тренировката на деца, възпитаници на клуба Катрин, която  , изглежда, вече се чувства добре, след като в началото на септември пропусна   заради сутрешно прилошаване. Сега херцогинята взе тенис ракета и се включи активно в тренировката на децата", "date": "2017.10.31", "title": "Снимка на деня: Принцеса по анцуг"}
{"url": "http://www.dnevnik.bg/biznes/2017/10/31/3069562_bulgariia_niama_nujda_ot_novi_golemi_energiini/", "text": "До 2035 г. България няма нужда от нови големи енергийни мощности. Ако има нови мощности, те трябва да бъдат само заместващи на действащите сега. Това мнение изрази председателят на Комисията за енергийно и водно регулиране (КЕВР) Иван Иванов на кръгла маса на тема \"Приоритетите на енергийния сектор в България до 2050 г. - европейски перспективи и стратегически рискове\", цитиран от БТА. Иванов припомни, че до 31 януари 2018 г. е срокът, в който големите термични централи от Маришкия басейн трябва да предоставят на Европейската комисия (ЕК) заявления за постигане на изключение от строгите изисквания за парниковите газове и изрази оптимизъм за положително решение. Едновременно с това той препоръча тези централи да преминат от въглища на природен газ, защото очаква в рамките на следващите няколко години България да има достатъчно алтернативи за доставки. Според председателя на парламентарната енергийна комисия Делян Добрев е много трудно да се определи какъв ще е енергийният микс през 2050 г., защото световната енергетика е на кръстопът. Според Добрев принципът, който трябва да се следва, е да се даде възможност на конкуренцията на пазара. \"Основният принцип, към който да се придържаме, е пазарният. Ако вземем решение на принципа на либерализацията, това ще е правилното решение\", допълни Добрев. Експерти от Центъра за изследване на демокрацията представиха три сценария за развитие на електроенергийния пазар до 2050 г. И при трите разходът на домакинствата за електроенергия като дял от доходите им ще се удвои, а около половината от микса ще е енергия от възобновяеми източници. Според тях, при всички сценарии, природният газ играе преходна роля на заместване на въглищата като гориво. Експертите са на мнение, че при очакваните средни цени на електроенергията през 2050 година нова ядрена мощност няма да бъде финансово устойчива, тъй като единичната цена на електроенергията, която би позволила проектът \"Белене\" да покрива разходите си, е поне 80 евро/МВтч.", "date": "2017.10.31", "title": "България няма нужда от нови големи енергийни мощности, смята председателят на регулатора"}
{"url": "http://www.dnevnik.bg/sviat/2017/10/31/3069571_oshte_edin_turski_kmet_podade_ostavka_oplakvaiki_se_ot/", "text": "Кметът на турския град Балъкесир подаде оставка заради \"непоносими\" заплахи и натиск от страна на управляващите. Ахмет Угур е шестият кмет, напуснал поста си в последните седмици, но първият, който говори публично срещу чистката на президента Реджеп Ердоган, отбелязва агенция \"Ройтерс\". Той заяви, че от негова страна \"няма корупция, няма нередности, няма провали, но въпреки това има натиск и заплахи чак в дома ми и срещу семейството ми. Това е повече от непоносимо\", заяви Угур, подчертавайки, че няма връзки с базирания в САЩ духовник  Фетхуллах Гюлен . Угур заяви, че е съжалява и че е обиден, но в мир със себе си, преди да избухне в сълзи. Бивш съратник на Ердоган, сега  Гюлен е смятан  за негов архивраг и обвиняван, че стои зад опита за преврат през 2016 г. Според президента мрежата  привърженици на Гюлен  е организирала опита за сваляне на властта и откакто си върна контрола над държавата, Ердоган провежда масова чистка в сферите на образованието, армията, полицията, съдебната система и медиите. Над 50 000 души са хвърлени в затвора и очакват съдебни дела за  връзки с Гюлен , 150 000 са уволнени или отстранени от работа. Оставката на Угур дойде след тези на  кметовете на Истанбул, Анкара , Бурса, Нигде и Дюздже. Доскорошният кмет на столицата Мелих Гьокчек е твърд лоялист и управляваше града повече от 23 години, преди да напусне в събота по заповед на Ердоган. \"Не го правя, защото смятам, че съм се провалил, че съм уморен или по друга причина. Чисто и просто следвам искането на Реджеп Тайип Ердоган, за когото вярвам, че ще направи страната водеща нация\", каза той в телевизионни обръщение. Близки до управляващата Партия на справедливостта и развитието коментатори обясняват отстраняването на кметовете на трите големи метрополии на Турция с това, че Ердоган прави планове за възможни предсрочни избори. На местата на отстранените кметове се предвижда да бъдат назначени нови, верни на Ердоган кадри, за да се гарантират нужните гласове на електората на парламентарните избори и на изборите за президент, предвидени за 2019 г. Последните допитвания за нагласите на електората на ПСР показват около 50 на сто подкрепа за изборите. Но в предстоящите до изборите две години този процент няма изгледи да се увеличи. Предвид международната конюнктура, икономическите трудности и политическите събития, изглежда трудно ПСР да достигне и надхвърли 50-те процента. И за да не допусне загуба на гласове до 2019 г., а също и за да спре възхода на опозиционното движение на  Мерал Акшенер , се твърди, че ПСР може да изтегли президентските и парламентарни избори, предвидени за 2019 г., и те да се проведат в края на месец юли на 2018 г., т.е. преди местните избори.", "date": "2017.10.31", "title": "Още един турски кмет подаде оставка, оплаквайки се от натиск и заплахи"}
{"url": "http://www.dnevnik.bg/kultura/2017/10/31/3069552_na_tatiana_lolova_i_e_losho_ot_vuztorg_ot_vuzhoda_na/", "text": "\"Българското кино е в луд възход, на мен ми стана лошо от възторг и ми е мъчно, че майка ми избърза да ме роди толкова отдавна, а не започвам актьорската си кариера сега, за да мога да се влея в тази прекрасна вълна.\" Тези думи, изречени не от друг, а от Татяна Лолова, бяха акцентът на пресконференцията на фестивала \"Киномания\", където голямата българска актриса дръпна дълго и подправено с чувство за хумор слово. Тя е звездата на включения в програмата \"Лили Рибката\" (реж. Ясен Григоров) - може би първото детско заглавие в най-новото българско кино, макар актрисата да предпочита да не се нарича \"детски\", а \"семеен\" - за да го гледат и родители. Четвърто българско заглавие в програмата е новият филм на награждавания документален режисьор Адела Пеева - \"Да живее България\". В него авторката на \"Чия е тази песен\" отново изследва темата за национализма, този път през съдбата на няколко младежи от София, Стара Загора и Пловдив, които определят себе си като патриоти и националисти. Къде е границата между двете понятия и прекрачваме ли я в България твърде лесно - тези въпроси изследва филмът на Адела Пеева.", "date": "2017.10.31", "title": "На Татяна Лолова й е \"лошо от възторг\" от възхода на българското кино"}
{"url": "http://www.dnevnik.bg/sport/2017/10/31/3069598_cska_privleche_holandski_poluzashtitnik/", "text": "ЦСКА привлече холандския полузащитник Роланд Алберг. Халфът подписа предварителен договор за две години, като той ще влезе в сила от 1 януари 2018 година, обявиха от клуба. \"Очаквам с нетърпение да се присъединя към новите си съотборници. Наясно съм в какъв клуб идвам - с богата история и традиции, с невероятна публика и атмосфера на стадиона. Аз съм темпераментен играч и всичко това напълно съвпада с моето желание да вървя напред и да постигам успехи\", каза 27-годишният футболист. Алберг идва от американския \"Филаделфия юниън\", където през последните два сезона има 53 мача и 16 гола. Преди това е играл две години и половина за холандския АДО (Ден Хааг), с който в 71 срещи в Ередивизи вкарва 16 пъти. Плеймейкърът е юноша на \"АЗ Алкмаар\", а в Холандия е играл и за \"Екселсиор\". ЦСКА вече се подготвя за гостуването си на \"Лудогорец\". Бразилецът Енрике започна упражнения с топка за пръв път, след като контузи глезена си по време на мача с \"Пирин\". Левият защитник Антон Недялков, който беше заменен заради травма в двубоя със \"Славия\", е възстановен.", "date": "2017.10.31", "title": "ЦСКА привлече холандски полузащитник"}
{"url": "http://www.dnevnik.bg/sviat/2017/10/31/3069504_i_na_men_-_kak_kampaniiata_metoo_izleze_ot_socialnite/", "text": "След като прочела серия болезнени истории под хаштага #MeToo (И на мен), 29-годишната Аманда Кроун осъзнала, че трябва да говори със съпруга си. Аманда, която е домакиня, отглеждаща двете деца на двойката, им пуснала филм и отвела мъжа си в спалнята, за да му разкаже как е била насилвана преди 9 години – още преди да се запознаят. \"Беше страшно и сякаш ме върна там\", казва Кроун пред репортер на \"Ройтерс\". \"Но просто му беше дошло времето.\" Три седмици след избухването на сексуалния скандал с холивудския продуцент  Харви Уайнстийн , хаштагът  #MeToo  заля социалните мрежи с призиви жертвите на сексуален тормоз и насилие да  разкажат историите си , за да дадат на непознатите и невярващите представа за мащаба на проблема. Но освен публичното разкриване, кампанията доведе до трудни лични разговори за някои жени, решили да споделят преживяното с близките си.  23-годишната Шарлът Кърк е решила да каже на майка си как наскоро гаджето на нейна приятелка я е опипало без разрешение. \"Отговорът ѝ беше: вярваш или не, нещата няма да се оправят, дори след като се омъжиш и родиш три деца. Тя е била в абсолютно същото положение\", казва Кърк. 28-годишната Райли Даунс е говорила с баща си, след като той е видял нейния  #MeToo  постинг. \"Не разказах случката с подробности, просто показах, че и аз съм понасяла такова нещо\", казва Даунс, която е учителка по танци в Тексас. \"Разбира се, татковците искат да защитят дъщеричките си, така че той реагира с гняв.\" Баща ѝ – Кевин, споделя, че \"нито един баща не иска да чуе за такова нещо\". В проучване на Ройтерс/Ипсос между 20 и 24 октомври, над половината от всички запитани казват, че са били подлагани на нежелани вербални или сексуални намеци. 11% от тях са постнали статус  #MeToo , 14% са отговорили или \"харесали\" чужд такъв в социалните мрежи. 44% са видели кампанията, но не са участвали в нея. 25-годишната журналистка Лиона Уолър от Калифорния е написала своя #MeToo пост, докато приятелят ѝ спял до нея. Преди това тя никога не му е споделяла, че в била насилена в колежа. За нападателят ѝ \"не\" не е означавало \"не\". \"Подадох му телефона и му показах какво съм написала\", казва Уолър. \"Той само ме прегърна. Беше специален момент\". Но понякога разговорите са прекалено болезнени. Мъж от Алабама, предпочел да запази анонимността си, разказва, че е научил, че дъщеря му е била изнасилена, след като кампанията я е подтикнала да сподели с майка си. \"Не знам какво мога да ѝ кажа, освен, че я обичам и че не бива да се срамува\", казва той пред \"Ройтерс\". \"Че вината не е нейна\".", "date": "2017.10.31", "title": "\"И на мен\" - как кампанията #MeToo излезе от социалните мрежи и влезе в домовете"}
{"url": "http://www.dnevnik.bg/biznes/2017/10/31/3069663_zemedelskoto_ministerstvo_shte_tursi_pari_za_pchelarite/", "text": "Министерството на земеделието, храните и горите ще направи анализ и ще потърси възможности за осигуряване на финансов ресурс за отпускане на държавна помощ \"де минимис\" за пчеларите. С това се ангажираха зам.-министрите Цветан Димитров и Лозана Василева пред представители на браншови организации на производители на мед и пчелни продукти. Двете страни се разбраха до средата на другата седмица да се проведе нова среща. Пчеларите се оплакаха от намалени добиви и поискаха срокът за преход към биологично пчеларство да бъде удължен от 1 на 3 години. Представени бяха обаче данни, че над 80% от пчеларите, които за кандидатствали за биологично производство, са заявени като биологични още през втората година. Отново беше обяснено, че по мярка 11 \"Биологично производство\" от Програмата за развитие на селските райони нови ангажименти не могат да бъдат поемани. Беше обсъдено и предложението за въвеждане на надписи \"имитиращ продукт\" на бурканчета, в които няма истински мед. Бяха набелязани и мерки, свързани с опазване на здравето на пчелите и превенция от неблагоприятни явления и третиране на земеделските площи с препарати, информира пресцентърът на земеделското министерство.", "date": "2017.10.31", "title": "Земеделското министерство ще търси пари за пчеларите"}
{"url": "http://www.dnevnik.bg/sport/2017/10/31/3069640_titla_4_za_ljuis_hamiltun_-_poslednata_ili_porednata/", "text": "Люис Хамилтън  си върна титлата във Формула 1 . След много силна 2017 г. британецът добави четвърта корона и влезе в много елитна компания, което безспорно отговаря на огромния му талант. Специалисти, фенове и дори съперници - всички се обединиха около мнението, че титлата на Хамилтън е напълно заслужена, след като след лятната пауза пилотът на \"Мерцедес\" се състезаваше сам със себе си. Сезон 2017 ще се запомни с това, че не беше тотално доминиран от \"Мерцедес\", а за първи път от доста години имаше истинска битка за титлата. Очаквано или не, \"Ферари\" оказа по-сериозен отпор и в първата половина от годината беше водещият отбор. Точно заради конкуренцията, която имаше обаче, Хамилтън успя да покаже най-доброто от себе си. Мотивиран от миналогодишния успех, когато загуби титлата от съотборника си Нико Розберг с пет точки, както и от ръкавицата, която Себастиан Фетел \"хвърли\" към него, Хамилтън доказа, че за момента той е пилотът, с когото всички трябва да се съобразяват. Девет победи, 11 полпозишъна и седем най-бързи обиколки - това е статистиката на британеца в изминалите 18 от общо 20 старта за сезона, с възможност бройката да се увеличи. През тази година Хамилтън доказа, че миналогодишната загуба само го е направила по-добър. Начинът, по който британецът започна да печели, поразително прилича на доминацията, която Михаел Шумахер имаше в началото на новия век. Хамилтън все още няма подобна поредна серия като тази на великия германец, но демонстрира същата скорост, влизайки в най-добрите години от кариерата си. Специалистите посочиха, че на 32 години британецът има същия брой титли като Шумахер на същата възраст, а германецът доказа, че може да продължи да печели и след 30-те. Факторите, които стоят зад титлата С драстичната промяна на техническите правила за сезон 2017 годината беше скок в неизвестното за всички отбори. Нови по-широки гуми, коренно различни болиди и по-строги изисквания към издръжливостта на агрегатите, всичко това предвещаваше интересна битка. Очаквано \"Мерцедес\" успя за поредна година да извади  . От въвеждането на турбохибридните мотори през 2014 г. германската марка доминира. \"Мерцедес\" спечели 62 от общо 77 старта за този период, но освен мощността от Щутгарт демонстрираха и голяма надеждност, която позволи на Хамилтън да бъде много постоянен. Неслучайно   е основният фактор за успеха на британеца освен огромния му талант. Хамилтън е едва един от двамата пилоти, заедно с Естебан Окон от \"Форс Индия\" (болид, задвижван от двигател на \"Мерцедес\" - бел. авт.), които нямат отпадане през сезона. Прословутият  , който използваха от \"Мерцедес\", също помогна много на Хамилтън. Натурално бърз пилот като него взе голямо предимство в един от най-важните елементи в съвременната Формула 1. Хамилтън взе 11 полпозишъна през годината и само три пъти (Австралия, Азербайджан и Малайзия) не спечели, тръгвайки от първата позиция. В същото време само един от успехите на британеца е, когато той стартира по-назад в колоната - това се случи в Сингапур, когато потегли едва шести. След трудното начало на сезона и изоставането с 25 точки от Фетел след шестия кръг, Гран при на Монако, \"Мерцедес\" и Хамилтън направиха сериозна стъпка напред през лятото. Първо германците   и освен това решиха проблема с гумите, който беляза началото на годината. Силният   се оказа решаващ – пет победи, едно второ място и само едно оставане извън подиума (9-о място в Мексико) доведоха до сериозната разлика с Фетел. Британецът спечели 145 от възможни 175 точки срещу едва 75 за германеца в същия период. Последният фактор, който според Хамилтън се е оказал и най-важен за титлата му, е  . Преди състезанието в Сингапур британецът обяви, че  спира да яде животински продукти  и е подобрил драстично физическата си форма. \"Чувствам се в най-добрата си форма физически и психически. През цялата година бях много силен и мисля, че взех най-правилното решение в живота си\", каза Хамилтън. Къде е мястото му сред великите С четири титли до момента и три в последните четири сезона ерата безспорно принадлежи на Хамилтън. Той свали Себастиан Фетел от трона му, а сега успя да се изравни с германеца по успехи. Толкова има и Ален Прост, а с повече са само двама пилоти – Хуан Мануел Фанджо (5) и Михаел Шумахер (7). Хамилтън вече е най-великият британски пилот в историята. Със спечелването на четвъртата си титла той изпревари легендата сър Джеки Стюърт, който има три. През сезон 2017 пилотът на \"Мерцедес\" стана №1 по  спечелени квалификации  и вече има 72, с четири повече от германеца. Той има и 62 победи, а Шумахер държи рекорда с 91. Той изостава от него и по други два показателя - най-бързи обиколки (77 срещу 38) и най-голям брой победи за един сезон. През 2004 г. Шумахер спечели 13 успеха, а Хамилтън има 11 през 2014 г. По време на  Гран при на САЩ  Хамилтън успя да изпревари легендарния германски пилот по друг показател – най-много стартове от първа редица, като вече има 117, с един повече от Шумахер. Според един от директорите на германския отбор, Ники Лауда, Хамилтън спокойно може да спори за званието най-велик в историята. Подобно мнение изказва и Пади Лоу. Британецът работеше с Хамилтън в \"Макларън\", а после и в \"Мерцедес\", преди да напусне в началото на 2017 г., за да се присъедини като технически директор на \"Уилямс\". \"Виждаме най-добрия Люис. Най-накрая той разбра как да впрегне огромния си талант и да взима най-правилните решения. Преди беше по-млад и не знаеше как да реагира дори когато нещата не се случват по най-добрия начин. Сега вече се справя дори когато денят не е идеален за него\", каза Лоу. Двукратният световен шампион Фернандо Алонсо, който беше съотборник на Хамилтън в дебютния му сезон във Формула 1 през 2007 г., също се изказа ласкаво за него. \"Ние сме в епохата на Люис. Той е най-добрият пилот на това време и всички се равняваме по него, а титлата му е напълно заслужена\", каза Алонсо, който преди години не беше в добри отношения с британеца. Уважение към големия си съперник показа и Себастиан Фетел. Той поздрави шампиона и обяви, че титлата му е напълно заслужена. Колко още ще печели британецът Без нови драстични промени в техническите правила за 2018 г. е трудно да си представим, че \"Мерцедес\" няма да бъде претендент №1 и през следващия сезон. Хамилтън вече изрази желанието си да спечели петата титла по най-бързия начин. \"Четири е супер, все пак се състезавам с №44, така че има някаква символика. Но пет ми звучи по-добре и искам да стана шампион за пети път още догодина. Освен това Себастиан има четири титли и ми служи като мотивация, искам да съм пред него, освен това той  продължи договора си до 2020 г. \", каза шампионът и обеща, че в следващите няколко години \"Ферари\" ще продължат да не го харесват, защото ще продължи да ги побеждава. Той има договор с тима си до края на 2018 г., но се очаква в най-скоро време да удължи споразумението си с \"Мерцедес\". Британецът вече обясни, че единственото, което го интересува, е Формула 1 и не мисли за участие в други надпревари,  подобно на Алонсо . \"Искам да се откажа, когато съм на върха, това е най-правилното нещо за един пилот, да го направиш, докато се бориш за победите. Би било много лесно да го направя като Нико, но аз искам да продължа, защото знам, че имам още скорост у себе си\", добави пилотът на \"Мерцедес\". Очакванията на специалистите са догодина битката за титлата да бъде още по-интересна от този сезон. Фетел увери, че продължава с още по-голяма амбиция, а на по-добра година се надява и Алонсо. \"Макларън\" ще премине към двигатели \"Рено\" и вярва, че ще предостави пакет на испанеца, с който да се бори за първа титла от 2006 г. насам. Като най-сериозен претендент за титлата обаче се смята  Макс Верстапен . Холандецът, който е само на 20 години, успя да вземе две победи през сезона, макар че неговият \"Ред Бул\" сериозно отстъпваше на двата най-добри болида. Нещо повече - в последните четири състезания Верстапен е пилотът, спечели най-много точки. Холандецът има 80 точки (можеха да са повече, ако не беше свален от подиума в Остин – бел. авт.), Хамилтън е със 70, а Фетел със само 42.", "date": "2017.10.31", "title": "Титла №4 за Люис Хамилтън - последната или поредната"}
{"url": "http://www.dnevnik.bg/biznes/2017/10/31/3069523_obshtinata_da_razvali_dogovora_za_remonta_na_bul/", "text": "Прекратяване на договора на строителната фирма \"Трейс груп холд\" за ремонта на булевард \"Княз Александър Дондуков\" заради некачественото му изпълнение. Това искане са отправили към Столичната община общинските съветници от групата на \"Реформаторския блок\" Иво Божков, Марта Геогиева и Трайчо Трайков в писмо до председателя на общинския съвет Елен Герджиков. Тримата искат и да бъде свикано извънредно заседание на съвета, на което да се потърси трайно решение на проблема с некачествените ремонти в града. Според правилника на Столичния общински съвет извънредни заседания могат да бъдат свикани от 1/3 от съветниците, 1/5 от гласоподавателите, по искане на председателя му или на областния управител на София. Съветници посочват, че се присъединяват към исканията, които вчера гражданската организация \"Спаси София\" отправи до кмета Йорданка Фандъкова. От организацията поискаха и Столичният общински съвет да се ангажира, че ремонтите в София ще се изпълняват качествено, като не се налага преправянето им, по-прозрачен строителен надзор, по-високи глоби, както и общината да не възлага нови поръчки на строителни фирми, които са изпълнили некачествено предишни ремонти. Ограничаване на участниците Днес Йорданка Фандъкова съобщи, че фирми, чиито договори с общината са били прекратени за некачествено изпълнение, няма да могат да участват в обществени поръчки за големи инфраструктурни проекти. Неотдавна кметът на София каза,  че ще поиска прекратяването на договорите на строителните фирми  \"Пътища и съоръжения\" ЕАД и \"ПСТ груп\" ЕАД заради лошо изпълнени ремонти и поддръжка на уличната мрежа.  \"Пътища и съоръжения\" имаше договор с общината за 8 млн. лева по обществена поръчка за ремонти на участъци от булевардите \"Шипченски проход\", \"Асен Йорданов\" и \"Искърско шосе\". Тогава от общината казаха пред \"Дневник\", че  забавянето на изпълнението и необходимото преправяне на ремонта на \"Шипченски проход\"  са сред причините за решението на кмета.  \"Искаме прекратяване на договора за  ремонта на \"Дондуков\" , който е пример за грешния начин, по който Столична община организира и контролира изпълнението на ремонтите в София. Няма причина договорът за \"Шипченски проход\" да бъде прекратен заради некачествено изпълнение, а този на \"Дондуков\" – не\", каза пред \"Дневник\" Иво Божков. И администрацията да понесе отговорност В писмото си съветниците посочват, че една от клаузите в договора с \"Трейс груп холд\" предвижда общината да може да го прекрати, ако строителството се забави с повече от 10 календарни дни. Ремонтът на \"Дондуков\" започна на 4 юни и по договор е трябвало да приключи след 75 дни. Кметът на София днес съобщи, че дейностите ще продължат до 20 ноември. От общината неколкократно обясниха забавянето  с решението на Министерството на културата от края на май за промяна на настилката . Според съветниците обаче това показва, \"неспособността на Столична община да организира правилно и подновяването на инфраструктурата на града\". По тази причина Иво Божков, Трайчо Трайков и Марта Георгиева искат \"администрацията на кмета на Столична община, отговорна за изготвянето и сключването на договора за обществената поръчка, както и за контрола за качеството на изпълнение, да понесе отговорност\".", "date": "2017.10.31", "title": "Общината да развали договора за ремонта на бул. \"Дондуков\", настояват съветници"}
{"url": "http://www.dnevnik.bg/sviat/2017/10/31/3069398_erdogan_i_novata_turska_dobra_partiia_gledat_v_edna/", "text": "Добрата партия, която бе учредена  миналата седмица  под председателството на Мерал Акшенер, възникна като нов фактор на турската политическа сцена, който всички останали актьори трябва да имат предвид. Главното ядро на партията идва от Партията на националистическото действие (ПНД), но тя включва също и имена от дясноцентристкото и лявоцентристкото пространство, включително и някои от напусналите управляващата Партия на справедливостта и развитието (ПСР). Тя в общи линии повтаря модела, приложен от Тургут Йозал, когато той обедини различни съществуващи политически течения в свое формирование, наречено Отечествена партия (АНАП) през 1982 г. Първият изпит пред Добрата партия е дали ще може да обедини всички свои течения в обща политическа идентичност. Тя може или да се развие според доминиращата структура на ПНД или да се отвори към нов път, полагайки усилия да събере в едно различните течения. Ако избере втория вариант, възниква друг критичен въпрос: Ще може ли тази партия да бъде привлекателна за хората с различни политически възгледи? Отдушник за недоволни избиратели? Нека го признаем: Добра партия произлезе в резултат на борбата за власт сред опонентите вътре в ПНД срещу лидерството на Девлет Бахчели. Следователно нейна главна целева група ще бъдат онези, които  не са доволни  от политическата подкрепа, която ПНД оказва днес на президента Реджеп Тайип Ердоган. Но възможността на партията да играе \"ролята на регулатор\" в политиката, разчитайки единствено на недоволните избиратели на ПНД, е много малък. За да отгледа своята партия, Акшенер ще трябва да събере подкрепа и от други политически течения. Тя трябва да се постарае да привлече колебаещите се гласоподаватели, които клонят към ПСР. Не е тайна, че ПСР понесе известно износване, макар и ограничено, в  най-големите градове  на страната на референдума през април за промяна към президентска система на управление. Може би тя си прави сметки също да привлече подкрепа от някои фракции на главната опозиционна сила - Народнорепубликанската партия (НРП) с патриотична или националистическа наклонност. В крайна сметка, за да бъде успешна Добрата партия, тя ще трябва да окаже влияние върху другите три партии. Но дори и да не предизвика шокиращ или деструктивен ефект върху въпросните партии, тя може да засегне дълбоко политическите сметки на другите действащи лица. На върха на списъка на политическите актьори, които ще сметнат за заплаха Добрата партия - дори по-голяма от ПНД - стои президентът Реджеп Тайип Ердоган, който си поставя за цел да спечели президентските избори през 2019 г., като събере над 50 на сто подкрепа от гласовете на първия тур. Предизвикателството за Ердоган Политическият успех на Ердоган през последните 15 години идва от способността му да задържи покрай себе си значителен брой десноцентристки избиратели, консолидирайки ги в рамките на ПСР. Ердоган никога не се е колебал да създава съюзи с политически формации, малки или големи, в опита си да привлече колкото се може повече десни избиратели. Затова не е трудно да се отгатне, че Ердоган няма да приветства топло нов играч, който също е хвърлил око на десноцентристките гласове. Всички ние ще видим през следващия период дали Добрата партия ще постигне или няма да постигне своите цели. Засега можем само да говорим за принципите зад нея. Ако вярваме в демокрацията, би следвало да приемем с уважение онези, които имат цели и които искат да поведат политическа битка, като формират нова партия. Трябва да приемем това като политическа ценност, давана и гарантирана от демокрацията. В Турция от 2017 г. една от основните грижи на демокрацията следва да бъде желанието да се създаде справедлива конкурентна среда за политическите партии. Политическите сили и техните идеи трябва да могат да се състезават в истински климат на конкурентност. Обществото трябва да може да наблюдава това и да прави своя избор. На Добрата партия трябва да бъде позволено да продължи напред по собствения си път, без да бъде изправена пред някакви ограничения. Тя трябва да има свободата да се представи сама пред обществото при условия на реална конкуренция. От избирателите зависи да изберат дали тя им харесва или не. От тях зависи да решат дали партията е \"добра\" или не. /БТА", "date": "2017.10.31", "title": "Ердоган и новата турска Добра партия гледат в една посока"}
{"url": "http://www.dnevnik.bg/sport/2017/10/31/3069664_zvezdata_bode_milur_prekrati_karierata_si_v_alpiiskite/", "text": "Звездата в алпийските ски Боде Милър прекратява кариерата си. Американецът обяви, че повече няма да участва в състезания в Световната купа, съобщава сайтът на международната федерация по ски. \"Приключих. Имах дълга кариера като състезател, но вече не усещам жажда да карам\", каза Милър. В интервю 40-годишният американец обясни, че не е прекратил по-рано кариерата си, защото е искал да допринесе за развитието на ските. Другият му стремеж е бил да помогне да се направят промени във федерацията. Милър е олимпийски шампион от Ванкувър 2010, като има още три сребърни и два бронзови медала от олимпийски игри. Освен това има четири златни отличия от световни първенства. Той е двукратен шампион в Световната купа (2005 и 2008 г.), а с 33-те си победи в състезания от Световната купа се нарежда на осмото място в ранглистата. Той е сред малкото състезатели, спечелили стартове във всички дисциплини - спускане (8), супергигантски слалом (5), алпийска комбинация (6), гигантски слалом (9) и слалом (5). Американецът има общо 438 старта в Световната купа и по този показател се нарежда втори в историята след Бени Райх (441). Милър обяви, че ще работи като телевизионен анализатор за NBC по време на зимните олимпийски игри в Пьончан през февруари 2018 година.", "date": "2017.10.31", "title": "Звездата Боде Милър прекрати кариерата си в алпийските ски"}
{"url": "http://www.dnevnik.bg/bulgaria/2017/10/31/3069685_pravitelstvoto_e_stabilno_votut_na_nedoverie_tursi/", "text": "Правителството е достатъчно стабилно и в ГЕРБ няма притеснения от готвения от БСП вот на недоверие заради корупцията, каза днес по Би Ти Ви началникът на кабинета на Бойко Борисов Румяна Бъчварова. Тя изрази учудване, че от левицата обещават при дебатите да извадят уличаващи документи, при положение, че ако има такива, те би трябвало да се дадат на прокуратурата. \"Като си сигурен в аргументите си, трябва да разчиташ на институциите\", смята Бъчварова. Според нея  искането на вот на недоверие  в началото на българското председателство на Съвета на ЕС се прави с пропаганден ефект и е опит да се навреди на ГЕРБ, и да се дискредитира правителството. \"Такива политически действия показват, колко назад е БСП от съвременните реалности. В Европа политическият дебат е нещо съвсем различно\", обобщи началникът на кабинета на премиера. За бъдещия здравен министър Коментирайки оставката на здравния министър Бъчварова обяви, че подаването й, не означава, че Николай Петров признава вина. Попитана за евентуалния му заместник, тя уточни, че предложената фигура ще бъде съгласувана с коалиционните партньори. \"Който и да стане министър, той трябва да следва програмата, която е приета. Новият министър трябва да е човек, който не показва зависимост от частни интереси вътре и извън системата\", уточни Бъчварова. Тя допълни, че не може да се предвиди, кога ще има назначение. Честата смяна на министри на здравеопазването Румяна Бъчварова обясни с това, че здравеопазването е областта, в която най-динамично се случват промените и това е сфера, в която промените са най-болезнени. Европа нямала проблем с патриотите На въпрос дали е проблем това, че в Европа има критики, че във властта е партия, за която се смята за националистическа, Бъчварова уточни, че на нито една от много срещи в Брюксел, на които е била, този въпрос не е бил поставян. Според нея към кабинета има доверие и респект, защото основната политическа сила в него е ГЕРБ. Попитана дали предишната или сегашната управленска коалиция е била по трудна, началникът на кабинета на Борисов обяви, че сега е по-лесно. \"До голяма степен помогна и опитът, защото се изясниха принципните различия предварително\", допълни тя.", "date": "2017.10.31", "title": "Правителството е стабилно, вотът на недоверие търси пропаганден ефект, смята Бъчварова"}
{"url": "http://www.dnevnik.bg/sviat/2017/10/31/3069564_ima_li_puchdemon_shans_ako_vse_pak_poiska_ubejishte_v/", "text": "Уволненият каталунски премиер Карлес Пучдемон каза на пресконференция в Брюксел, че  не смята да иска убежище  от Белгия - единствената страна в Европейския съюз, способна да разглежда молби от други държави членки. Ако все пак не получи гаранциите, които иска, за да се върне в родината си, би ли опитал да направи  тази крачка ? Пред медиите в \"столицата на Европа\", както нарече Брюксел, Пучдемон каза, че ще остане за неопределено време. Въпросът какво ще стане, ако Испания поиска екстрадицията му от Белгия, така и не получи отговор на пресконференцията, а същевременно нито той, нито останалите членове на бившия му кабинет пожелаха да изключат възможността да подадат молба, пише \"Блумбърг\". Ето  , които бившият премиер ще трябва да извърви, ако реши да кандидатства. Генералният комисар за бежанците и лицата без гражданство преглежда молби от граждани на Европейския съюз  . Това означава, че Пучдемон няма да е на опашката заедно с кандидати за убежище, които търсят спасение от конфликти. Сайтът на  комисията  сочи, че белгийските власти биха изисквали снемане на  , проверка за туберкулоза на рентген. Следват попълване на   (евентуално с помощта на преводач), и  , в което кандидатът ще трябва да докаже, че може да стане жертва на преследване. При европейски граждани администрацията на комисаря обикновено не счита, че има нужда от подобна защита, което означава, че кандидатстващият ще има тежката задача   на заплаха. Вероятно това е и причината да няма   за такъв статут. \"В случаите на граждани на ЕС международна закрила обикновено не е необходима.\" Комисията  , за да вземе решение. Отказът може да се обжалва в рамките на седмица. Ако все пак се вземе решение, белгийските власти трябва да уведомят ЕС. Иронията на \"протокола Аснар\" Ограничението в европейски план за даване на статут на граждани на съюза е свързано с документ, бюрократично наречен Протокол 24 от Договора от Амстердам, но по-известен като \"протокола Аснар\". Става дума за бившия испански премиер Хосе Мария Аснар, предложил документи през 1999 г. документът да бъде подписан. Този текст възпрепятства държавите членки да дават убежище на граждани на други държави членки, въпреки че международната закрила е фундаментално право от Всеобщата декларация за правата на човека и Хартата на основните права. Аснар, който е бивш председател на консерваторите на сегашния испански премиер Мариано Рахой, предлага идеята на другите членки, за да намали възможността баските сепаратисти от ЕТА да получат убежище - в Белгия това вече се е случвало. За да получи гражданин на ЕС убежище в друга държава от съюза, протоколът изрежда възможни случаи, на които той трябва да отговаря:  , които биха попречили на спазването на човешките права; придвижване на случая до  ; Съветът е установил нарушаване на   в страната на произход. Изключенията През 2008 г. обаче - по искане на Белгия - се появява \"вратичка\". Нова клауза в протокола позволява страните членки да имат по-голяма свобода и \"едностранно\" да предоставят убежище, а Европейският съвет да се съобрази с това. Белгия решава да приема молби от европейски граждани и да ги допуска по съкратена процедура, но от тях очаква да имат солидни доказателства - включително за това, че сигурността им не е защитена, ако останат в родината си или не получат статут. Така в последните години презумпцията е, че няма да се предоставя убежище на лица от други държави членки \"освен, на теория, в много извънредни, много специални случаи\", казва Дирк ван дер Булке от белгийската комисия, цитиран от \"Вангуардия\". Ако все пак случаят на Пучдемон - или друг каталунски представител - се окаже \"изключителен\", Испания може да отнесе случая до европейски съд, където ще трябва да докаже, че е държава, гарантираща спазването на основните права. Отказ от екстрадиция Експертът по конституционно право Маргалида Капела казва за изданието, че е допустим и вариантът Белгия да не приеме искане за екстрадиция на Пучдемон, ако той е обвиняван в \"политически престъпления\", каквито са бунтът и подбудителството към бунт или дори (ако се установи връзка с предметите на другите две обвинения) разхищението на държавни средства. Капела посочва като пример случая на Елве Фалчиани, швейцарския програмист, издирван за \"разкриване на банкови тайни\": искането за екстрадицията, изпратено от Берн, е отхвърлено от Испания, тъй като магистратите тълкуват престъплението, в което той е обвиняван, като политическо.", "date": "2017.10.31", "title": "Има ли Пучдемон шанс, ако все пак поиска убежище в Белгия"}
{"url": "http://www.dnevnik.bg/citat_na_deniia/2017/10/31/3069701_citat_na_denia_trudno_mi_e_da_razbera_kak_neshto_moje/", "text": " С тези думи бившият министър на икономиката, енергетиката и туризма в първия кабинет на ГЕРБ Трайчо Трайков коментира по Би Ти Ви  решението на с фийския градски съд от вчера  да прекрати делото за сделката за  остатъчните дялове на ЕВН  и да върне случая на прокуратурата за отстраняване на съществени нарушения. Според него прокуратурата ще е силно изкушена да внесе делото отново. В отговор на въпрос, Трайков каза, че не е бил разпитван за сделката, заради която е бил обвиняем, е обвиненията са били направени \"по разкази на свидетели и съчинения по картинки\". На въпрос за бъдещето на АЕЦ \"Белене\" Трайков каза, че никога не е имало сериозен доклад, който да доказва, че този проект може да е печеливш. Днес беше представен много сериозен анализ на Центъра за изследване на демокрацията, в които има компютърно моделиране на енергетиката у нас до 2050 г. Няма вариант, при който имаме нужда от нова ядрена централа\", коментира още той.", "date": "2017.10.31", "title": "Цитат на деня: Трудно ми е да разбера как нещо може да е неморално, но законно"}
{"url": "http://www.dnevnik.bg/gradska_sreda/2017/10/31/3069677_turisticheskite_avtobusi_niama_da_parkirat_na_ploshtad/", "text": "До две седмици ще бъде прекратена практиката туристическите автобуси да използват площад \"Александър Невски\" за паркинг. Вместо това ще спират на мястото на бившата автогара на улица \"Струга\" и булевард \"Княгиня Мария Луиза\". Това каза пред \"Дневник\" независимият общински съветник Симеон Славчев, по чиято инициатива Столичната община започна да търси алтернативно място за автобусите за турсти. Автобусите  ползват площада за паркинг , като туроператорите купуват карти за всеки за престой и движение в града. Те са еднодневни – с цена от 20 лева, и тримесечни – за 50 лева. Според наредба на Столичната община от 2015 г. на площада могат да паркират до 5 автобуса, но често и особено в почивните дни, те са много повече. В средата на септември Славчев бе изпратил въпрос до кмета на София Йорданка Фандъкова кога ще бъде прекратена тази практика.  Тогава Фандъкова отговори, че се търсят алтернативни места за временен престой на автобусите , но не се ангажира със срок.  Пред \"Дневник\" Славчев каза, че от Столичната общината са взели решение автобусите да използват за паркинг пространството зад хотел \"Рамада\", което се използваше като автобусна гара, преди построяването на новата сграда. \"В момента на мястото се полага чакъл и до две седмици всички туристически автобуси ще паркират там, а не край катедралния храм \"Св. Александър Невски\", каза още Симеон Славчев.", "date": "2017.10.31", "title": "Туристическите автобуси няма да паркират на площад \"Александър Невски\""}
{"url": "http://www.dnevnik.bg/razvlechenie/2017/10/31/3069168_serialut_house_of_cards_prikljuchva_no_ne_zaradi_seks/", "text": "Сериалът \"Къща от карти\" (House of Cards) ще приключи с предстоящият шести сезон, съобщи компанията \"Нетфликс\" (Netflix), ден след като изпълнителят на главната мъжка роля Кевин Спейси бе обвинен в сексуално посегателство срещу 14 годишен младеж и обяви, че е хомосексуален. Както от \"Нетфликс\", така и от компанията, която продуцира сериала, заявиха в съвместно съобщение, че са \"много загрижени\" от обвиненията на актьора Антъни Рап за инцидента от 1986г., за който Спейси се извини. Не се посочва конкретна причина за прекратяване на сериала, но говорителката на компанията Карен Бараган каза, че решението е било взето преди месеци, т.е. много преди 58-годишният Спейси да попадне в поредния вихър на бурята от секс обвинения, връхлетяла Холивуд.", "date": "2017.10.31", "title": "Сериалът House of Cards приключва, но не заради секс обвиненията срещу Кевин Спейси"}
{"url": "http://www.dnevnik.bg/sviat/2017/10/31/3069172_tuitur_obiavi_che_profilite_na_ruski_trolove_sa_bili/", "text": "Компанията за микросъобщения \"Туитър\" (Twitter) заяви в понеделник, че коригира данните си за това колко са профилите на с руски потребители, свързвани с кампания на Москва за влияние на американските избори. Според новите изчисления те са били 2752, което е много повече от 201, за които компанията обяви първоначално през септември. Всички профили, проследени до руската Агенция за интернет изследвания (наричана още Фабриката за тролове) са закрити. Източник на \"Ройтерс\", запознат с писменото изявление на \"Туитър\" преди изслушването на неин високопоставен представител в Конгреса, казва, че на разследването на конгресмените са предоставени имената на профилите. Влиятелният сенатор демократ Марк Уорнър остро критикува преди седмици компанията заради това, че според него тя не е направила достатъчно задълбочено вътрешно разследване. Сега \"Туитър\" призовава да не се надценява случилото се, тъй като профилите, много от които са ботове, са разпространили по време на изборната кампания от миналана година около 1.4 милиона съобщения, а това е едва 0.74% от всички туитове, свързани с изборите.", "date": "2017.10.31", "title": "\"Туитър\" обяви, че профилите на руски тролове са били 13 пъти повече"}
{"url": "http://www.dnevnik.bg/bulgaria/2017/10/31/3069150_sudut_vurna_zaradi_narusheniia_obvinitelniia_akt/", "text": "Софийският градски съд (СГС) прекрати и върна на прокуратурата обвинителния акт внесен срещу Куентин Брууър - 22 годишният холандец, който през лятото беше задържан за подкуп от 42 лева на полицаи. Причината - случаят отново да е в ръцете на държавното обвинение, е че е допуснато съществено, но отстранимо процесуално нарушение, което е довело до ограничаване на процесуалните права на обвиняемия и неговия защитник, става известно от разпореждането на съда, с което \"Дневник\" се запозна. \"Непризоваването на обвиняемия и неговия защитник за предявяване на разследването винаги съставлява съществено процесуално нарушение, тъй като ограничава процесуалните права на обвиняемия и не му позволява да изложи становището си по проведеното досъдебно производство, като направи искания, бележки и възражения, респективно да заяви дали желае да се събират нови и други доказателства, т.е. ограничава правото му на участие в производството. Това нарушение е отстранимо и в този смисъл то се явява от вида на тези, които са основание за прекратяване на съдебната фаза и връщането на делото на фазата на досъдебното производство\", пише съдия Андрей Ангелов в разпореждане от 18 октомври. Брууър, който пристига в България в началото на юни за почивка  прекара близо две седмици в ареста , след като задържан и обвинен в подкуп на полицаи. До ареста му се стига, след като една сутрин Брууър се озова пред сградата на апартамента си, където удря по една врата. Брууър прекара в ареста известно време, след което прокуратурата го  освободи . Въпреки, че първият съд, който гледа мярката му за неотклонение, го пусна под парична гаранция и му разясни, че винаги може да бъде издирен чрез Европейска заповед за арест, ако се укрие, Брууър все още е в страната. Той предпочита да съдейства на органите у нас. Обвинителният акт срещу младежа е внесен по член 304 а от Наказателния кодекс, а именно: включително съдия, съдебен заседател, прокурор или следовател, или на полицейски орган, или на разследващ полицай, се наказва с лишаване от свобода до десет години и глоба до петнадесет хиляди лева\". Съдът отбелязва, че съгласно чл.55 ал.1 НПК \"едни от съществените права на обвиняемия са правата му да участва в наказателното производство и да прави искания, бележки и възражения и най- вече съгласно изричната разпоредба на чл.227, ал.2 от НПК право на обвиняемия и защитника му, респ. задължение на разследващия орган на досъдебната фаза е да го запознае с правото му да се предяви разследването и фактически да го стори, ако са поискали това\". Още повече - той не е бил изобщо призован, за да му бъдат предявени материалите от разследването. \"Допуснатото процесуално нарушение ограничава процесуалните права на обвиняемия и в този смисъл се явява съществено, като същото е отстранимо, поради което се явява основание за прекратяване на съдебното производство и връщането на делото на фазата на досъдебното производство\", пише още съдия Ангелов. \"Дневник\" не успя да се свърже с прокуратурата за коментар. Разпореждането подлежи на обжалване или протест пред Софийския апелативен съд в седем дневен срок.", "date": "2017.10.31", "title": "Съдът върна заради нарушения обвинителния акт срещу холандеца, задържан за подкуп"}
{"url": "http://www.dnevnik.bg/sviat/2017/10/31/3069169_spored_feisbuk_126_miliona_amerikanci_moje_da_sa/", "text": "Компанията \"Фейсбук\" (Facebook Inc) съобщи в понеделник, че базирани в Русия автори от т.нар. Фабрика за тролове са написали за период от 2 години около 80 хиляди политически съобщения в социалната мрежа, които вероятно са били видени от 126 милиона американци. Подробностите бяха разкрити в писмено изявление на главния юрисконсулнт на компанията Колин Стреч преди той да се яви за изслушване в Конгреса. В текста се казва, че въпросните съобщения са нищожна част от публикациите във \"Фейсбук\" - около едно на всеки 23 000. Но публикуването им е нарушило правилата на компанията, а какъвто и да е мащаб на подобна дейност е неприемлив, пише още Стреч. \"Тези действия противоречат на мисията на \"Фейсбук\" да изгражда общности, както и на всичките ни принципи. Твърдо сме решени да сторим всичко необходимо, за да се справим с тази нова заплаха.\" Споменатите 80 000 постигна са от времето между юни 2015г. и август 2017г. Повечето от тях съдържат предизвикващи разделение обществени и политически послания по въпроси като расовите отношения и правата за притежаване и носене на оръжие. В петък \"Фейсбук\" обяви план да увеличи прозрачността около ролята на компанията в политическата реклама като през 2018г. започне програма с търсачка за рекламите, свързани за 4 години с американски избори. В данните ще са посочени размерът на вложените средства и демографски профил на аудиторията, до която са достигнали посланията. Идеята е да се направи тест в Канада преди задействането на търсачката в навечерието на частичните избори след година в САЩ, а в бъдеще този архив може да се разшири и извън страната, като показва реклами за избори и в други държави. В бъдеще рекламодателите във \"Фейсбук\" ще трябва да изписват в реклами, свързани с избори, кой е платил за тях.", "date": "2017.10.31", "title": "Според \"Фейсбук\" 126 милиона американци може да са видели руските политически реклами"}
{"url": "http://www.dnevnik.bg/sviat/2017/10/31/3069093_martin_luter_-_monahut_koito_predi_500_godini_promeni/", "text": "Мартин Лутер е роден през 1483 в Айслебен в семейството на дребен предприемач. Родителите и учителите му бързо осъзнават, че си имат работа със свръхнадарено дете. През пролетта на 1501 година младият Лутер започва следване в университета в Ерфурт. Четири години по-късно придобива научната степен Магистър Артиум, след което продължава да следва правни науки. Буря с последици за целия свят И тогава се случва нещо, което променя не само неговия живот: на 5 юли 1505 Мартин Лутер попада в страшна буря, мълния го поваля на земята. Младежът е обладан от смъртния страх, че му предстои да се изправи неподготвен пред Всевишния. В неволята си той се обръща към Света Ана със следната клетва: \"Ако ми помогнеш, ще стана монах!\". И наистина: само 12 дни по-късно Мартин Лутер постъпва в Ордена на августинците-еремити в Ерфурт, където през 1507 година е ръкоположен за свещеник. Именно в монашеския живот Лутер вижда шанс да изпълни Господното поръчение за съвършенство и така да си спечели Божията милост. Още в първите си дни в манастира Лутер изпъква като много изпълнителен монах, който съблюдава педантично всички правила: моли се по шест часа на ден, спазва строги пости, самобичува се и работи усърдно върху собственото си самоусъвършенстване. През 1510 Лутер е изпратен в Рим, за да обсъди актуални дела на августинците-еремити. По това време папската курия изпитва сериозни финансови затруднения, които до голяма степен се дължат на големите разходи по изграждането на базиликата \"Свети Петър\". За да пооблекчи финансовите си проблеми, ръководството на църквата решава да въведе т.нар. продажба на индулгенции: опрощаване на минали и бъдещи грехове срещу пари. Тарифите са според доходите, а църквата дори твърди, че срещу съответно заплащане могат да бъдат опростени даже греховете на хора, които отдавна вече не са сред живите. Първоначално Мартин Лутер не вижда нищо лошо в тази практика. По-късно обаче отношението му се променя радикално. Година и половина след престоя в Рим, Мартин Лутер придобива докторска титла по теология и става професор в университета във Витенберг. Още към този момент бъдещият реформатор вече се ползва с уважението на своите колеги и началници. В тези години Лутер продължава да търси милостивия Бог. Напредва с теологическите си изследвания и усилено изучава Библията, като се занимава най-вече с писмата на апостол Павел в Новия завет. В своето търсене на милостивия Господ, Лутер постепенно се концентрира върху две понятия: Божията справедливост и оправданието на грешника пред милостивия Бог. Именно в този процес на задълбочени прозрения се заражда онова, което по-късно ще залегне в основата на реформаторската теология. Лутер е убеден, че Господ е не само справедлив и строг съдия, но и баща, който обича децата си и който им изпраща своя син, за да им помогне да победят греховете. Оттук той прави извода, че който вярва в Бог и неговия син Исус, той вече е праведен. Така Лутер намира отговор на въпроса, който го измъчва от години: как да издържи изпита, когато бъде изправен пред Божия съд. Тезите на Лутер В хода на своите теологически изследвания Мартин Лутер формулира четирите стълба на християнската вяра: Важна е единствено Библията, а не решенията на Папата или на църковните събори. Спасението идва само от Бог, благодарение на неговата милост, и не може да бъде повлияно от нашите действия. С това Лутер застава твърдо срещу практикуваната от църквата търговия с индулгенции.  Смъртта на прикования към кръста Исус, изкупила вината на човеците, е мостът, който свързва хората с Бог. \"Чрез вярата Христос става част от нас. Чрез вярата Христовата справедливост се превръща в наша справедливост, а всичко, което е негово, той самият дори, става наше\", пише Мартин Лутер. С тези свои прозрения Мартин Лутер променя радикално тогавашните представи за връзката между хората и техния Бог: според тезите на Лутер, човекът може да се обръща директно към своя създател и няма нужда от никакви посредници. Тоест - за да общуват с Бог, хората не се нуждаят нито от църквата, нито от свещениците, нито от светците. А това означава край на опекунството от страна на църквата, край на йерархиите пред Бог, край на папския авторитет, край на цялостния светоглед, определял живота на хората векове наред. През октомври 1517 година Мартин Лутер решава да организира теологичен диспут по темата, която го вълнува особено силно: продажбата на индулгенции. Но след като никой не се отзовава на поканата му, Лутер окачва своите 95 тези на вратата на църквата във Витенберг. С това той не само предизвиква мощно земетресение в католическата църква, но и отприщва истинска вълна на обновление в целия обществен живот.", "date": "2017.10.31", "title": "Мартин Лутер - монахът, който преди 500 години промени света"}
{"url": "http://www.dnevnik.bg/sviat/2017/10/31/3069108_kakvo_predstoi_za_katalunia/", "text": "Прякото управление, наложено от Мадрид на автономния регион Каталуня, влезе спокойно в сила вчера. Сепаратистките партии се склонни да участват в нови избори, а призивите за гражданско неподчинение не доведоха до масови протести. Испанското правителство насрочи вота за 21 декември в опит да прекрати най-тежката политическа криза в страната в последните 40 години. Агенция \"Ройтерс\" обобщава какво предстои за Каталуня в идните дни. Пряко управление Премиерът Мариано Рахой отстрани правителството, оглавявано от регионалния премиер Карлес Пучдемон и заместника му Ориол Жункерас. Сега министрите от централния кабинет ще поемат управлението на съответните ресори в каталунската администрация до изборите през декември. Гражданско неподчинение Основните сепаратистки групи призоваха към масово гражданско неподчинение и държавните служители да не спазват заповедите на Мадрид. Но повечето служители в публичния сектор – учители, пожарникари и полицаи – работиха вчера както обикновено. Профсъюзът Intersindical-CSC, който бе свикал обща стачка в Каталуня, я отмени. Изборите Няма гаранция, че този вот би решил кризата, но крайнолявата Каталунска републиканска левица (ERC) на бившия вицепремиер Жункерас междувременно обяви, че ще участва във вота, насрочен от Мадрид за 21 декември. Според \"Вангуардия\" останалите партии, подкрепящи независимостта, още през уикенда са започнали \"вътрешен дебат\" дали да се включат във вота. Проучване на общественото мнение, публикувано от \"Ел Мундо\" в неделя показа, че те ще изгубят мнозинството си в парламента и може дори да изостанат зад силите, които предпочитат оставането в рамките на Испания. През 2015 г. поддръжниците на отделянето взеха 47.7 на сто от вота. Тогава обаче те се явиха в голяма коалиция с името Junts pel Si (\"Заедно за \"Да\"\"), извън която остана единствено крайнолявата \"Кандидатура за народно единство\" (CUP). Съюзът взе 62 места, а CUP - 10 и така подкрепата на крайнолевите осигури мнозинство в 135-членния парламент. Следизборна коалиция между тях би имала най-много 65 места или под нужните 68 за мнозинство, ако се изпълни хипотезата, че Sigma Dos и Демократическата партия на Каталуня (PDeCat, чийто заместник-председател е уволненият премиер Карлес Пучдемон) и ЕRC на Жункерас се явят отделно. Така в позиция на \"балансьор\" би се оказала коалицията Catalunya Sí Que Es Pot (\"Каталуня, да, можем\"), която приема самоуправлението като сценарий с две възможности - както за независимост, така и за конфедерация. Къде е Пучдемон Правителството заяви, че не планира да извършва арести. Испанската прокуратура обаче поиска от съдебните власти да обвинят уволнения премиер  Карлес Пучдемон  и бившия му заместник Ориол Жункерас в бунт, подбудителство към неподчинение, разхищение на държавни средства \"и свързани престъпления\", каза главният прокурор Хосе Мануел Маса на пресконференция в Мадрид, цитиран от \"Ел мундо\" и \"Вангуардия\". Същите обвинения ще се повдигнат и срещу останалите членове на отстраненото правителство. Скоро след това \"Ел паис\", \"Ел мундо\", \"Ел периодико\" и \"Вангуардия\" съобщиха, че Пучдемон е в Белгия, заедно с други членове на правителството. Източници във вътрешното министерство в Мадрид казват за \"Вангуардия\", че решението на Пучдемон да замине за Брюксел не ги притеснява - за тях важно е да не е в сградата на каталунското правителство. В неделя белгийският държавен секретар Тео Франкен каза, че не е изключена възможността Пучдемон да получи политическо убежище, ако го поиска. Премиерът Шарл Мишел обаче  предупреди , че подобна стъпка не е на дневен ред.", "date": "2017.10.31", "title": "Какво предстои за Каталуня"}
{"url": "http://www.dnevnik.bg/sport/2017/10/31/3068901_tancite_na_pilon_sport_otvud_stereotipite_s_pogled_kum/", "text": "Страст, емоция, атлетичност и доза артистичност... Това са част от изискванията за практикуващите един от най-новите членове в спортното семейство - танците на пилон. По пътя към утвърждаването и търсенето на успешно развитие този спорт се бори с предразсъдъците. Танците на пилон започват с бавни крачки да си пробиват място под светлината на прожекторите. В средата на октомври те бяха признати за спорт, макар и на този етап да са \"под наблюдение\". Броят на въвлечените в движението се борят да излязат от сянката на наложените стереотипи и да представят танците на пилон като съчетание на атлетичност и изкуство. Полагане на основите Този нов спорт е популярен в САЩ и Русия, откъдето са и най-добрите състезатели. В България началото се поставя преди пет години. В неделя в София се проведе първото професионално състезание в страната. В надпреварата се включиха 31 участници, като нямаше представители от чужбина. Състезанието беше от вида PoleArt, при което изпълнението задължително трябва да включва театрална част. Участниците се превъплъщават в даден герой или образ, чиято цел е да грабне вниманието на зрителите и журито. Другата разновидност на танца на пилон е PoleSport. При него участниците се придържат стриктно към определени правила при изпълнението. Надпреварата беше разделена в три състезателни категории - аматьори, полупрофесионалисти и професионалисти. Всички от участниците в дисциплините представиха своите съчетания под звуците на предварително избрана музика. Организаторите от Pole Dance Bulgaria заявиха пред \"Дневник\", че си поставят висока оценка. По думите им участниците и спонсорите са останали \"изключително доволни от надпреварата\". Целта пред тях е догодина нивото да се вдигне. \"Международните спонсори реагираха много добре на това, че организираме първото състезание в България. Поканихме и световно признати съдии с много награди, които със сигурност допринесоха страшно много. Догодина смятаме състезанието да бъде международно с много чуждестранни участници\", каза пред \"Дневник\" един от организаторите на състезанието Диана Терзийска. В борба със стереотипите Основната борба на организаторите е да разграничат танца на пилон от еротичните танци. Правилникът предвижда \"санкциониране с незабавна дисквалификация при всякаква форма на еротика, стриптийз и неприлична голота\".  \"Ние се стараем от много време да го развиваме и да покажем, че е спорт, защото все още хората имат предразсъдъци. Може би когато чуят думата пилон, си мислят, че това е нещо срамно и нещо, свързано със стриптийза. Ние показахме, че той наистина е спорт\", заяви Терзийска. Тя признава, че все още има много скептици, но танците на пилон вървят уверено към признание от обществото. Според нея има положителна промяна във възгледите и мисленето на хората. \"Много голяма част от хората за запознати и компетентни. Танците на пилон вече не са някакво табу. Все повече хората идват да гледат и залите са пълни. Хората идват от любопитство или да видят нещо различно\", каза още Терзийска, която е победителка в две международни състезания. Пречка, която възпрепятства организирането на повече състезания по танци на пилон в България, е слабият засега интерес от страна на спонсорите. \"Много трудно достигаме до спонсори, тъй като танците на пилон са непознати в България. Докато хората разберат за какво става въпрос и започнеш да им обясняваш...\", сподели тя. Спорт за всички Танците на пилон са подходящи за всеки, независимо дали е начинаещ и иска да пробва нещо ново или да изгради здраво и силно тяло. Участници в състезанието в България споделиха пред \"Дневник\", че са започнали да тренират танци на пилон като хоби и от любопитство, което по-късно е прераснало в любов към спорта. \"Винаги започва като хоби. Влизаш в залата и си казваш: \"Я да видя този спорт какво представлява\". Грабне ли те, няма пускане и се превръща в нещо по-голямо\", каза Терзийска. Танците на пилон са съвкупност от танци и акробатични движения. Те натоварват цялото тяло, като активират всички мускули. Терзийска определя загрявката като най-важната част от процеса на тренировка. По думите ѝ самодисциплината и почивката са изключително важни, за да може състезателят да постигне напредък. \"Чисто силово трябва да сме подготвени за позите, които ще тренираме. След това предстои хубаво разтягане и добър сън\", допълни тя. С поглед към бъдещето Основната цел, към която танците на пилон са отправили поглед в бъдещето, е да влязат като дисциплина в олимпийските игри през 2024 г. в Париж. Много от състезателните клубове по света вече започнаха кампании по събиране на подписи в подкрепа на участието в игрите. От своя страна движението в България се надява да създаде и обособи федерация по танци на пилон. А с това да привлече и повече последователи.", "date": "2017.10.31", "title": "Танците на пилон: спорт отвъд стереотипите с поглед към олимпийските игри"}
{"url": "http://www.dnevnik.bg/skorost/2017/10/31/3068894_nisan_napravi_avtonomen_avtomobil_koito_se_komandva_s/", "text": "На автосалона в Токио, който продължава до 5 ноември, \"Нисан\" представи виждането си за автомобила на бъдещето с модела IMx. Става въпрос за концептуалн кросоувър с нулеви вредни емисии и възможност за автономно придвижване. Колата използва бъдещета версия на технологията \"ПроПайлът\", която присъства в новите серийни модели на \"Нисан\". За разлика от сегашните автомобили, които само подпомагат вадача, IMx предлага напълно автономно управление. Когато бъде активирано то, воланът се прибира в арматурното табло, а всички седалки се накланят, позволявайки на пътниците да се отпуснат и да се насладят на своето пътуване. Когато бъде избран ръчен режимът на шофиране, автомобилът връща волана и седалките в оригиналните им позиции. Концептуалният автомобил използва новата платформа за електромобили на \"Нисан\", която позволява подът да е изцяло равен. Това дава възможност купето да е просторно. Платформата се отличава и с нисък център на тежестта. \"Нисан\" IMx се задвижва от два електромотора - по един на предния и на задния мост, като комбинираната им мощност е почти 430 конски сили и 700 Нм. въртящ моментият. Батерията на колата осигурява пробег от над 600 км с едно зареждане. При конструирането на концептуалния автомобил на \"Нисан\" е предвидено пълното му интегриране в енергийната система. Така например, след като превози собственика си до летището, IMx може да се паркира самостоятелно на място, където да се свърже с местната електрическа мрежа и да действа като \"виртуална\" електроцентрала, връщайки електричество в мрежата. След като собственикът се върне, IMx може да го вземе от терминала и да го откара у дома. Интериорът на концептуалния автомобил IMx се придържа към основната концепция за пространство, която може да се открие в традиционната японска къща, предполагайки усещане за откритост. Панорамният OLED приборен панел показва като фон заобикалящата автомобила среда. Водачът може да контролира настройките на колата с движение на очите и жестове с ръце.", "date": "2017.10.31", "title": "\"Нисан\" направи автономен автомобил, който се командва с поглед и жестове"}
{"url": "http://www.dnevnik.bg/photos/2017/10/31/3068972_fotogaleriia_kakvo_teche_ot_mineralnite_cheshmi_na/", "text": "София е дом на над 31 извора и е единствената столица в Европа с всички видове минерална вода. Това многообразие е предпоставка за богато практическо приложение на водите. Реално обаче се използват едва 15-20% от тях. Възникването на София в древността се дължи на обилните, топли минерални находища и историята на града ни е пряко свързана с лечебните свойства на водата.", "date": "2017.10.31", "title": "Фотогалерия: Какво тече от минералните чешми на София"}
{"url": "http://www.dnevnik.bg/biznes/2017/10/31/3069209_pchelarite_izlizat_na_protest/", "text": "Пчеларите излизат на национален протест пред Министерството на земеделието. Поводът за недоволството са неизплатените субсидии на биопчеларите, както и намаления период за преход от конвенционално в биопчеларствао на една година, от досегашните пет години, съобщава \"Нова телевизия\". Пчеларите настояват за директни субсидии на брой пчелно семейство, задължителен надпис \"Имитиращ продукт\" върху храни, които наподобяват пчелен мед. Те настояват и за строг контрол върху нерегламентираното третиране на земеделски култури, заради което загиват хиляди пчелни семейства. ", "date": "2017.10.31", "title": "Пчеларите излизат на протест"}
{"url": "http://www.dnevnik.bg/sport/2017/10/31/3069211_sedem_otbora_se_protiagat_kum_osminafinalite_na/", "text": "Пари сен жермен\", \"Барселона\" и \"Манчестър юнайтед\" излизат тази вечер в опит да си гарантират предсрочно класиране за директните елиминации на Шампионската лига. Ако спечелят мачовете си, те могат да си осигурят спокойствие цели два кръга преди края на груповата фаза. Още четири отбора могат да си подпечатат участието в осминафиналите днес - \"Байерн\", \"Базел\", \"Ювентус\" и \"Челси\". Първите три трябва да спечелят своите срещи, за да убият интригата за първите две места в групите си oще тази вечер. Класирането на английския шампион напред зависи от това дали ще продължи неубедителното представяне на финалиста от 2014 и 2016 г. \"Атлетико\" (Мадрид). ПСЖ е най-впечатляващият отбор от началото на европейския сезон. В първите си три мача - срещу \"Селтик\", \"Байерн\" и \"Андерлехт\", парижани вкараха 12 гола и не допуснаха нито един. Неймар и компания ще опитат да продължат серията си с домакинство на белгийския шампион. В другият мач от групата \"Селтик\" посреща \"Байерн\". Двата тима имат съответно три и шест точки. Ако шотландците не спечелят, още тази вечер ПСЖ ще се класира за директните елиминации при успех срещу \"Андерлехт\". Дори обаче \"Селтик\" да спечели, три точки днес на практика ще са достатъчни за парижани, които разбиха \"детелините\" с 5:0 на старта, а след това се справиха с лекота и с \"Байерн\" (3:0). Победа за баварците ще означава, че те със сигурност продължават напред заедно с ПСЖ. Сходна е ситуацията в група А и група D, където \"Манчестър юнайтед\" и \"Барселона\" спечелиха максималните девет точки от три мача и имат аванс от три пред \"Базел\" и \"Ювентус\". \"Червените дяволи\" посрещат \"Бенфика\", който все още търси първата си точка в турнира. По същото време \"Базел\" е домакин на ЦСКА (Москва). Швейцарците спечелиха с 2:0 в Русия преди две седмици и нов успех срещу московчани ще ги класира за осминафиналите. \"Барселона\" гостува на \"Олимпиакос\" в търсене на четвърта победа от четири мача. Гръцкият първенец записа три поражения в първите си три двубоя, загуби с 1:3 в Испания преди две седмици и на практика вече е аут от сметките. Другият сблъсък в тази група противопоставя \"Спортинг\" и \"Ювентус\" в Лисабон. Победа за гостите ще ги прати в следващата фаза заедно с \"Барселона\". Домакините се нуждаят от задължителни три точки, за да останат в битката за второто място, след като преди две седмици загубиха с 1:2 в Торино. Най-малко вероятно е тази вечер да има класирал се отбор от група С. \"Челси\" все пак може да го направи, ако спечели гостуването си на \"Рома\", а \"Атлетико\" (Мадрид) отново се препъне в дебютанта \"Карабах. Английският шампион е начело със седем точки, следван от \"римските вълци\" с пет. \"Атлетико\", който игра финал в две от предишните четири издания на турнира, има само две точки. \"Карабах\" е с една, след като в предишния кръг измъкна сензационно равенство срещу \"дюшекчиите\" в Азербайджан. ", "date": "2017.10.31", "title": "Седем отбора се протягат към осминафиналите на Шампионската лига"}
{"url": "http://www.dnevnik.bg/sviat/2017/10/31/3068949_polski_lekari_spriaha_gladnata_stachka_i_zaplashiha_s/", "text": "Полските млади лекари, започнали гладна стачка в началото на октомври, я прекратиха, но се отправят към по-агресивни форми на протест. Миналата седмица с тях се срещна министърът на здравеопазването Константи Радживил и по силата на одобрено от кабинета предложение им обеща увеличение до 2025 г. до 6 процента от БВП. \"Човек не бива да си играе с живота и здравето на пациентите\", каза обаче той за стачката. Според доктор Йоана Матецка, цитирана от \"Франс прес\" и БТА, предложението на правителството е \"нереалистично\". \"Не се отнасят към нас сериозно, не излизат с някакви реалистични предложения, просто искат да спрем с гладната стачка\", каза тя, говорейки от името на лекарите. Те отстояват тезата, че  системата на здравеопазване  е поставена на колене и че са претоварени от работа. Един от първите включили се в протеста лекари е Пьотър Матия. Той е и един от най-дълго участвалите в гладната стачка, гладувайки в продължение на 12 дни, след което по медицински съображения бива \"дисквалифициран\" от останалите протестиращи. По думите му редовно е работил по 80 часа седмично. \"Бях на предната линия на случващото се в полското здравеопазване.  Лекарите искат да предоставят по-добри грижи  на пациентите си - но се сблъскваме с финансова стена. Не заслужават ли поляците добро здравеопазване?\" Миналата година правителството в Полша е похарчило 4.4% от брутния вътрешен продукт за здравеопазване. Това я нарежда сред страните с най-ниски разходи в тази област според Организацията за икономическо сътрудничество и развитие - преди Турция (3.4%) и Латвия (3.2%).  Данните за 2016 г. показват, че най-голям дял за здравеопазване от своя БВП е отделило германското правителство - 9.5% - следвано от Швеция с 9.2%. Полските специализанти искат постепенно повишаване до 2021 г. до 6.8 процента. Докторите Патриция Печка и Малгожата Кожел побързаха да изтъкнат, че не пренебрегват пациентите си. \"Изпитвам пълна убеденост в това, което правя, използвах целия си отпуск, за да съм тук. Не отсъствам от работа. Не искам това да се отрази на пациентите ми. Просто скоро няма да мога да изляза в отпуск\", каза Печка. Кожел добави: \"През последните две години протестирахме, канихме правителството на диалог, подчертавайки колко тежко е  състоянието на здравеопазването , но нямаше никакъв отговор. Затова смятаме, че няма друг вариант, освен да прибегнем до гладна стачка\". Специализантите също така искат по-малко бюрокрация и увеличение на заплатите. В момента след като приключат седемгодишното си следване и след като са започнали работа в болнично отделение, специализантите в Полша получават около 1833 злоти (500 долара) на месец, горе-долу колкото наем на малко жилище във Варшава. За сравнение британски специализант може да очаква начална заплата от 1910 лири на месец. Броят на лекарите, които гладуват, винаги бе някъде около 20. Участие взеха и лекари в Шчечин, Лешно, Лодз, Гданск, Краков и Вроцлав. ", "date": "2017.10.31", "title": "Полски лекари спряха гладната стачка и заплашиха с по-агресивни протести"}
{"url": "http://www.dnevnik.bg/bulgaria/2017/10/31/3069213_obshto_17_dushi_sa_postradali_v_preoburnaliia_se/", "text": "Общо 17 души са пострадали при катастрофата с  преобърналия се на автомагистрала \"Тракия\" автобус , трима от тях са останали под лекарско наблюдение. Това съобщават от пресцентъра на МВР, цитирани от агенция \"Фокус\". 13 души са били откарани за преглед в ямболска болница, а четирима - в бургаско лечебно заведение. От тези в Бургас един човек е оставен за наблюдение, а другите са изписани. В Ямбол двама пострадали са оставени под наблюдение, а останалите са прегледани и освободени.  11 души не са били с наранявания и са продължили по маршрута си с друг осигурен автобус.  Извършен е оглед на мястото от дежурна оперативна група. Има образувано по случая досъдебно производство. Продължават работите по изясняване на факти и обстоятелства. ", "date": "2017.10.31", "title": "Общо 17 души са пострадали в преобърналия се автобус снощи"}
{"url": "http://www.dnevnik.bg/razvlechenie/2017/10/31/3069018_dnes_e_posledniiat_shans_da_uchastvate_v_kinoigrata/", "text": "Днес в 23:59 ч. е последният срок за участие в най-новата киноигра на \"Дневник\" -  \"Треска за лалета\". Базиран на романа на Дебора Могак със същото име, филмът разказва за любовната история между омъжена жена и художник на фона на манията по лалетата в началото на XVII в. в Холандия, когато цените на луковиците достигат фантастични размери. Повече информация за филма - и за верните отговори, може да потърсите в специалната  метатема на \"Дневник\" .", "date": "2017.10.31", "title": "Днес е последният шанс да участвате в киноиграта \"Треска за лалета\""}
{"url": "http://www.dnevnik.bg/bulgaria/2017/10/31/3069217_nabeliazanite_merki_ot_zdravniia_ministur_ne_sa/", "text": "Според директора на \"Пирогов\" Асен Балтов набелязаните от здравния министър Николай Петров не са харесали на някого и затова се е стигнало до това да бъде принуден да подаде оставка. Балтов посочи пред БНТ като такива мерки желанието на бившия вече министър да въведе ред за покупката на апаратурата и медикаменти в болниците. Той изрази надежда, че ще има последователност при следващия министър. След поредния инцидент в \"Пирогов\", при който пациент преби медицинска сестра, директорът обяви, че се предвижда две стави в отделението по токсикология да бъдат снабдени с видеонаблюдение, предвижда се също снабдяването на персонала с паник бутони, укрепване на входа на самата клиника и на сградата. Допълнително ще се затегне и контролът на достъпа до клиниката. Пострадалата медицинска сестра, която е с лицеви травми вчера е била оперирана. Със СДВР, откъдето винаги има дежурен в \"Пиогов\", също ще бъдат обсъдени допълнителни мерки за охрана на болницата. Предвижда се и да се купят по-надеждни колани за буйстващи пациенти.", "date": "2017.10.31", "title": "Набелязаните мерки от здравния министър не са харесали на някого, смята директорът на \"Пирогов\""}
{"url": "http://www.dnevnik.bg/ot_vas/novini_ot_vas/2017/10/31/3069276_kak_se_spazvat_regulaciite_na_hainboaz/", "text": "Фирма Градус, проход Хаинбоаз, 30.10.2017, 07:00 часа Проходът на Републиката (Хаинбоаз) е затворен за движение за МПС над 12 тона заради ремонта на пътя в град Гурково. Движението на всички останали МПС се отклонява по два маршрута, тези, които пътуват в посока Велико Търново, преминават през източната част на Гурково, а тези, които пътуват от Велико Търново към Гурково, преминават през третокласен път който се отбива надясно през планината от първокласния път преди Гурково. Полицията спира движението на автомобилите и в двете посоки, за да може камионите на фирма Градус да преминат през иначе забранения за МПС над 12 тона проход. Отидох при полицаите и ги попитах, защо допускат камионите на фирма Градус да преминават през прохода след като за всички други камиони над 12 тона е забранено, попитах и защо полицията спира движението през отклонението за движещи се МПС от Велико Търново към Гурково и допуска камионите на Градус да се движат по път който е забранен за движение в едната посока. Отговорено ми беше, че фирма Градус има някакво специално разрешение и за нея забраната за преминаване през Прохода на Републиката не важи. Полицаят ми каза също, че въпреки че камионите на фирма Градус са пълноразмерни тирове, в контролните им талони е записано, че са до 12 тона?!?!", "date": "2017.10.31", "title": "Как се спазват регулациите на Хаинбоаз"}
{"url": "http://www.dnevnik.bg/sviat/2017/10/31/3068976_ispanskata_jeliazna_leidi_koiato_vbesi_stoichkov_i_poe/", "text": "От епидемията на ебола в Африка до катастрофата на самолета на \"Джърмънуингс\" в Алпите - когато Испания трябва да отговории на международни предизвикателства, тя често има едно вече добре познато лице. Вицепремиерът Сорая Саенс де Сантамария може да не е най-вълнуващият и запомнящ се политик на света, но през 2015 г. в. USA Today я определя като \"най-популярния министър в непопулярно правителство.\" Сега пред Де Сантамария има още едно предизвикателство: да стане популярна и сред каталунците, чиято провинция ще управлява пряко от името на премиера Мариано Рахой заради опита на Барселона да обяви независимост. Би Би Си я определя като \"способен политик, но без харизма\". В това тя малко напомня за самия премиер Рахой, на когото е заместник още откакто той пое поста през зимата на 2011 г. Неопетнена от корупционните скандали, разтърсили части от управляващата Народна партия в последните години, тя се ползва със завидна репутация, но имиджът ѝ сега ще бъде поставен на изпитание от новата задача - да е \"невидимото присъствие\" на Мадрид в Барселона, каквото иска кабинетът на Рахой според няколко испански медии. Имиджът ѝ далеч не е завиден и сред каталунските националисти, за които тя е лицето на правителствената агресия срещу гласуващите на референдума за независимост. Срещу нея имаше критики и от Христо Стоичков, по това време почетен  консул  на България в Испания, който  обвини  Де Сантамария, че баща ѝ, дядо ѝ и дори непълнолетният ѝ син са последователи на Франко, а впоследствие се  извини . \"Буквата на закона\" Пътят ѝ в политиката е предшестван от кариера като адвокат на държавата - тя печели конкурс за тази позиция на 27 години и я заема в продължение на 7, до 2004 г., когато е избрана за депутат. Опитът ѝ като юрист я прави според британския обществен оператор \"повече от квалифицирана, за да използва буквата на закона срещу сепаратистите.\" Тя 7 години остава в опозиция по време на кабинетите на социалистически правителства, но се превръща в говорител на парламентарната група през 2011 г., когато Рахой печели изборите, обещавайки да възстанови икономиката от кризата. Тъкмо в тази година ражда и първото си дете и се връща на работа когато то е едва на 11 дни, но партията ѝ защитава решението ѝ. Независимо от критиките тогава \"Ройтерс\" я определя като един от малкото политици от Народната партия, чиято кариера не се оказва разтърсена от скандали в годините на кризата. За кратко като вицепремиер тя изпълнява и длъжностите министър на правосъдието и здравен министър, а от ноември 2016 година e и \"министър на териториалните администрации\" - на практика най-висш представител на правителството в отношенията с автономните области на Испания. \"Присъствието ѝ е силно в Каталуня в последната година като \"специален пратеник\" и можем да очакваме, че познава и терена, и актьорите,\" казва професорът по политология в университета в Малага Мануел Ариас-Малдонадо. Всъщност Рахой ѝ възложи задачата още миналата есен, когато формира новия си кабинет след предсрочни избобри и когато наближи кампанията за референдума. Внимателно хвърляне на ръкавиците \"Трябва да спасим Каталуня,\" каза Де Сантамария пред Сената в деня, преди Мадрид да наложи пряко управление. \"Лидерите на (партиите, подкрепящи) независимостта показаха истинското си лице - обещаха (че ще се сбъдне) мечта, а вместо това се занимават с трикове.\" Сега обаче \"спасението\", с което тя ще трябва да се захване, включва още една нелека задача - да убеди подкрепящите независимостта, че политическите им лидери са били заблудени. Четиридесет и шестгодишната жена с колекция от ръкавици ще трябва да се научи да хвърля ръкавиците си внимателно. Събитията в Каталуня я откроиха като \"поляризираща фигура\", но една от главните ѝ задачи сега ще бъде тъкмо обратната: да не се набива на очи. В нейни ръце в следващите най-малко два (до формиране на кабинет след извънредните избори) и най-малко шест месеца на практика ще е постът на уволнения премиер Карлес Пучдемон, но не и този на заместника му Ориол Жункерас, който отговаряше за икономиката на Каталуня. Тези задъжения, пише в. \"Ел периодико\", ще се поделят между министрите на икономиката и финансите в Мадрид. В ръцете ѝ се оказват и някои каталунски ресори, който едва ли някой е очаквал някога да се окажат извън правомощията на Барселона: общинския Център за изследване на мнението, официалният вестник на Каталуня, информационно-технологичният център, който трябва да попречи на създаването на паралелна държава и \"каталунската разузнавателна служба\". Все повече влияние Тя ще трябва да се погрижи едновременно да няма никакви инциденти и доскоро управлявалите Барселона да са отстъпили кабинетите си най-късно до петък, без да се вдига много шум, пише \"Вангуардия\". Тя ще трябва да работи за имиджа на местната власт - да задържа впечатлението, че властта остава именно там, въпреки че ръководните решения се вземат от Мадрид. Заедно с това, докато тя седи отдясно на Рахой и говори с интензивно жестикулиране, може да се очаква влиянието ѝ в кабинета още да нарасне, пише в. \"Ла насион\", Според изданието тя е дори възможен приемник на Рахой, а на международната сцена \"въпреки височината си от едва метър и петдесет... е представяна като \"желязната лейди\" на Испания, \"най-силната жена\" или \"испанската Меркел\" - последната дума не в смисъла на испанското ѝ гражданство, а на поведението и културата. Според ДПА по време на десетте месеца преговори за правителство миналата година някои анализатори са допускали дори възможността Рахой да повери на нея управлението, за да сложи край на кризата. \"Работя, за да може Рахой да стане премиер,\" коментира тя тези предположения през юни 2016 г. \"Не се разсейвам и да не ме разсейват.\"", "date": "2017.10.31", "title": "Испанската \"желязна лейди\", която вбеси Стоичков и пое юздите на Каталуня"}
{"url": "http://www.dnevnik.bg/sport/2017/10/31/3069144_video_ekstremniiat_polet_na_veselin_ovcharov_nad/", "text": "Българският парапланерист Веселин Овчаров оползотвори последния си ден на  остров Реюнион, където участва в A cro Master 2017 . Той отпадна в четвъртфиналите на състезанието след поражение срещу французина Тим Алонжи, който впоследствие спечели титлата. В надпреварата се включиха 16 от най-добрите състезатели в света. В първия етап те бяха разпределени в четири групи по четирима. Овчаров излезе от групата след две победи и една загуба. След това в дуелите на пряка елиминация отстъпи срещу Алонжи. На прощаване с остров Реюнион българинът сподели с почитателите си във \"Фейсбук\" видео от няколко свои полета. \"Като цяло нивото на пилотите е все по-високо и средната им възраст е между 20 и 25 години. Да съм между избраните топ 16 в света само по себе си е голямо признание. Въпреки проблеми с екипировката този сезон и липсата на условия за тренировки заминавам с надеждата, че дългогодишният ми опит ще компенсира тези фактори и ще ми помогне да се представя добре\", каза Овчаров преди началото на Acro Masters 2017.", "date": "2017.10.31", "title": "Видео: Екстремният полет на Веселин Овчаров над остров Реюнион"}
{"url": "http://www.dnevnik.bg/sviat/2017/10/31/3069222_reitingut_na_donald_trump_dostigna_nov_minimum/", "text": "Популярността на американския президент Доналд Тръмп достигна нов минимум - само 33% от американците одобряват дейността му. Това показват данни от социологическо проучване на агенция \"Галъп\", която прави ежедневни изследвания, съобщава БТА. 62 на сто от запитаните дават на работата на Тръмп незадоволителна оценка. В анкетата са участвали 1500 души. Тя се е провела в периода 29 октомври, като само ден преди това подкрепата за президента е била 35%, а през целия октомври този показател не превишава 39 на сто. Предишният \"антирекорд\" бе регистриран на 14 август, когато Тръмп събра подкрепа от едва 34 процента от американците, докато 61 на сто бяха против него. Пик в подкрепата за американския президент, без да се брои първата му седмица в Белия дом, бе регистриран на 11 март, когато 45% от американците одобряваха дейността му. На обратното мнение бяха 49 на сто. Рейтингите на демократите Барак Обама и Бил Клинтън - предшественици на Тръмп, никога не са падали съответно под 38 процента и под 37 на сто. Нивото на подкрепа за президента Джордж Уокър Буш веднъж падна до 25%, припомня агенцията.", "date": "2017.10.31", "title": "Рейтингът на Доналд Тръмп достигна нов минимум"}
{"url": "http://www.dnevnik.bg/sviat/2017/10/31/3069241_v_braziliia_se_izvurshvat_po_sedem_ubiistva_na_chas/", "text": "Близо 62 хил. души са били убити през 2016 г. в Бразилия, което е рекорд за южноамериканската държава, съобщи местна неправителствена организация, цитирана от БТА. Това означава, че средно на час в Бразилия са били извършвани седем убийства, или едно на 8 минути. Увеличението спрямо миналата година е 3.8%. Почти 98% от жертвите са мъже. Насилието над жени също е регистрирало увеличение под формата на изнасилвания. През 2016 г. е съобщено за 49 497 случая на изнасилване, което е с 3.5 на сто повече спрямо 2015 г. Жертви на убийства са станали и 437 полицаи - със 17.5% повече спрямо предходната година. Увеличаването на престъпността съвпада с период на съкращения в бюджетите на силите за сигурност на национално, регионално и местно равнище, се посочва в доклада на Бразилския форум за обществена сигурност. Нарасналата престъпност се дължи отчасти и на продължаващата от три години икономическа криза и безработица, която достигна 12.8 процента.", "date": "2017.10.31", "title": "В Бразилия се извършват по седем убийства на час, което е рекорд за страната"}
{"url": "http://www.dnevnik.bg/sport/2017/10/31/3069245_bosnenec_e_noviiat_trenyor_na_lokomotiv_plovdiv/", "text": "Босненецът Бруно Акрапович е новият старши треньор на \"Локомотив\" (Пловдив). 50-годишният специалист заменя на поста Войн Войнов, който  напусна след победата над \"Етър\" (2:0) в понеделник. Акрапович ще бъде представен днес в 10.00 часа, след което ще проведе първа тренировка с отбора. От клуба не обявиха за какъв срок ще е договорът на бившия полузащитник на \"Волфсбург\" и \"Майнц\". За последно босненецът беше треньор на хърватския РНК. Той пое тима от Сплит през февруари, но си тръгна само три месеца по-късно. Отборът изпадна от елита, а след това не получи професионален лиценз и беше изпратен в трета дивизия. Преди това Акрапович е бил начело на македонския \"Шкендия\" (2015/2016 г.), гибралтарския \"Европа\" (2014/2015 г.) и хърватските \"Неретва\" (2014 г.), \"Солин\" (2013 г.), \"Вал\" (2012/2013 г.) и \"Мосор\" (2011 г.). Като футболист босненецът има дългогодишна кариера в Германия, където освен за \"Волфсбург\" и \"Майнц\" е играл за \"Енерги\" (Котбус), \"Рой Вайс\" (Ерфурт), \"Кикерс\" (Офербах), \"Арминия\" (Хановер) и др. Назначението на Акрапович в \"Локомотив\" е шестата треньорска рокада от началото на сезона в Първа лига. От днес с нов треньор е и \"Дунав\" (Русе) - Малин Орачев, който замени освободения преди две седмици Веселин Великов. В края на септември  Георги Иванов-Гонзо си тръгна от \"Черно море\" . През август \"Левски\"  освободи Николай Митов и назначи Делио Роси , \"Лудогорец\" смени  Георги Дерменджиев с Димитър Димитов-Херо , а \"Септември\" бързо осигури нова работа на Митов, след като  уволни Димитър Васев.", "date": "2017.10.31", "title": "Босненец е новият треньор на \"Локомотив\" (Пловдив)"}
{"url": "http://www.dnevnik.bg/biznes/2017/10/31/3068768_iaponcite_harchat_nad_1_mlrd_dolara_za_helouin/", "text": "С идването на октомври в Япония основна тема за разговор е приближаващият в края на месеца Хелоуин. Празникът толкова много е завладял местното население, че само през миналата година японците са похарчили 1.2 млрд. долара за костюми и сладкиши, с които могат да засрамят дори родината на Хелоуин – САЩ. Колкото по-близо е празникът, толкова повече стават и странностите в азиатската страна. Лилаво сирене в хамбургерите, шоколадови бонбони във формата на тиква и едни от най-екстравагантните костюми са само малка част от гледките през октомври в столицата Токио и в най-големите градове на островната държава.  По данни на японските власти Хелоуин се нарежда на второ място сред празниците, за които се харчат най-много пари. Единствено по Коледа японците са склонни да отделят повече пари. Харчовете за Свети Валентин пък са трите най-големи за празник. Основната причина за все по-голямата популярност на Хелоуин в Япония е любовта на местното население към ексцентричните костюми и все по-лесния начин за осигуряването им. По данни на американския гигант за онлайн търговия \"Амазон\" само през миналата година са поръчани около 180 хил. артикула, свързани с празника. През 2017 г. обаче се очаква пазарът да се свие с 3%, но отново да надхвърля 1 млрд. долара. Това се дължи на парламентарните избори в Япония, заради които медиите в страната почти не обърнаха внимание на празника. Въпреки това, в Токио е запланувана голяма демонстрация на облечени в костюми за Хелоуин хора.", "date": "2017.10.31", "title": "Японците харчат над 1 млрд. долара за Хелоуин"}
{"url": "http://www.dnevnik.bg/bulgaria/2017/10/31/3069227_vremeto_prez_noemvri_-_i_zatopliane_i_sniag/", "text": "И високи температури, и малко сняг ще има през ноември. Това обяви в сутрешния блок на БНТ синоптикът Красимир Стоев. В близките дни не се очакват големи валежи, вятърът ще отслабне. За днес обаче има жълт код в областите Варна, Добрич и Бургас, където вятърът ще достигне до 20 м/сек.", "date": "2017.10.31", "title": "Времето през ноември - и затопляне, и сняг"}
{"url": "http://www.dnevnik.bg/na_put/2017/10/31/3064316_kak_da_se_predpazim_ot_nejelani_gosti_v_bagaja_si/", "text": "Дървениците са вампирите в света на насекомите, те са по-коварни от комарите и бълхите, защото живеят в дома потайно. Въпреки че са безкрили паразити, в последните години колониите им нарастват, а се унищожават трудно, защото с годините стават резистентни към пестицидите. Една от хипотезите е, че те се разпространяват с багажа на пътниците. Изследователи от университета в Шефилд проучиха какво привлича инсектите и формулираха съвети как да се предпазим, за да не си ги донесем вкъщи в куфара.  В рамките на изследването учените оставили 4 пътнически чанти в две помещения. В две от чантите имало носени фланелки и чорапи, а в другите две - чисти. Въздухът в едната стая бил свеж, а в другата - с повишено съдържание на въглероден двуокис, симулиращ човешки дишане. Във втората стая повече от 98% от насекомите напуснали контейнера си като два пъти повече от тях се насочили към чантата с мръсните дрехи, отколкото към чистите. Изводът на учените е, че присъствието на хора привлича дървениците, които се крият в мръсното бельо. Затова се препоръчва носените дрехи да не се захвърлят на пода, а да се прибират в затворена чанта или плик. Дървениците не могат да се катерят по гладки повърхности, затова е желателно куфарите да се слагат по-нависоко, пише health.com.", "date": "2017.10.31", "title": "Как да се предпазим от нежелани \"гости\" в багажа си"}
{"url": "http://www.dnevnik.bg/kultura/2017/10/31/3067475_spasiteliat_v_rujta_izliza_v_nov_prevod/", "text": "\"Спасителят в ръжта\" - настолният роман на милиони юноши по света, излиза у нас в нов превод. Класиката на Дж. Д. Селинджър излиза под знака на \"Дамян Яков\", а за предизвикателството от издателството са се спрели на известната преводачка от английски и руски Светлана Комогорова-Комата. В многобройните си издания у нас романът е познат в превода на Надя Сотирова. Според издателите от \"Дамян Яков\" новата версия се доближава в по-голяма степен до автентичния глас на Селинджъровите герои. \"Някои от направените вече коментари и сравнения между двата превода е възможно да ви шокират\", допълват от издателството. \"Висок професионализъм, рутина, стотици преведени заглавия, лингвистична изобретателност, която може да бъде доведена до еквилибристика, но и преводаческа смелост, за която някои твърдят, че е на крачка от езиковата бруталност. И не на последно място - тънко познаване на американския жаргон от средата на миналия век\" - така от Дамян Яков характеризират преводача Светлана Комогорова. Тя е най-позната на широката аудитория с преводите на Тери Пратчет, но в биографията си има още десетки заглавия на автори като Луис Карол, Марк Твен, Дъглас Адамс, Роджър Зелазни, Робърт Шекли, Том Робинс, Нийл Стивънсън, Спайдър Робинсън и Джак Керуак. Книгата вече е в търговската мрежа с оформление, одобрено преди много години от самия Селинджър, казват от издателството. Очаквайте откъс от новия превод в \"Дневник\".", "date": "2017.10.31", "title": "\"Спасителят в ръжта\" излиза в нов превод"}
{"url": "http://www.dnevnik.bg/sport/2017/10/31/3069275_parkur_shte_se_boksira_s_djoshua_prez_mart_pri_dobra/", "text": "Антъни Джошуа и Джоузеф Паркър могат да се изправят един срещу друг през март в двубой за обединяването на четири от петте световни титли в тежката категория на професионалния бокс. Новозеландецът е готов да се качи на ринга срещу англичанина, но само ако получи приемлива оферта, обяви промотърът му. Паркър държи пояса на Световната боксова организация (WBO). 25-годишният боксьор има 24 победи в 24 мача, а  миналия месец защити титлата си  след успех по точки срещу братовчеда на Тайсън Фюри - Хюи Фюри. Джошуа притежава три от другите четири пояса - на Международната боксова федерация (IBF), Световната боксова асоциция (WBA) и Международната боксова организация (IBO). В събота олимпийският шампион от Лондон 2012  направи успешна защита срещу Карлос Такам  след технически нокаут в десетия рунд. 27-годишният англичанин постигна 20-ата си победа от 20 мача на професионалния ринг. \"Искаме следващият ни мач да е с Джошуа, но (неговият промотър) Еди Хърн убива всичко, като ни предлага само 20% от парите. Това е много неуважително, като се има предвид, че Джоузеф държи една от най-автентичните и признати титли в тежката категория\", каза промотърът на новозеландеца Дейвид Хигинс пред \"Скай спортс\". \"Мисля, че тук нещата опират до нещо повече от пари. Става въпрос за уважение към това, че си световен шампион. Ако те искат обединителен мач, трябва да ни предложат по-сносна оферта. Но при тези предложения, които Еди споменава в медиите, това няма как да се случи\", каза още Хигинс. Според него Хърн предлага толкова ниска оферта, защото Джошуа и екипът му искат да избегнат обединителен мач с Паркър. \"Ако стигнем до споразумение, което е честно и почтително към Джоузеф, ще направим този двубой и е много вероятно това да се случи през март\", допълни Хигинс. Паркър, който миналата година победи Такам по точки, определи Джошуа като \"посредствен\" и \"роботизиран\" боксьор. Хигинс сподели мнението на своя клиент и се изказа критично за англичанина. \"Като цяло не сме никак впечатлени от Джошуа. Според нас мачът (с Такам) беше спрян твърде рано. Най-вероятно двубоят щеше да завърши със съдийско решение, което означава, че ситуацията беше подобна на тази от мача на Джоузеф с Такам\", каза Хигинс. \"Джошуа започна да диша доста тежко с напредването на мача и като цяло беше малко предсказуем. Мисля, че ако се стигне до обединителен мач, положението ще е 50/50, ако не и в полза на Джоузеф\", завърши промотърът на новозеландеца. Ако се стигне до споразумение между Джошуа и Паркър, е напълно реалистично през втората половина на 2018 г. да бъде излъчен първият абсолютен световен шампион в тежката категория от Ленъкс Люис насам. Петата титла - на Световния боксов съвет (WBC), е притежание на Дионтей Уайлдър. Тази събота американецът, който има 38 победи в 38 мача и 37 нокаута, ще се боксира срещу канадеца Бърмейн Стивърн. Стивърн е единственият боксьор, който не е бил нокаутиран от Уайлдър. Двамата се срещнаха в началото на 2015 г., когато американецът спечели по точки и завоюва пояса на WBC.", "date": "2017.10.31", "title": "Паркър ще се боксира с Джошуа през март при добра оферта"}
{"url": "http://www.dnevnik.bg/bulgaria/2017/10/31/3069273_obishtinite_sa_poluchili_iazoviri_za_koito_niamat/", "text": "На общините са дадени язовири, без те да имат финансова възможност да ги поддържат и те не знаят каква отговорност носят. Това обяви в сутрешния блок на Би Ти Ви ген. Кирил Войнов, който преди оглавяваше пожарната, а сега е директор на дирекция \"Надзор на язовирните стени и съоръженията към тях\" в Държавната агенция по метрологичен и технически надзор. Той препоръча собствениците на язовири да бъдат така добри да се хванат в ръце и да си изпълняват задълженията, а не да казват, че нямат пари. \"Ние не сме Министерството на финансите\", посочи той и добави, че в агенцията са безкомпромисни. Само за последните месеци над 400 акта са съставени на собственици на язовири. Войнов разказа, че след случилото се в Бургаско за три дни са направени проверки на всички язовири в областта - общо 46. Той посочи, че не скъсана стена на язовир е причинила бедствието. Установено е, че е започнало преливане в последния от четирите каскадни язовира \"Чанарджик\", при което преливникът на най-ниския не е могъл да се справи с такова количество вода и тя е преливала през стената. В резултат стената е започнала да се разрушава. При частния язовир \"Чотората\" е имало също задръстване на преливника, но се зауства в река Русокастренска 5 километра надолу и селото е още 11 километра от точката на заустване. Реката минава на километър от него – не е възможно от частичното разрушаване на дигите да идват тези наводнения, обясни експертът.  Войнов посочи, че дори депото за отпадъци, което е на високо място, е било наводнено. \"Чотората\" не е голям като язовир, а \"Чанарджик 1\" (най-ниският в каскадата - бел. ред.) е един гьол и е бил празен, разказа Войнов. Тези язовири са били инспектирани миналата година с предписания конкретно за \"Чоторота\". Войнов съобщи още, че за всички съоръжения в Бургаска област отговарят двама души в агенцията.", "date": "2017.10.31", "title": "Обищините са получили язовири, за които нямат възможност да се грижат, обяви Кирил Войнов"}
{"url": "http://www.dnevnik.bg/photos/2017/10/31/3069243_fotogaleriia_helouin_v_beliia_dom/", "text": "Доналд Тръмп и първата дама Мелания поздравиха някои от 6-те хиляди деца и възрастни, които бяха поканени в Белия дом за традиционното празненство в навечерието на Хелоуин. Деца от над 20 училища от окръг Колумбия и щатите Мериленд и Вирджиния, както и семейства на военни и членове на организации на местната общност, присъстваха на празненството на Южната морава.", "date": "2017.10.31", "title": "Фотогалерия: Хелоуин в Белия дом"}
{"url": "http://www.dnevnik.bg/bulgaria/2017/10/31/3069286_simeonov_obvini_mediite_za_ostavkata_na_nikolai_petrov/", "text": "Вицепремиерът Валери Симеонов обвини медиите и в частност Би Ти Ви и \"Нова телевизия\" за оставката на здравния министър Николай Петров. Пред \"България он ер\" той заяви, че България в последните години се управлявала именно от двете телевизии и \"ако това е поредният опит за упражняване на влияние, това е лошо\". Вчера Петров подаде оставка , която беше приета от премиера Бойко Борисов, след като Би Ти Ви излъчи разследване как като шеф на ВМА той е възложил две обществени поръчки за общо 1.6 млн. лв. на фирми, представлявани от Явор Цонев - мъжа, от когото дъщеря му Руслана Петрова има дете. Разследването срещу Петров било безпрецедентна измишльотина \"В този случай Би Ти Ви се изявява като инфантилен дебелак с определени ментални отклонения, пуснат в порцеланов магазин, който не знае какво прави. При такава безпрецедентна измишльотина, която нарекоха разследване, цялата биография на този човек беше хвърлена в мръсния канал\", каза Симеонов. Той добави, че всеки политик трябва да действа като него при медийни атаки. Припомни и че ще съди някои медии за клевети, и допълни, че дневният ред в живота \"не се диктува от телевизионните студиа\". Вицепремиерът каза още, че се надява все пак оставката да не се дължи на разследването, а на \"икономически засегнатите кръгове в медицинските среди\". По думите му Петров е прокарал забрана за откриването на нови лечебни заведения и регистрирането на нови лекарства. Точно тук били двете големи лобита в здравната сфера, определени от Симеонов като \"фармацевтичната мафия и лекарската мафия\". ДПС и ДОСТ с право искали оставката на Симеонов Съпредседателят на \"Обединени патриоти\" допълни, че  ДПС и ДОСТ с право искали оставката му . Причината била, че са ощетени от това управление. Според него, когато ДПС са сред управляващите, \"не гледат на властта като на начин за решаване на проблемите на България, а като на хранилка\". Симеонов уточни, че осъждането му за реч на омразата не е присъда, която е влязла в сила, а е само определение на съда, което е обжалвано веднага. Вицепремиерът съзря в изкарването на информацията на преден план опит за въздейства върху управлението и лично върху премиера Бойко Борисов от страна на партиите, които го атакуват с искане за оставка.", "date": "2017.10.31", "title": "Симеонов обвини медиите за оставката на Николай Петров и заподозря ДПС в опит да влияе лично на Борисов"}
{"url": "http://www.dnevnik.bg/evropa/zemedelie/2017/10/31/3069282_fond_zemedelie_prevede_purvi_transh_ot_pomoshtta_za/", "text": "Държавен фонд \"Земеделие\" преведе първия транш от 21 331 850 лева на 5 385 животновъди, заявили подпомагане по Схемата за преходна национална помощ за говеда, необвързана с производството за кампания 2017. Ставката за плащането на едно допустимо за подпомагане животно за първия транш по тази схема е определена със  Заповед на № РД 09-841  от 24.10.2017 г. на министъра на земеделието и храните. За глава говедо животновъдите получиха по 94.76 лв., а тези, които отглеждат биволи – по 165.71 лв. Право на подпомагане по Схемата за преходна национална помощ за говеда, необвързана с производството, имат земеделските стопани, които са отглеждали 10 или повече говеда и/или 10 или повече биволи, регистрирани към 28 февруари 2009 г., и към последния ден за подаване на заявленията за подпомагане от текущата кампания отглеждат в стопанствата си поне 70% от референтния брой животни. Преходна национална помощ се отпуска само за секторите, за които са предоставяни национални доплащания през 2013 г. Максималният бюджет представлява намаляваща функция от одобрения от ЕК бюджет за схемите за национални доплащания за 2013-а. През 2017 г. финансовият пакет за всяка от схемите за преходна национална помощ може да достигне максимум 65% от пакета на съответната схема за национални доплащания, прилагана през 2013 г.", "date": "2017.10.31", "title": "Фонд \"Земеделие\" преведе първи транш от помощта за животновъдите"}
{"url": "http://www.dnevnik.bg/biznes/2017/10/31/3069287_nov_jp_koridor_ot_kitai_za_evropa_chaka_produljenieto/", "text": "Железопътен коридор между Китай и Европа, предоставящ логистична алтернатива на съществуващите линии през Русия и Иран, беше официално пуснат в понеделник. По него тръгна първият влак по линията Баку - Тбилиси - Карс, която се проектира от 2007 г. Завършването на проекта беше отлагано дълго време, особено в частта от линията, която минава през Грузия. Европейският съюз приветства новия железопътен коридор и отбеляза, че \"заедно с инвестициите, подобрената инфраструктура и логистична координация ще доведе до по-добра свързаност, нови бизнес възможности и по-интензивна търговия. Това е сърцевината на \"Източно партньорство\", както и на централноазиатската стратегия (на ЕС)\". Европейската дипломатическа служба добави в  съобщение , че ако \"транспортните връзки между Турция и България се подобрят допълнително, както и тези между Азербайджан и Централна Азия, проектът ще даде бърза и надеждна наземна връзка между Европа и Азия по древния Път на коприната\". Откъде ще минават влаковете Жп линията ще има обща дължина 826 км и според информация от азербайджанското правителство, цитирана от Bloomberg  и \"Капитал\" , трябва да направи възможно транспортирането на стоки от Китай до Европа за между 12 и 15 дни. За сравнение - контейнерите, тръгващи от Варна, стигат до Китай за 35 дни. До 2025 г. азербайджанските власти очакват по линията да преминат 8 млн. тона товари, като първоначалният годишен капацитет на линията ще е 5 млн. тона с потенциал да се увеличи до 15 млн. тона. Проектът беше започнат след тристранна среща на лидерите на Азербайджан, Турция и Грузия през 2007 г. и първоначално трябваше да бъде приключен през 2010 г., но след това беше отложен веднъж за 2012 г. заради скок в цената му и невъзможност да се осигури американско съфинансиране заради позицията на Вашингтон относно диспута в Нагорни Карабах между Армения и Азербайджан. Вместо това Баку осигури финансиране за обновяването на 153 км жп линия между Акхалкалаки и Марабда в Грузия и на още 26 км в грузинската част от отсечката Карс (Турция) и Акхалкалаки срещу два заема от общо 757 млн. долара. Инвестицията беше направена със средства от суверенния петролен фонд на Азербайджан и до момента са изплатени около 640 млн. долара от сумата. Азербайджанските железници очакват около 2020 г. приходите от транзит през страната да са между 600 млн. и 700 млн. долара. Продължение към България? Новата жп линия отваря алтернативен маршрут за доставка на стоки от Китай към Европа през Централна Азия, Каспийско море, Кавказ и Турция, като обаче все още има няколко алтернативни сценария как да се развие сухопътната ѝ част от Турция към ЕС. Все още не е довършен жп тунелът, който трябва да преминава под Босфора и евентуално да продължи през България към Западна Европа. Ако това се случи, страната ни може да стане транзитна част от маршрута по линиите през Пловдив, София и Драгоман към Белград или през Свиленград към Русе в посока Букурещ. За да предпочетат китайските спедитори маршрутите през България обаче, страната трябва да довърши ремонтните дейности по тях и да позволи преминаването на влакове със скорост 120 км/ч по тях, за да става достатъчно бърз преносът на стоки.  Макар да не е официално финансиран с китайски средства, жп маршрутът през Турция и кавказките страни може да се разглежда като част от инфраструктурната мрежа \"Поясът и пътят\" на Пекин, който трябва да улесни сухопътните и морските връзки между Китай и останалия свят, включително Европа. Китай заложи \"Поясът и пътят\" като приоритет на XIX  конгрес на комунистическата си партия  миналата седмица, но осъществяването му остава сложно както поради финансови и геополитически причини, така и по бюрократични. През 2015 г., когато страната тества за пръв път жп и морската връзка между провинция Сидзян в Западен Китай и грузинското пристанище Поти, стоките достигат до Грузия за девет дни, като обаче три от тях са прекарани в чакане заради административни процедури. Към момента Китай е най-големият търговски партньор на всяка от централноазиатските републики, както и четвъртият най-голям партньор на Грузия.", "date": "2017.10.31", "title": "Нов жп коридор от Китай за Европа чака продължението си през България"}
{"url": "http://www.dnevnik.bg/sport/2017/10/31/3069298_taigur_uuds_shte_se_zavurne_na_golf_igrishteto_sled/", "text": "Носителят на 14 титли от Големия шлем Тайгър Уудс ще се завърне на голф игрището след 10-месечно отсъствие. 41-годишният американец ще вземе участие в турнира Hero World Challengе, който ще се проведе в Бахамите от 30 ноември до 3 декември. В надпреварата ще се включат 18 от водещите състезатели в професионалния тур. Уудс е домакин на турнира в Олбани (о. Ню Провидънс), като част от приходите отиват за неговата благотворителна фондация. \"Много съм развълнуван, че отново ще се състезавам. Олбани е перфектното място и за мен ще е страхотно да се присъединя към всички тези невероятни състезатели\", обяви Уудс чрез социалните мрежи. Американецът не се е състезавал от началото на февруари, когато се оттегли от европейския тур в Дубай. През април той претърпя поредната си операция на гърба. Заради непрестанните травми легендарният голфър има едва шест състезателни дни за последните две години.", "date": "2017.10.31", "title": "Тайгър Уудс ще се завърне на голф игрището след 10-месечно отсъствие"}
{"url": "http://www.dnevnik.bg/sport/2017/10/31/3069308_bostun_prekusna_seriiata_ot_11_poredni_zagubi_sreshtu/", "text": "Бостън селтикс\" сложи край на серията от 11 поредни загуби срещу \"Сан Антонио спърс\". \"Келтите\" се наложиха със 108:94 у дома и записаха пета последователна победа в Националната баскетболна асоциация (НБА). Кайри Ървинг беше най-полезен за успеха на \"Бостън\" с 24 точки, шест асистенции, три откраднати топки и две борби. Той вкара три тройки и реализира десет от 16-те си стрелби от игра. Новобранецът Джейлън Браун добави 18 точки, а Ал Хорфорд се отличи с дабъл-дабъл от 14 точки и 13 борби. \"Бостън\" поведе с 54:49 след първото полувреме и отбеляза десет от първите 12 точки в третата част, което се оказа решаващият момент в двубоя. Осем от тези десет точки бяха дело на Ървинг - две тройки и пробив с успешно поднасяне. \"Сан Антонио\" допусна трета поредна загуба, след като започна сезона с четири последователни победи. Резервата Брандън Пол беше най-резултатен за \"шпорите\" срещу \"Бостън\" с 18 точки. Руди Гей добави 14 точки. С пет спечелени от седем изиграни двубоя \"Бостън\" се изкачи на първото място в Източната конференция. Със същия актив са \"Орландо меджик\" и \"Детройт пистънс\". \"Вашингтон уизърдс\", \"Торонто раптърс\" и \"Милуоки бъкс\" имат по четири победи и две загуби.  На запад шампионът \"Голдън стейт уориърс\" напомни за себе си с разгромна победа със 141:113 при гостуването на \"Лос Анджелис клипърс\". Стеф Къри отбеляза седем тройки и общо 31 точки за \"войните\". Кевин Дюрант добави 19 точки, а Дреймънд Грийн и Клей Томпсън реализираха съответно 16 и 15 точки. \"Голдън стейт\" записа петата си победа от осем мача и разделя третата позиция в Западната конференция с \"Хюстън рокетс\". \"Клипърс\", който допреди два дни беше единственият отбор без загуба в НБА, допусна второ поредно поражение. \"Ножиците\" са втори с четири победи, а начело е \"Мемфис гризлис\" с пет спечелени от седем изиграни двубоя.", "date": "2017.10.31", "title": "\"Бостън\" прекъсна серията от 11 поредни загуби срещу \"Сан Антонио\""}
{"url": "http://www.dnevnik.bg/bulgaria/2017/10/31/3069313_zakonoproektut_na_peevski_za_ktb_protivorechi_na/", "text": "Законопроектът на депутатите от ДПС Делян Пеевски, Йордан Цонев и Хамид Хамид  срещу вторичното разграбване на КТБ,  внесен за разглеждане в 44-ото Народно събрание, противоречи на конституционните принципи на правовата държава. Той ще доведе до правен хаос, тъй като нарушава правната сигурност, предвидимостта и стабилността на правния ред. Това се казва в официално съобщение на движение \"Да, България\". От политическата сила са внесли вчера в Народното събрание становище, с което настояват да се предприемат ефективни действия за търсене на отговорност на конкретни лица за фалита на КТБ и стриктно прилагане на закона, вместо да се приема законодателство в нарушение на фундаменталните принципи на правовата държава. \"Проектозаконът предлага решения, които са обратни на съвременните стандарти за производството по несъстоятелност. Предвижда се удължаване на сроковете за реализиране на производството по банковата несъстоятелност, без да има реални гаранции за повишаване на неговата ефективност. Решенията, предлагани в законопроекта, ще доведат до още по-голямо задълбочаване на проблема\", се уточнява в позицията на движение \"Да, България\". От партията уточняват, че \"в законопроекта няма нито една мярка за повече публичност или оповестяване на повече информация на широката общественост\". \"Всъщност вносителите искат да продължат домогването до апетитни парчета от масата на несъстоятелността на КТБ, като вкарат \"Емко\", \"Петрол\" и други обратно в обсега на лично преданите им синдици\", завършват от \"Да, България\".", "date": "2017.10.31", "title": "Законопроектът на Пеевски за КТБ противоречи на конституцията, обявиха от \"Да, България\""}
{"url": "http://www.dnevnik.bg/bulgaria/2017/10/31/3069319_obshtinskiia_suvet_v_dobrich_shte_obsujda_dnes_dobiva/", "text": "Общинският съвет в Добрич, ще обсъди днес текст на декларация, свързана с доклада за оценка на въздействието върху околната среда по проекта на дружеството \"Русгеоком БГ\" за разработване на газово находище Спасово\" блок \"Добрич\". Точката е последна от общо 14 в дневния ред на заседанието и е формулирана като \"разглеждане на декларация\". Миналия петък Добруджанския фермерски съюз разпространи декларация против разработването на находището на находището. \" Ние, малките и средни зърнопроизводители, сме против производства, водещи до вредни последици за здравето и живота на хората, животните и природата\", се казва в текста й. Съюзът се обяви и против даването на положителна оценка по доклада за оценка на въздействието върху околната среда по проекта на дружеството \"Русгеоком БГ\", но и против даването на разрешения за разработване на газови находище в цялата Дунавска равнина. Срещу разработването на газовото находище \"Спасово\" се обяви и Асоциацията на зърнопроизводителите в България. В събота протестиращи срещу добива на газ в Добруджа поискаха  в срок до 3 ноември да бъде оттеглено инвестиционното предложение за експлоатация на находището \"Спасово\" . Това стана на общественото обсъждане на доклада за оценка на въздействието върху околната среда на инвестиционното предложение, което се състоя в общината в Генерал Тошево. По рано, при представянето на Доклада за въздействие върху околната среда от \"Русгеоком БГ\" заявиха, че при усвояване на находището няма да се използва технология на хидравличния удар или т. нар. фракинг. Суровината ще се добива с автосонда чрез наклонено насочено сондиране, което е класическа технология, щадяща околната среда, информираха от компанията. Проектът предвижда всички сондажи, които ще бъдат изградени в периода 2018-2039 година да бъдат на дълбочина 2700 метра, така че разположеният по-плитко водоносен хоризонт няма да бъде засегнат, посочи инвеститорът.", "date": "2017.10.31", "title": "Общинския съвет в Добрич, ще обсъжда днес добива на газ край Генерал Тошево"}
{"url": "http://www.dnevnik.bg/detski_dnevnik/2017/10/31/3069009_poveche_ot_600_deca_shte_prekarat_edin_raboten_den_v/", "text": "В седмицата от 30 октомври до 4 ноември над 600 деца ще прекарат един работен ден в компаниите на родителите си. За пета поредна година проектът \"Гордея се с труда на моите родители\" на Българската мрежа на Глобалния договор на ООН ще запознае деца между 7 и 14 години с различни професии. През този ден на отворените врати организаторите в конкретните компании, участници в проекта, са подготвили разнообразни интерактивни игри, забавления и практически задачи, чрез които децата да разберат повече за същността на професиите. Сред основните цели на \"Гордея се с труда на моите родители\" е да се покаже на подрастващите, че трудът е ценност и потребност и че всеки човек е необходим и полезен за обществото, независимо каква професия упражнява. Краят на тазгодишното издание на проекта ще се отбележи с третия \"Детски базар на професиите\", който ще се състои на 24 и 25 ноември в детския научен център \"Музейко\". Тогава деца и родители ще могат да се срещнат с професионалисти от най-различни сфери и да разгледат щандовете на компании от разнообразни сектори. Инсталации, макети, 3D принтери, забавни задачи, викторини, демонстрации, книжки, брошури и други материали ще им помогнат да се докоснат до същността на професиите.", "date": "2017.10.31", "title": "Повече от 600 деца ще прекарат един работен ден в компаниите на родителите си"}
{"url": "http://www.dnevnik.bg/razvlechenie/2017/10/31/3069305_gei_aktivisti_osudiha_izvinenieto_na_kevin_speisi/", "text": "Кевин Спейси е поредното голямо име в Холивуд, около което се вихрят скандали, след като вчера двукратният носител на \"Оскар\" се извини за нежелани сексуални аванси спрямо 14-годишен актьор през 1986 г.  Изявлението му  - с което актьорът за пръв път обяви публично своята хомосексуалност, бе осъдено от гей активисти и от двете страни на Атлантика заради решението му да я намеси в контекста на обвинения в сексуален тормоз над малолетни. То причини буря от коментари в социалните мрежи, където Спейси бе обвинен в нечестен опит за отклоняване на вниманието, който насърчава негативни стереотипи срещу гей общността. Разкриването не бива да се използва, за да отклони вниманието от обвинения в сексуален тормоз, коментира пред \"Ройтерс\" Сара Кейт Елис, президент на Асоциацията на лесбийки и гей хора срещу клеветата (GLAAD). \"Това не е история за разкриването на Кевин Спейси, а за травматичните преживявания на Антъни Рап и всички, които смело говорят срещу сексуалното посегателство.\" Рап, актьор от Бродуей и сериала \"Стар Трек\", разказа пред \"Бъзфийд\", че Кевин Спейси, тогава 26-годишен се опитал да го съблазни на парти през 1986 г. По думите му Спейси го взел на ръце, отнесъл го в леглото си и легнал върху него. Актьорът обаче успял да го избута и да си тръгне. По думите му Спейси бил пиян. Отговаряйки в \"Туитър\", двукратният носител на \"Оскар\" заяви, че бил \"ужасен\" да чуе историята, която не си спомня, но ако е вярна, поднася извинения за \"дълбоко нередното си пиянско поведение\". Той добави, че случката го \"окуражила да проговори за други неща в живота си\" и че е избрал за себе си да живее като гей. \"Обикновено когато знаменитостите се разкриват, ги поздравяваме и посочваме нуждата от модели за поведение. Но изборът на Кевин Спейси да го направи в този конкретен момент е вреден за ЛГБТ общността. Сексуалната му ориентация няма никаква връзка със сериозните обвинения, отправени срещу него, и смесването на тези две неща е изключително вредно\", коментираха пред \"Гардиън\" от известната британска организация \"Стоунуол\". В същата медия известният колумнист Оуен Джоунс също осъди Спейси, подчертавайки, че приравняването на хомосексуалната ориентация с педофилията е едно от най-старите оръжия на хомофобията и лежи в основата на тормоз и дискриминационни законодателства по целия свят. \"Сигурен съм, че в следващите дни, седмици и месеци хомофобите ще използват случая на Спейси, за да защитят тази теза.\" Масло в огъня наля и стрийминг каналът \"Нетфликс\", който часове по-късно обяви, че  предстоящият 6 сезон ще е и последният за хитовия сериал на Спейси \"Къща от карти\" . Продуцентите твърдят, че решението е подготвяно от месеци, и все пак подчертаха, че са \"дълбоко обезпокоени\" от поведението на актьора. Кевин Спейси не е коментирал новите обвинения нито в \"Туитър\", нито чрез представителите си пред \"Ройтерс\".", "date": "2017.10.31", "title": "Гей активисти осъдиха извинението на Кевин Спейси"}
{"url": "http://www.dnevnik.bg/sviat/2017/10/31/3069301_puchdemon_obmislia_da_poiska_ubejishte_v_belgiia_s/", "text": "Уволненият каталунски премиер Карлес Пучдемон вероятно ще се опита да се спаси от испанското правосъдие с убежище в Белгия и в усилията си ще работи заедно с Паул Бекаерт - адвокат, представящ се като специалист по дела за човешки права, който вече е защитавал членове на терористичната групировка ЕТА. Очаква се бившият лидер да направи изявление от Брюксел в 13:30 ч. българско време. Това каза за водещите испански издания и \"Ройтерс\" самият Паул Бекаерт, работил с ключови фигури от баската  сепаратистка организация ЕТА , като например Нативидад Хауреги, смятана за \"недосегаемата\" сепаратистка. \"Мога да потвърдя, че той ме назначи за представител пред закона, тъй като в момента е в Белгия\", каза Бекаерт. В понеделник испански и белгийски медии съобщиха - а по-късно представителят на Пучдемон потвърди - че уволненият премиер  се намира в Белгия  заедно с други членове на правителството, разпуснато от Мадрид в събота. Малко преди това главният прокурор на Испания каза, че Пучдемон и останалите от кабинета му трябва  да бъдат обвинени  в бунт и че ще се обърне с такова искане към съда. Заедно с Пучдемон по информация както на \"Ел паис\", така и на \"Вангуардия\" са петима бивши съветници в кабинета - Жоаким Форн (за вътрешните работи), Тони Комин (здравеопазване), Долорес Баса (труд и социална политика), Меричел Серет (земеделие) и Меричел Борас (управление и администрация). Не е известно дали те са пътували заедно, но според \"Ел паис\" от родния си град Жирона Пучдемон е пристигнал в Южна Франция, откъдето е взел самолет за Брюксел. \"Политическите процеси\" в Испания Хауреги, бягала 34 години от закона (от 1981 г.), накрая е заловена в белгийския град Гент, но работата на Бекаерт за нея приключва \"успешно\" и Белгия отхвърля депортацията след задържането ѝ през 2013 г. Тогава делото стигна до Европейския съд за правата на човека. През годините Бекаерт поема и други случаи - практиката му с баски започва през 90-те години. През 2001 г. той защитава баската двойка Морена-Гарсия, която впоследствие получава и белгийско гражданство. Предсталявал е и кюрдски активист, търсещ убежище от Анкара. \"Ако (на Пучдемон) му трябва юридическа защита, аз ще съм този, който ще го защитава,\" увери Бекаерт. Той казва, че \"познава добре Испания\" и \"политическите (съдебни) процеси\", които се провеждат в страната. \"Може и да поискат убежище, но не мога да предскажа кое ще е решението им,\" допълва той за \"Вангуардия\", имайки предвид както Пучдемон, така и останалите членове на кабинета, придружаващи го в Белгия. \"Защитавал съм баски и винаги има изненади, не е възможно да се предскаже как ще приключи всичко това\", казва Бекаерт. Може ли Пучдемон да получи убежище в Белгия Бекаерт отказа да се ангажира с отговор какво би се случило с молбата на Пучдемон, ако той я подаде. Адвокатът обяснява, че в страната федералното правителство няма отношение към молбите за убежище. Решението е в ръцете на генералния комисар по въпросите на убежището, който трябва да приложи Женевската конвенция, а окончателно след него се произнася федерален съдия. \"Договорът от Амстердам премахва статута на политическото убежище, но Белгия не приема това. Тук всеки може да го поиска. Вече съм го правил за трима испанци\", разказва адвокатът за \"Ел мундо\". Отговорният комисар не беше съгласен и не го даде, но каза, че решението е в неговите компетенции и би могъл да го направи. Всеки случай е различен.\" Политически отзвук в Белгия Случващото се с Пучдемон отеква в белгийската вътрешна политика. В неделя белгийският държавен секретар Тео Франкен каза, че не е изключена възможността Пучдемон да получи политическо убежище, ако го поиска. Премиерът Шарл Мишел обаче  предупреди , че подобна стъпка не е на дневен ред. Белгия е една от малкото страни в Европейския съюз, предвиждащи убежище \"в изключителни случаи\" за граждани на общността. Лидерът на франкофонската опозиция, бившият премиер Елио ди Рупо, предупреди Мишел, че този въпрос не би трябвало да се обсъжда като изключителен случай. \"Позицията на страната като партньор, на който може да се има доверие, е под въпрос\", каза Ди Рупо, имайки предвид позицията, който белгийските власти трябва да заемат според него в подкрепа на единството на Испания.", "date": "2017.10.31", "title": "Пучдемон обмисля да поиска убежище в Белгия с помощта на адвокат, защитавал сепаратисти от ЕТА"}
{"url": "http://www.dnevnik.bg/bulgaria/2017/10/31/3069334_moskovski_razporedi_proverka_na_junion_ivkoni/", "text": "Министърът на транспорта Ивайло Московски разпореди незабавна комплексна проверка на транспортната фирма \"Юнион Ивкони\". Повод за спешните действия е снощният пътен инцидент с  автобус на компанията, който се преобърна в канавка  на магистрала \"Тракия\", съобщиха от министерството. При инцидента пострадаха 17 души.  Трима от тях все още са под лекарско наблюдение. 11 души не са били с наранявания и са продължили още снощи по маршрута си с друг осигурен автобус. Част от пътниците обясниха след катастрофата, че шофьорът е заспал. Според тях той е изпълнявал втори курс за деня между Слънчев бряг и София. Управителят на \"Юнион Ивкони\" Георги Атанасов уточни, че все още се уточнява дали водачът не се е сменил със свой колега, тъй като е трябвало да почива точно за този курс, при който стана инцидентът. В рамките на няколко дни инспекторите на Изпълнителна агенция \"Автомобилна администрация\" ще проверят цялостната дейност на превозвача, като ще обърнат специално внимание на организацията на превозите, графиците и спазването на изискванията за почивките на водачите, както и всички необходими документи за осъществяването на транспортната услуга. От пътната агенция ще се фокусират и върху подготовката за зимния сезон на всички транспортни средства за обществен превоз на пътници и товари. Ще се обръща специално внимание на състоянието на гумите, спирачните системи, светлините и общото техническо състояние.", "date": "2017.10.31", "title": "Московски разпореди проверка на \"Юнион Ивкони\""}
{"url": "http://www.dnevnik.bg/politika/2017/10/31/3069324_v_pismo_do_premiera_i_deputatite_doktoranti_iskat/", "text": "Докторанти от Българската академия на науките (БАН) и Софийския университет (СУ) \"Св. Климент Охридски\" написаха отворено писмо до Министерския съвет и до народните представители, в което искат увеличение на докторантската стипендия. В момента тя е 450 лева на месец, което е с 10 лева по-малко от минималната работна заплата. Размерът на стипендията не е променян от 2008 г., когато минималната работна заплата е била 220 лева, се казва в писмото. Докторантите искат размерът на стипендията да бъде вързан с минималната работна заплата и да бъде поне една и половина минимална работна заплата. От 1 януари тя ще бъде 510 лева, което значи, че докторантската стипендия трябва да е поне 765 лева. \"По данни на НСИ в момента броят на докторантите в редовна форма на обучение в България, които получават стипендия, е 3429 души, т.е. средствата, отделяни за стипендии на всички докторанти в страната, възлизат на около 1.5 млн. лева месечно. В този смисъл увеличението на стипендията до горепосочения размер не би утежнило значително държавния бюджет, а в същото време ще има решаващо влияние за привличането и задържането на младите учени в страната, както и за реализацията на докторантите като качествени преподаватели и изследователи\", се казва в писмото. В него се посочва още: \"Затрудненията, с които докторантите са принудени да се справят, освен че са демотивиращи, водят и до понижаване качеството на научната им работа и до влошаване състоянието на академичния състав в Република България.\"", "date": "2017.10.31", "title": "В писмо до премиера и депутатите докторанти искат увеличение на стипендиите си"}
{"url": "http://www.dnevnik.bg/photos/2017/10/31/3069299_fotogaleriia_puerto_riko_tune_v_mrak/", "text": "Месец и половина, след като ураганът ''Мария'' удари Пурто Рико, 79% от острова все още няма електричество. Един от най-силните в историята на Пуерто Рико урагани причини безпрецедентни щети на крехката енергийна мрежа на острова.", "date": "2017.10.31", "title": "Фотогалерия: Пуерто Рико тъне в мрак"}
{"url": "http://www.dnevnik.bg/bulgaria/2017/10/31/3069337_vurhovniiat_sud_potvurdi_zabrana_na_neloialni_praktiki/", "text": "Върховният административен съд потвърди заповеди на Комисията за защита на потребителите (КЗП) за забрана на нелоялни практики на два мобилни оператора. Става дума за практики, свързани със смяна на тарифен план и с продажба на мобилни устройства. В първия случай съдът е потвърдил забрана на нелоялна практика на \"Мобилтел\" ЕАД. При проверка по жалба на гражданин е установено, че телекомът не е съобщавал предварително на клиентите си за съществуване на такса за смяна на тарифния план по пожелание на абоната. Така при преминаване към по-висок тарифен план, без да е информирал предварително, търговецът изисква заплащане на 19.90 лв. В договора се предвижда възможността абонатът да преминава към друг тарифен план само с по-висока или равна месечна абонаментна такса и никъде не се посочва, че потребителят дължи пари за тази промяна, посочва комисията. Таксата за услугата е обявена единствено на сайта на оператора. Становището на КЗП, потвърдено и от съда, гласи, че всички съществени клаузи на договора следва да бъдат изрично и изчерпателно уредени преди сключването му. В другия случай става дума за само частично предоставена информация от БТК ЕАД за качества на мобилен телефон. Проверка на КЗП установи, че телекомът не е информирал своевременно при продажба клиентите си, че представян като водоустойчив и удароустойчив апарат остава невредим при потапяне на дълбочина до един метър за не повече от 30 минути и издържа на удар при изпускане от височина до 1.2 метра. Тази съществени характеристики на са били посочени върху етикета на телефона, в същото време обаче могат да бъдат от значение при решението на потребителя за покупка, посочват от КЗП. Комисията изтъква, че с практиката се създават предпоставки впоследствие търговецът да откаже рекламация в случай на проблем с мобилното устройство, възникнал при обстоятелства, които гаранцията не покрива, без потребителят предварително да е бил наясно с условията.", "date": "2017.10.31", "title": "Върховният съд потвърди забрана на нелоялни практики на два мобилни оператора"}
{"url": "http://www.dnevnik.bg/sviat/2017/10/31/3069341_nad_13_mln_se_nujdaiat_ot_pomosht_v_siriia_stotici/", "text": "Над 13 милиона души в Сирия се нуждаят от хуманитарна помощ, а близо половината от тях са в \"остра нужда\", тъй като са напуснали домовете си заради сраженията и имат ограничен достъп до храна, здравеопазване и други основни необходимости. Това заяви в понеделник пред Съвета за сигурност на ООН Марк Лоукок, ръководител на службата по хуманитарни въпроси на световната организация, предаде \"Асошиейтед прес\". Лоукок съобщи, че броят на вътрешно разселените сирийци е намалял от 6.3 милиона на 6.1 милиона души. По думите му обаче \"нивата на нови разселвания остават високи\", като между януари и декември 1.8 милиона души са напуснали домовете си. Марк Лоукок съобщи още, че само офанзивата, която прогони от град  Ракка  екстремистката групировка \"Ислямска държава\", е дала като резултат 436 000 разселени на 60 различни места. Ожесточените сражения и въздушни удари в провинцията  Дейр аз Зор  пък са прогонили от домовете им около 350 000 души, от които само през  октомври  250 000, съобщи ръководителят на службата по хуманитарни въпроси. Заради въздушните удари в град Маядин с население от 15 000 души всички болници и медицински пунктове са прекратили работа. Наред с това е бил унищожен склад на ООН, в който се съхранявали 140 000 полиомиелитни ваксини, съобщи Марк Лоукок, цитиран от ТАСС. ", "date": "2017.10.31", "title": "Над 13 млн. се нуждаят от помощ в Сирия, стотици хиляди бягат от сражения"}
{"url": "http://www.dnevnik.bg/sport/2017/10/31/3069336_grigor_dimitrov_shte_zashtitava_titlata_si_v_sofiia/", "text": "Григор Димитров ще участва в третото издание на тенис турнира \"София оупън\", потвърдиха организаторите на пресконференция. Българският тенисист  ще защитава титлата си  в надпреварата от категория \"АТП 250\" през февруари 2018 г. През този сезон Димитров спечели титлата, като на финала се справи с белгиеца Дафид Гофен. Това беше вторият трофей от общо три за българина през годината. Той започна с титла в Бризбейн през януари, по-късно спечели в София, а след това и в  Синсинати  през лятото. \"Здравейте, България. Много се радвам да споделя с вас, че през февруари отново ще играя в София. Нека вземем още една титла\", каза Димитров във видеообръщение. \"До края на годината остават още няколко турнира и много здрава подготовка. Искам да благодаря на всички за подкрепата. До нови срещи\", допълни българският тенисист.  \"София оупън\" ще се проведе от 4 до 11 февруари в зала \"Арена Армеец\". Продажбата на билетите за турнира започва в сряда. През първия ден на турнира входът за деца ще бъде свободен. Организаторите не обявиха имената на други участници. Председателят на Българската федерация по тенис (БФТ) Стефан Цветков заяви, че е подготвил \"специална изненада със световноизвестно име, което ще проведе лекции по време на турнира\", но ще я запази в тайна. \"Тази година турнирът събра 50 000 зрители. Това беше едно от най-добрите състезания от календара на АТП през годината. Страхотно е, че Григор ще се завърне, за да защитава своята титла\", каза директорът на турнира Пол Макнами. \"Преди 12 месеца предизвикателството беше не само да организираме турнира, а да може той да влезе в сърцата на българската публика. Беше важно да накараме Григор и цяла България да се гордеят с този турнир. Защото без тази връзка с публиката, нямаше да имаме стабилна основа, върху която сега да надграждаме\", допълни австралиецът. Той обясни, че този път дори не се е налагало Димиртов да бъде убеждаван да участва. \"Тази година беше много важно той да види качеството на турнира и да усети емоциите и връзката с публиката. Той не беше имал възможността да почувства това преди и беше поразен\", каза още Макнами. ", "date": "2017.10.31", "title": "Григор Димитров ще защитава титлата си в София"}
{"url": "http://www.dnevnik.bg/sviat/2017/10/31/3069352_edna_shesta_ot_horata_na_zaplata_v_rusiia_sa/", "text": "Всеки шести от хората на наемния труд в Русия не може да издържа нито себе си, нито своето семейство. През 2016 г. доходите на тази една шеста са били под жизнения минимум на трудоспособното население. Това сочат данни на аналитичен център към руското правителство от бюлетин, озаглавен \"Работещите бедни в Русия и в чужбина\", пише \"Ведомости\", цитиран от Би Би Си. Според официалната статистика 2 милиона жители на Русия получават заплати, по-ниски от жизнения минимум. Ако обаче се вземат предвид и другите им доходи, харчени също и за членовете на семействата, броят на работещите бедни в Русия нараства в пъти - близо 12.1 милиона души през 2016 г., или 16.8 на сто от трудоспособното население, изчислява експертът от центъра Владимир Трубин. Делът на бедните наемни работници и служители в държавния сектор четирикратно надхвърля този в частния сектор, отбелязва изданието. Положението, при което над 10 милиона работещи в Русия не могат да осигурят достоен живот на себе си и своите семейства, не може да се нарече нормално, изтъква в аналитичния център. Дори ако работят и други членове на семейството, то най-често си остава бедно, казва Трубин. За да нарасне съществено доходът му, един жител на Русия трябва да придобие нова професия, да получи по-високо образование или да се изсели, а трудовият пазар не предлага достатъчно свободни работни места с по-високо заплащане при запазен професионален статут. Този значителен дял на бедните сред всички работещи хора е белег за слабостта на средната класа в Русия, посочва експертът от Института за социална политика към Висшето училище за икономика Лилия Овчарова. Един лекар в Русия например печели средно едва с 20 на сто повече от един шофьор, пише вестникът. Разликата в САЩ е 261 процента, в Германия - 172, и дори в развиваща се Бразилия - 174 процента, подчертава \"Ведомости\". ", "date": "2017.10.31", "title": "Една шеста от хората на заплата в Русия са \"работещи бедни\", сочи доклад"}
{"url": "http://www.dnevnik.bg/biznes/2017/10/31/3069325_predozirane_spored_stoian_mavrodiev_kfn_ne/", "text": "Бившият директор на Комисията за финансов надзор Стоян Мавродиев, при чийто мандат КТБ, фалира, обявява, че думата \"контролира\" не е точна за работата на комисията. \"Ние надзиравахме дали поднадзорните ни компании, включително няколко банки, спазват определени закони\", обяснява в интервю пред \"24 часа\" Мавродиев, който наскоро стана  един от изпълнителните директори на Българската банка за развитие . Според него хората често се подлъгвали и мислели, че под името Комисия за финансов надзор се крие всемогъща институция, която може да контролира финансовия сектор. Сега голямото предизвикателство пред него било да се върне в ролата си на \"топмениджър\" и финансист, какъвто бил, преди да поеме КФН. Под негово ръководство няколко от заместниците му напуснаха след публични скандали. Определя като забележителни финансовите резултати на банката, постигнати при предишното ръководство. В същото време го притеснявало, че политиците нямат визия за банката. Посочва, че до момента, а и по устав, банката финансирала предимно малки и средни предприятия, а те имали достъп до финансиране по различни програми и без нея. В подобни банки за развитие, \"и на Изток, и на Запад\", се занимавали със съвсем друго - а именно да финансират мащабни държавни или публично-частни проекти, около които се организирала екосистема от множество малки и средни предприятия. На въпрос дали това му мнение означава, че ще промени политиката на банката (която вече финансира доста предприятия извън обхвата й по устав - бел. ред.), Мавродиев обяснява, че няма да го направи, а ще управлява банката според закона. Посочва, че е странно банката да няма клонове, след като целта е да финансира малки и средни предприятия, а освен това онлендинг програмата й (да предоставя средства на търговски банки, които да отпускат кредити на фирмите - бел. ред.) била със съмнителен потенциал.", "date": "2017.10.31", "title": "Предозиране: Според Стоян Мавродиев КФН не контролирала финансовия сектор"}
{"url": "http://www.dnevnik.bg/bulgaria/2017/10/31/3069367_razhodite_za_nauchnoizsledovatelska_deinost_sa/", "text": "През миналата година разходите за научноизследователска и развойна дейност са 734 млн. лв., което е с 13.7% по-малко в сравнение с 2015 г., съобщи Националният статистически институт (НСИ).  Намалението на общите разходи за научноизследователска и развойна дейност през 2016 г. спрямо предходната година се дължи в най-голяма степен на сектор \"Предприятия\", където разходите се намаляват с 86.2 млн. лв., или с 13.8%. В същото време сектор \"Предприятия\" продължава да бъде най-големият от четирите институционални сектора, в които се осъществява научноизследователска и развойна дейност, с дял от 73.3% от общите разходи. Следват секторите \"Държавно управление\", \"Висше образование\" и \"Нетърговски организации\" с дялове съответно от 21.2, 5.2 и 0.3%.  В структурата на разходите за научноизследователска и развойна дейност по области на науката най-голям относителен дял имат разходите в техническите науки - 57.2%, или 419.5 млн. лв., следвани от медицинските и здравни науки с дял от 19.1%, или 140.3 млн. лв., и естествените науки - 13%, или 95.6 млн. лева. През 2016 г. персоналът, зает с научноизследователска и развойна дейност, е 25 033 души, което е с 11.3% повече в сравнение с предходната година. ", "date": "2017.10.31", "title": "Разходите за научноизследователска дейност са намалели през 2016 г."}
{"url": "http://www.dnevnik.bg/razvlechenie/2017/10/31/3069364_protesti_opitaha_da_sprat_retrospektiva_na_polanski/", "text": "Протести се опитаха да спрат откриването на филмова ретроспектива на режисьора Роман Полански в Париж, след като към него бяха отправени нови обвинения в сексуално посегателство. Около 80 протестиращи заградиха входовете на Френската филмотека, която показва филмите на полския режисьор с френско гражданство през следващия месец. Те носеха плакати \"Ако изнасилването е изкуство, дайте му всички сезари\" (\"Сезар\" е най-голямата филмова награда на Франция - бел. ред.) Две от жените, членки на феминистката протестна организация \"Фемен\", за кратко се разголиха, скандирайки \"без почести за изнасилвачите\". Самият режисьор, който трябваше да представи новия си филм \"По истински случай\", се вмъкна през заден вход. По-рано през октомври швейцарската прокуратура разпространи сигнала на германската актриса Ренате Лангер, която твърди, че режисьорът я е изнасилил в планинската си хижа през 1972 г., когато била на 15. Тя е една от четири жени, публично обвинили Полански в сексуално посегателство, когато са били тийнейджърки. Обвиненията предшестват скандала с холивудския продуцент Харви Уайнстийн, който отприщи буря от признания, разследвания и обсъждане по света. 84-годишният режисьор, автор на филми като \"Бебето на Розмари\" и \"Пианистът\", е беглец от щатското правосъдие от 1978 г., когато предстоеше да бъде осъден за секс с малолетна - 13-годишната Саманта Геймър. Европейските прокуратури обаче така и не екстрадираха режисьора през всичките 4 десетилетия и наскоро дори Геймър се обяви за сваляне на обвиненията. \"Обществените културните институции на Франция не бива да оказват почит на Полански. Мястото му е в американския съд\", коментираха от френската феминистка организация Osez le féminisme, допълвайки, че националната филмотека на страната \"плюе в лицето на жертвите на агресията\" и е съучастник в липсата на правосъдие за тях. От филмотеката коментират, че почитта е за творчеството на режисьора и не засяга заведени срещу него дела. Тя бе подкрепена и от министъра на културата Франсоаз Нисен. \"Става дума за творчеството, не за човека\", коментира тя пред радио \"Франс ентер\". В изявление пред \"Ройтерс\" адвокатите на режисьора повториха, че той се е признал за виновен в случая със Саманта Геймър, но категорично отрича всякакви други обвинения.", "date": "2017.10.31", "title": "Протести опитаха да спрат ретроспектива на Полански във Франция"}
{"url": "http://www.dnevnik.bg/bulgaria/2017/10/31/3069373_obvineniiat_za_poboi_nad_lekar_ot_sheinovo_beshe/", "text": "Обвиненият за побой над лекар от столичната АГ болница \"Шейново\" Владимир Стоянов беше пуснат под гаранция от Софийския градски съд, съобщава Би Ти Ви. Обвинението, по което той трябва да плати 500 лв., за да не влезе в ареста, е, че е държал незаконна пушка в двора на къщата си. Първоначално мъжът прекара близо два месеца в ареста за побоя над д-р Албена Гагова. Инцидентът стана на 1 юли. Според прокуратурата той е нападнал Гагова, след което тя била със счупен нос, комоцио, разкъсана устна и множество наранявания. Повод за побоя бил  отказът на лекаря да му даде плацентата  на току-що роденото му дете. Срещу 37-годишния мъж има още едно обвинение освен тези за побоя и незаконното държане на огнестрелно оръжие. Според прокуратурата на 9 октомври 2016 година е укривал в дома си 22-ма бежанци срещу заплащане. Стоянов отрече всички обвинения срещу него. Той се появи пред съда с маска на лицето, като на излизане от съдебната зала заяви, че журналистите нямат право да го снимат, защото нарушавали конституционните му права.", "date": "2017.10.31", "title": "Обвиненият за побой над лекар от \"Шейново\" беше пуснат под гаранция"}
{"url": "http://www.dnevnik.bg/sport/2017/10/31/3069374_hubchev_ne_povika_igrachi_ot_levski_i_ludogorec_za/", "text": "Националният селекционер Петър Хубчев обяви избраниците си за приятелската среща със  Саудитска Арабия , която ще се проведе на 13 ноември в Лисабон. Треньорът повика 20 футболисти за двубоя, като впечатление прави, че за пореден път не е повикан нито един футболист на \"Лудогорец\". Хубчев се отказа от услугите на капитана на България Светослав Дяков и в последните шест месеца не го вика в състава. За последно дефанзивният халф игра срещу Беларус (1:2) през юни. След това футболистът беше наказан за двубоя с Швеция, но след изтичането на санкцията му не е викан отново. Дяков, който е на 33 години, има 35 мача с националната фланелка. От последния списък на тима впечатление прави отсъствието на капитаните на \"Левски\" и ЦСКА Божидар Митрев и Божидар Чорбаджийски. И двамата демонстрират спад във формата си в последните кръгове и Хубчев не ги вика за двубоя с участника на световното първенство. В състава се завръща Михаил Александров. Халфът на \"Арсенал\" (Тула) вкара в дебюта на Хубчев като национален селекционер при 1:4 от Франция, но от 10 октомври 2016 г. не беше викан в състава. Завръщане прави и Георги Миланов от ЦСКА (Москва). Халфът не беше в тима за последните два мача с  Франция  и  Люксембург . След ЦСКА, който има най-много представители – трима (Николай Бодуров, Станислав Манолев и Антон Недялков), българските клубове, които са най-сериозно представени, са \"Славия\" и \"Ботев\" с по двама. Националният отбор се събира на 8 ноември на базата си в Бояна. Контролата със Саудитска Арабия ще бъде първата за тима от 18 месеца насам. За последно представителният тим игра приятелски мач на турнира \"Кирин къп\", когато допусна загуби от Япония и Дания с 2:7 и 0:4. След идването на Петър Хубчев контроли не бяха организирани. В исторически план България има три мача със Саудитска Арабия. В тях балансът е една победа, едно равенство и една загуба при голова разлика 2:1. Очаква се скоро нов договор да подпише селекционерът Хубчев. Преди ден вицепрезидентът на  БФС Йордан Лечков обяви, че 53-годишният треньор ще остане до 2020 г.", "date": "2017.10.31", "title": "Хубчев не повика играчи от \"Левски\" и \"Лудогорец\" за контролата със Саудитска Арабия"}
{"url": "http://www.dnevnik.bg/bulgaria/2017/10/31/3069391_turskiiat_grajdanin_obvinen_za_katastrofata_krai/", "text": "Софийската окръжна прокуратура внесе в съда обвинителния акт срещу турския гражданин Фарук Бекташ. Той ще отговаря пред съда за причиняване на смърт по непредпазливост в  катастрофата край Драгоман от 24 юли 2016 г., когато загинаха двама мотористи . Според обвинението при управление на лек автомобил \"Мерцедес\" с германска регистрация Бекташ е нарушил Закона за движение по пътищата, като с превишена скорост е предприел забранено изпреварване, без да има достатъчно свободен път, и навлизайки в насрещната лента, е създал опасност за движещите се по нея. \"В резултат на действията си Фарук Бекташ по непредпазливост е причинил смъртта на две лица от гр. София, а именно - на Б. В. Б. и Т. И. Б., придвижващи се с мотоциклет марка \"Триумф Рокет\", се казва в съобщението на прокуратурата. Предстои Софийският окръжен съд да прецени дали и кога да насрочи дело. Фарук Бекташ бе задържан непосредствено след катастрофата, а по-късно съдът го освободи под домашен арест, след като защитата му представи договор за наем на жилище в София. В началото на август апелативният съд промени мярката му в \"задържане под стража\" и го обяви за  международно издирване , след като се разбра, че Бекташ е изчезнал. Последва и обявяването му за издирване от властите в Германия, където се смята, че Бекташ пребивава. Ако той не бъде открит,  ще бъде съден задочно  в София.", "date": "2017.10.31", "title": "Турският гражданин, обвинен за катастрофата край Драгоман, отива на съд"}
{"url": "http://www.dnevnik.bg/zelen/2017/10/31/3069359_v_denia_na_cherno_more_goliama_sinia_vulna_zalia/", "text": "Огромна синя вълна и множество морски същества \"заляха\" панорамната тераса до Морското казино в Бургас. Десетки се събраха и я нарисуваха заедно за Международния ден на Черно море, който отбелязваме днес, на 31 октомври. Акцията е част от екологичната кампания \"Свободни от пластмаса на \"Грийнпийс-България\" и \"За Земята\". Целта на инициативата е да насочи вниманието към проблема със замърсяването на морето и това, че всеки сме отговорни за него. Всеки ден само в Черно море навлизат по три тона пластмасови отпадъци, а в глобален мащаб данните са още по-стряскащи – всяка минута в Световния океан попадат 15 тона пластмаса. Веднъж озовали се във водата, пластмасовите отпадъци постепенно се разпадат до микропластмаса и биват поглъщани от морските животни, което вреди не само на тях, но и на нас, хората – вече е безспорен факт наличието на пластмасови частици в храната ни. Ако променим потребителските си навици и използваме по-малко пластмаса в ежедневието си, особено такава за еднократна употреба, можем да допринесем съществено за чистотата на света, в който живеем, заявяват организаторите на акцията. От организациите предлагат и алтернативи: – носете си платнена торба и откажете найлоновата в магазина; - купете си шише за вода за многократна употреба – водата от такова шише е много по-вкусна и полезна); - вземете си керамична или друга чаша за кафето и чая в офиса, вместо да ползвате пластмасовите. С малки стъпки всеки ден имаме силата да направим голяма промяна. \"Убедени именно в това, че е важно да говорим колкото може повече за проблема с прекомерната употреба на пластмаса и че всъщност сме в състояние да освободим живота си от нея, доброволци и съмишленици се събраха в слънчевия неделен ден и изобразиха морето такова, каквото мечтаят да бъде – чисто и живо\", обясняват от \"Грийнпийс\". Синята боя за гигантската вълна е забъркана на място и е напълно безвредна – направена от нишесте, вода и оцветител за храни.", "date": "2017.10.31", "title": "В Деня на Черно море голяма синя вълна \"заля\" панорамната тераса в Бургас"}
{"url": "http://www.dnevnik.bg/sport/2017/10/31/3069381_mok_shte_privlicha_mladoto_pokolenie_s_vuvejdaneto_na/", "text": "Международният олимпийски комитет (МОК) планира да въведе  електронните спортове  като част от програмата на бъдещите игри. Това беше обсъдено наскоро, но ще влезе официално в дневния ред по време на срещата на ръководните фактори на МОК в Лозана. Ще бъдат обсъдени критериите, според които електронните спортове могат да станат част от олимпийското движение. Домакинът на игрите през 2024 г. Париж вече изрази готовност да включи тази новост в програмата. \"Това може да увеличи аудиторията в пъти, но не трябва да нарушава по никакъв начин олимпийските ценности\", коментираха от организационния комитет на  Париж 2024 . Електронните спортове набират все по-голяма популярност, а с това се увеличават и предизвикателствата пред тях. Те вече носят всички характеристики на традиционния спорт - професионални играчи, големи наградни фондове, много почитатели. Дори ще бъдат включени в официалната програма на Азиатските игри през 2022 г. в Китай. Според МОК електронните спортове са много популярни, особено сред младото поколение, и по този начин могат да привлекат много голяма аудитория в близките години. Олимпийският комитет обаче обясни, че е нужно наличието на специален орган, който да гарантира запазването на целостта на олимпийското движение, спазването на правилата за антидопинг, опасностите от залози и манипулиране на резултати. Наскоро президентът на МОК  Томас Бах  обясни, че според него видеоигрите са свързани единствено с \"убийства, насилие и експлозии\". В съобщение на Олимпийския комитет обаче се казва, че \"конкурентните спортове могат да се разглеждат като спортна дейност и участниците в тях се подготвят и тренират с интензитет, подобен на участниците в традиционните спортове\". Програмата за олимпийските игри в Париж ще започне да се оформя през 2019 г., а окончателният списък на спортове, които ще бъдат добавени, ще бъде обявен едва след игрите в Токио през 2020 г.", "date": "2017.10.31", "title": "МОК ще привлича младото поколение с въвеждането на електронни спортове"}
{"url": "http://www.dnevnik.bg/sviat/2017/10/31/3069356_provalia_se_opitut_na_populistite_da_diskreditirat/", "text": "Политици популисти непрекъснато обвиняват водещи медии, че разпространявали т.нар. фалшиви новини, но продължаващата от години кампания има обратен ефект. Потребителите всъщност са увеличили доверието си към редакциите, където публикациите по политически теми и предизборни кампании се подготвят професионално и според журналистически стандарти. В същото време се топи доверието към новини, разпространявани през социалните мрежи, т.е. към най-новото и агресивно оръжие за дезинформация и пропаганда, използвано именно от популисти, сеещи разделение и омраза в обществото. Това сочи социологическо проучване на британската агенция Kantar, проведено сред 8000 участници в четири държави - САЩ, Великобритания, Франция и Бразилия. Основните заключения, разпространени в понеделник, сочат, че в тези страни с население от общо близо половин милиард души се е оказало, че е устойчива и дори се е подобрила репутацията на печатни издания и телевизии и е намаляла тази на медии, базирани единствено в интернет и социалните мрежи. Част от причините са, че традиционните медии продължават да правят задълбочени разработки, както и че читателите и зрителите се информират от различни източници и по-добре правят оценка на новинарското съдържание. Общо 58% от анкетираните са заявили, че заради фалшивите новини имат по-малко доверие към каналите в социалните мрежи, докато за традиционните медии така отговарят 24%. \"Провалиха се опитите водещите медии да бъдат представени като разпространители на фалшиви новини. Читателите на новини не са оглупели. Те искат сериозно съдържание и отговорът на това търсене помага да се задълбочи връзката между потребител и новинарска организация\", се казва в проучването. Повече хора дават по-висока оценка на списания, вестници, гледат телевизии и слушат радиостанции, когато в тях има задълбочени анализи и коментари в сравнение с писането в социални мрежи. \"Предизвикателството сега е как да се превърне тази лоялност в приходи. Мисля, че в този смисъл сме открили няколко направления\", казва Ерик Салама, главен изпълнителен директор на Kantar. \"Знаем, че големите социални мрежи се заеха с проблема с фалшивите новини. Като прави качествена оценка на мащаба на щетите, които фалшивите новини нанасят върху бранда им като източник на новини, това проучване демонстрира колко е важно тази работа да продължи\", коментира Мартин Сорел, главен изпълнителен директор на рекламния и маркетингов гигант WPP. Какво мислят американците Може би най-яркият пример за непрекъснато обвиняване на медии, че разпространяват фалшиви новини, е американският президент Доналд Тръмп. За целта той основно използва профила си в \"Туитър\", но проучването разкрива за САЩ, че американците не са чак толкова тесногръди в намирането на информация: - 81.4% от американците  - всекидневници и уикенд издания с национално покритие получават  -  , следвани от регионалните вестници, онлайн новинарски издания и приложения за мобилни устройства - 32.4% от американците заявяват, че в сравнение със ситуацията преди 12 месеца  ; във възрастовата група 18-34 години тази група достига 50.3% - 56.4% от американците казват, че \" , а не фалшиви\" - 63% са притеснени, че   (средното за четирите държави е 61%) - над 80% вярват, че   в САЩ зависи от това журналистите акуратно да съобщават фактите (средният показател за четирите държави от анкетата е 73%). Любопитен факт от проучването в САЩ е, че американците вярват повече (72%) на това, което гледат по телевизията или чуват по радиото, отколкото (63%) на интернет сайтовете или мобилните приложения на същите медии. При печатните издания няма такова отчетливо разминаване с интернет сайтовете им. Участниците в проучването са питани и какво смятат за фалшива новина при отсъствието на общоприето определение. За 58% това е публикация, която умишлено е изфабрикувана от водеща новинарска редакция. Според 42% в тази категория попадат истории, разпространявани от някой, който претендира да е новинарско издание. Под половината (47%) от американците смятат, че фалшивите новини са повлияли на изборите, докато в Бразилия този дял достига 69%. Въпреки че значителна част от анкетираните в четирите страни (44% във всички възрастови групи и 52% при тези под 35-годишна възраст) са притеснени, че досегашният бизнес модел на медиите е в криза, повече от половината (52.3%) не виждат смисъл да се плаща за новини - основно защото има огромно количество безплатно новинарско съдържание. Във Великобритания това разминаване е още по-драстично - 28.4% и 59.6%. В четирите страни четенето на вестници продължава да е относително устойчиво - средно 40% са си купили вестник или списание през последната седмица. Плащане за онлайн новини през последната една година са направили 29%. Там, където има доверие в професионализма на журналистите, резултатите са още по-категорични - 56% и 42%.", "date": "2017.10.31", "title": "Проваля се опитът на популистите да дискредитират водещи медии, твърди проучване"}
{"url": "http://www.dnevnik.bg/sviat/2017/10/31/3069369_germaniia_zadurja_19-godishen_siriec_planiral_da_ubie/", "text": "Полицията в Германия арестува 19-годишен сириец, заподозрян, че планира бомбено нападение, предадоха германските медии и \"Ройтерс\". Мъжът, представен от служителите на реда като Ямен А., е арестуван в северния град Шверин рано във вторник. \"Не по-късно от юли 2017 г. Ямен А. взел решението да задейства взривно устройство в Германия, за да убие и рани възможно най-много хора\", съобщи прокуратурата на страната. \"В резултат той започнал си набавя компоненти и вещества, необходими, за да си направи взривно устройство. Дали заподозреният вече е набелязал специална цел за атаката все още не е известно.\" Според властите няма индикации, че той е член на терористична организация, нито информация дали е действал сам. Полицейски говорител, цитиран от \"Зюддойче цайтунг\", обаче потвърждава, че паралелно с операцията, извършвана в Шверин, служители претърсват адреси и в Хамбург във връзка със случая. Канцлерът Ангела Меркел, която в момента преговаря за  коалиционно  правителство, е под натиск от бъдещите си партньори, но и от съюзниците си от Християнсоциалния съюз ( ХСС ), да ограничи миграцията към Германия.", "date": "2017.10.31", "title": "Германия задържа 19-годишен сириец, \"планирал да убие възможно най-много хора\""}
{"url": "http://www.dnevnik.bg/kultura/2017/10/31/3069382_kurator_ot_teit_modurn_shte_iznese_lekciia_v_sofiia/", "text": "Кураторът на големия лондонски музей Tate Modern Изабела Мейдмънт ще изнесе лекция в София на 4 ноември. Това е първото събитие от есенната програма на безплатната образователна платформа \"Въведение в съвременното изкуство\" на фондация \"Отворени изкуства\" и галерия \"Сариев\", съобщават оттам. Темата този сезон, \"100 години изкуство на действието. Живото изкуство между сценичното и реалното\", е насочена към пърформанса. Самата Мейдмънт ще говори за откупките на пърформативни творби и как този ограничен във времето и мястото жанр може да присъства в колекции за съвременно изкуство. Тя е съкуратор на платформата Tate Live, предназначена за експерименти и изпълнения на живо в т.нар. резервоари (Tanks) на музея. Останалите три лекции от курса ще разкажат за историята на това изкуство тук и в чужбина. На 11 ноември режисьорът и автор на книга за история на българския съвременен танц Ани Васева ще представи лекция \"Парадоксът на пърформанса\", в която ще коментира допирните точки и разликите между театралните форми и пърформънса като визуално изкуство. Философът Снежанка Михайлова ще разгледа две привидно несъвместими произведения в лекцията си \"Вътрешна сцена. Бележки за връзката между пърформанс и книга\" на 18 ноември, а в последната лекция на 25 ноември, една от първите български художнички, които прилагат пърфомативни практик - Албена Михайлова, ще разкаже за собствения си опит, влияния и интереси от края на 80-те и началото на 90-те години. Четирите лекции са със свободен вход и ще се провеждат всяка събота на ноември от 17 ч. в Софийска градска художествена галерия. Необходимо е  предварително записване , а повече информация за програмата и лекторите има в  страницата \"Въведение в съвременното изкуство\"  във \"Фейсбук\".", "date": "2017.10.31", "title": "Куратор от \"Тейт Модърн\" ще изнесе лекция в София"}
{"url": "http://www.dnevnik.bg/sport/2017/10/31/3069376_napoli_zabrani_na_fenovete_da_nosiat_kolani_za_macha_s/", "text": "Привържениците на \"Наполи\" и \"Манчестър сити\" получиха забрана да носят колани по време на срещата между двата отбора от  Шампионската лига  в сряда. Мярката е по препоръка на италианския клуб, с която се надява да бъдат избегнати нови сблъсъци между феновете на стадион \"Сан Паоло\". Запалянковците на двата отбора се превърнаха в главни действащи лица при предишния мач на 17 октомври, спечелен от \"Сити\" с 2:1. След края на срещата се е стигнало до масов бой в местен пъб, заради който фен на \"Наполи\" получи петмесечно наказание за лишаване от свобода. Според пресата в Англия група от осем привърженици на италианския клуб са предизвикали сблъсъците, размахвайки колани над главите си. Сред пострадалите е 17-годишно момче, което е получило сериозна травма на главата. Главният секретар на \"Манчестър сити\" Кевин Паркър определи забраната за носене на колани като \"нелепа\". \"Това е лудост. Знам, че те (феновете на \"Сити\") имаха проблеми с привърженици на \"Наполи\", които използваха коланите си като оръжие, но откога това e въпрос на обсъждане в Англия. Защо винаги феновете на \"Сити\" са наказвани\". Паркър видя и шеговитата страна от забраната за носене на колани. Според него по този начин феновете ще могат да се хранят и пият на воля. \"Ако не друго, можете да си представите, че това ще насърчи феновете на \"Сити\" да пият и ядат повече заради страх от падащи панталони\", допълни Паркър.", "date": "2017.10.31", "title": "\"Наполи\" забрани на феновете да носят колани за мача с \"Манчестър сити\""}
{"url": "http://www.dnevnik.bg/bulgaria/2017/10/31/3069407_sofiiskiiat_universitet_uvelichava_stipendiite_za/", "text": "Размерът на стипендиите е увеличен между 3.6% и 7.1% в сравнение с предишната учебна година, съобщават от Софийския университет.", "date": "2017.10.31", "title": "Софийският университет увеличава стипендиите за студентите"}
{"url": "http://www.dnevnik.bg/sport/2017/10/31/3069397_pyonchan_2018_poluchi_darenie_ot_179_mln_dolara_ot/", "text": "Националната федерация на банките в Република Корея направи дарение от 17.9 млн. долара на олимпийските и параолимпийските игри, които ще се проведат догодина в  Пьончан . Това се случва по-малко от седмица след като организационният комитет съобщи, че за параолимпийските игри са продадени едва 500 билета. Интересът към игрите в Южна Корея не е много голям, затова от държавата правят всичко възможно да осигурят спонсори. По този начин те гарантират приход, но и се очаква корпоративните партньори да осигурят безплатни билети на свои служители и клиенти, и по този начин да се избегне опасността от празни трибуни на някои състезания. До момента Пьончан вече получи помощ от една банкова институция. KEB Hana Bank, която е официален спонсор на игрите,  закупи билети на стойност 894 хил. долара , за да компенсира слабата продажба на пропуски. \"Това дарение е една страхотна помощ и промотиране на игрите в Пьончан. Аз съм убеден, че този форум ще бъде един успешен фестивал на мира и хармонията, и ще извади на преден план националния характер и гордост на хората от Република Корея\", каза Лий Хее-Бом, президент на организационния комитет. До началото на олимпийските игри остават точно 100 дни, но до момента са продадени едва 31% от отпечатаните 1.18 милиона билети. Форумът ще се проведе от 9 до 25 февруари, а параолимпийските игри ще са от 8 до 18 март.", "date": "2017.10.31", "title": "Пьончан 2018 получи дарение от 17.9 млн. долара от корейските банки"}
{"url": "http://www.dnevnik.bg/biznes/turizam/2017/10/31/3069411_angelkova_niamala_namerenie_da_premahva_vsichki/", "text": "Министърът на туризма Николина Ангелкова е против цялостното премахване на преместваемите обекти от плажовете, обяви самата тя в Русе, цитирана от БТА. В средата на миналата седмица работодателска организация  възрази срещу премахването на преместваемите обекти , като приложи множество аргументи за това. Ангелкова обясни, че в законопроекта на министерството няма такива предложения. \"В хода на междуведомственото съгласуване дойде такова предложение, което със сигурност трябва да бъде дискутирано, защото това е една изключителна крайна мярка, която не подкрепям\", каза министърът. По думите й предстои до десетина дни да се организира дискусия, за да може Министерството на туризма да даде платформата, върху която да се обсъдят всички постъпили становища по време на общественото обсъждане. Тя обясни, че предложението в законопроекта е да се уеднакви архитектурната визия на преместваемите обекти, т.е. да се създаде много добър облик, както е в курортите в Испания, Франция, Португалия. \"Смятам, че това е правилният начин, отколкото да има драстично премахване на всички преместваеми обекти\", заяви министърът.", "date": "2017.10.31", "title": "Ангелкова нямала намерение да премахва всички преместваеми обекти по плажовете"}
{"url": "http://www.dnevnik.bg/bulgaria/2017/10/31/3069419_prokuraturata_shte_proveri_otkaza_ot_razsledvane_za/", "text": "Военноапелативната прокуратура ще провери отказа от образуване на досъдебно производство по вътрешния одит във Военномедицинската академия (ВМА) с данни за нарушения при възлагане на обществени поръчки от страна на тогавашния директор на болницата Николай Петров. За одита, който е постъпил във военноокръжната прокуратура през март тази година, се разбра след  журналистическо разследване на Би Ти Ви , излъчено тази неделя. Според разследването министърът на здравеопазването в оставка Николай Петров е възложил като директор на ВМА обществени поръчки за над 1 млн. лева на фирми, представлявани от приятеля на дъщеря му. Вчера  Николай Петров подаде оставка  и тя бе приета от премиера Бойко Борисов. Сега апелативните магистрати посочват, че одитът за законосъобразността и ефективността на дейностите по управление и контрол на бюджетните и други средства във ВМА е обхващал периода от 1 януари 2014 г. до 31 януари 2017 г. Той е изготвен от Дирекция \"Вътрешен одит\" при Министерството на отбраната. \"В доклада се съдържат констатации както за нарушения на Закона за обществените поръчки (ЗОП), така и за реализиране на значителни икономии през одитирания период от страна на ръководството на ВМА. В одитния доклад липсват констатации, че поръчките с възложител ВМА са печелени от фирми, ръководени от свързани лица\", се казва в съобщение на прокуратурата. На 7 юни наблюдаващият военен прокурор майор Адалберт Кръстев е отказал да образува наказателно производство поради липса на данни за извършено престъпление от общ характер. Ден по-късно постановлението е изпратено на министъра на отбраната и на началника на ВМА. То не е обжалвано. \"Поради появилите се в медиите коментари относно съдържанието на одитния доклад военноапелативната прокуратура е изискала преписката за служебна проверка над законосъобразността на постановения от ВОП - София, пъроинстанционен прокурорски акт\", се казва в съобщението.", "date": "2017.10.31", "title": "Прокуратурата ще провери отказа от разследване за обществените поръчки във ВМА"}
{"url": "http://www.dnevnik.bg/bulgaria/2017/10/31/3069420_suvetnicite_v_dobrich_se_obiaviha_protiv_dobiva_na_gaz/", "text": "Общинският съвет в Добрич прие днес декларация, с която се обяви против реализацията на инвестиционното предложение на дружеството \"Русгеоком БГ\" за разработване на газовото находище \"Спасово\", блок Добрич. \"Считаме, че реализацията на инвестиционното намерение на \"Русгеоком БГ\" АД ще повлияе изключително негативно на земеделието в региона\", е записано в гласуваната днес декларация. Според текста й евентуален добив на газ в района ще доведе до намаляване на добивите от земеделска продукция, ще замърси питейната вода и ще доведе до непредвидими последици. \"Имайки предвид огромния риск, който крие реализацията на инвестиционното предложение, и оскъдната информация за неговата реализация, ние се обявяваме против тази неприсъща, вредна и с нищо не допринасяща за развитието на региона дейност\", се казва още в декларацията. Тя бе внесена за гласуване на днешната извънредна сесия от съветника Милко Пенчев. Според колегата му Йордан Манов обаче експлоатацията на находища на природен газ в близост до земеделски райони била \"в основата на т.нар. холандски модел на успешно земеделие\". Манов заяви, че преди да разполагат със становището на РИОСВ - Варна, общинските съветници в Добрич имат само правото да поставят изисквания към технологията на сондажите. В крайна сметка текстът на декларацията против инвестиционното предложение на \"Русгеоком БГ\" бе приет с всички 15 гласа на присъствалите общински съветници в Добрич. Двама от 17-членния му състав отсъстваха.", "date": "2017.10.31", "title": "Съветниците в Добрич се обявиха против добива на газ в находището \"Спасово\""}
{"url": "http://www.dnevnik.bg/sport/2017/10/31/3069417_taisun_fjuri_obiavi_che_shte_se_zavurne_na_ringa_i_se/", "text": "Тайсън Фюри иска да се върне на професионалния ринг по подобие на великия  Мохамед Али . Британецът обяви, че черпи вдъхновение от Али, който беше изхвърлен от бокса в средата на 60-те години на 20-и век заради отказа си да се включи в армията на САЩ за войната във Виетнам, и прекара близо четири години в затвора. Легендарният боксьор се завърна на ринга и спечели обратно световните си титли през 1974 г. Мачът между Али и Джордж Форман в Киншаса, известен като \"Грохотът в джунглата\", беше споменат от Фюри, който обясни, че ще се завърне по същия победоносен начин. Преди дни промотърът на световния шампион Антъни Джошуа Еди Хърн обяви, че  мач между двамата британци ще има до края на 2018 г. \"Старият шампион се завръща да се бие с мъжа, за когото всички казват, че ще ме нокаутира. Също като Али срещу Форман – стилният срещу мумията, всички знаем как завърши този мач. Знам, че всички ме освиркват, но аз не се плаша от малко мускули. Имам манталитет на победител и мъж, който никога не е губил мач. Истински шампион, който се връща, за да се качи пак на трона\", написа Фюри в Инстаграм. Фюри спечели титлите на Световната боксова асоциация (WBA), Международната боксова федерация (IBF), Международната боксова организация (IBO) и Световната боксова организация (WBO) на 28 ноември 2015 г., когато шокира  Владимир Кличко . Британецът нанесе първа загуба на украинеца след 11 години, но оттогава не се е бил. На два пъти беше насрочван реванш между двамата, а през юни 2016 г. Фюри призна, че е  взимал редовно кокаин, за да се бори с депресията . Боксьорът е със спрени права от 15 месеца, като чака да бъде насрочена дата за изслушване пред Антидопинговата агенция на Великобритания (UKAD). Решение се чакаше през май, но то беше отложено и се очаква да бъде насрочена нова дата до края на годината. Фюри, който е на 29 години, се закани да съди UKAD за тези действия. \"Това е моята ера и аз трябва да унищожа Джошуа и Уайлдър. Връщам се с тази мисия. Ще има един победител и това са феновете. Нека да направим тежката категория велика отново\", каза Фюри. Той обяви Джошуа и Дионтей Уайлдър за неговите най-сериозни съперници. Джошуа държи поясите в три от категориите – WBA, IBF и IBO, а американецът Уайлдър най-ценната титла – на Световния боксов съвет (WBC). Фюри определи носителя на петия пояс – WBO,  Джоузеф Паркър  като \"младо момче, което трябва да натрупа опит\". \"Желая успех на всички и нека най-добрият победи. През 2018 и 2019 г. светът ще види най-добрите битки и най-великия шампион отново на върха\", завърши Фюри, който няма загуба на професионалния ринг (25 победи, от които 18 с нокаут).", "date": "2017.10.31", "title": "Тайсън Фюри обяви, че ще се завърне на ринга, и се сравни с Мохамед Али"}
{"url": "http://www.dnevnik.bg/sviat/2017/10/31/3069400_puchdemon_v_belgiia_ne_iskam_ubejishte_a_garancii_za/", "text": "Уволненият каталунски премиер Карлес Пучдемон обяви от Белгия, че няма да бяга от испанското правосъдие, но няма да се върне в Испания, преди да получи \"гаранции\" за сигурността си. Пучдемон каза, че ще се бори да постави каталунския въпрос \"в сърцето на Европейския съюз\". Той същевременно прие предсрочния вот, обявен от Мадрид миналата седмица, като \"демократично предизвикателство\". На пресконференция в Брюксел, попитан дали ще иска политическо убежище,  . \"Това не е белгийски въпрос. Тук съм по друг въпрос - заради каталунската криза... Ако можеше да се гарантира справедлив процес с разделение на властите, бихме се върнали веднага.\" Бившият лидер на автономната област, която е на пряко  испанско управление  от обявяването на  независимост  миналата седмица, каза, че все още няма конкретна дата за завръщането му в Испания - по думите му то ще зависи от начина, по който се развиват събитията там, но и от желанието му да постави проблемите на Каталуня на европейско ниво. \"Трябва да работим с легитимно правителство и сме решили, че най-добрият начин за това е да отидем в столицата на Европа.\" Изявлението му идва по-малко от ден след като адвокатът Паул Бекаерт съобщи, че  Пучдемон  го е наел като защитник и че е възможно да поиска убежище  в Белгия . Междувременно \"Ел мундо\" съобщи, че заедно с него в Брюксел към момента са седем бивши министри от кабинета му. Не е известно дали това число \"поправя\" предишните информации, че той е отпътувал за Белгия с петима членове на уволнения си кабинет, или междувременно още двама души са се присъединили към групата. Според него  обвиненията в бунт  срещу правителството и членове на парламента, отправени от главния прокурор,  - по думите му липсват доказателства за извършените престъпления и несправедливо може да доведат до десетки години затвор. Тази позиция споделиха и някои от досегашните членове на екипа му. \"Бих искал да ви напомня, че в момента престъплението бунт е еквивалентно на тероризъм\", каза бившият министър на вътрешните работи Жоаким Форн. \"Никога не сме действали с насилие, но ни приравняват с терористи. Тъкмо затова премиерът иска Европа да реагира.\" По думите му част от уволненото от Мадрид каталунско правителство   и ще направи всичко възможно, за да предотврати премахването на каталунските институции. \" , наложени от испанската държава, като демократично предизвикателство. Ще участваме и така ще дадем отговор на цялата международна общност\", каза той. В замяна призова Мадрид да \"признае резултатите\" от предстоящия вот. \"Испанското правителство по нелегитимен начин ни лиши от отговорността ни. Винаги си представяхме, че има изход от кризата... Напомням ви, че след референдума имаше опити за диалог (от нас)... Това правителство можеше да оспорва правото (на властите в Мадрид), но предпочете да няма насилие. Не може да се построи република на базата на насилие. Ако испанската държава иска да действа на базата на насилие, нека го прави.... (но) всички партии за независимост отхвърлят това. Всички решения на това правителство (уволненото каталунско правителство - бел. ред.) следват ценностите на мира и диалога.\" Три езика Пучдемон използва каталунски, испански и френски в речта си, като неочаквано превключваше между езиците. \"Ако някой има проблем, ще използвам и английския\", каза той на френски в началото на пресконференцията си. Впоследствие често отговаряше на британските журналисти на френски. Всъщност в речта му испанският беше на последно място. \"Посещението на Пучдемон и петимата му съветници в Брюксел днес е новина в цялата белгийска преса, изумена от инициативата и единодушна в притеснението си за ефекта, който би могла да има върху правителството на страната\", написа още \"Вангуардия\", преди да се появи новата информация за седем бивши членове на кабинета. Отказът на Белгия По-рано в. \"Вангуардия\" съобщи, че администрацията на белгийския премиер е отхвърлила тази сутрин искане от Пучдемон за наемане на зала, в която той смятал да даде пресконференцията си. Тя ще се проведе в пресклуба на Брюксел, \"на броени крачки\" от европейските институции. Изданието, чийто европейски офис се помещава в сградата на Международния пресцентър - собственост на белгийската държава - позволява наемане на зали за частни събития. Изданието е научило, че двама представители на Европейския свободен алианс (от неговата парламентарна група е част и коалиционният партньор в бившия кабинет на Пучдемон, Каталунската републиканска левица) поискали във вторник рано сутринта да наемат зала, без да уточнят за какво е необходима. Бяха много нервни\", казват за \"Вангуардия\" източници от администрацията на пресцентъра. Ръководството на залата решило да се свърже с кабинета на белгийския премиер, за да му предаде молбата, но той \"я отхвърлил\", обяснява един от източниците. Според него Пучдемон се появил в централата на Европейския свободен алианс в 13.00 ч. Съдът приема обвиненията срещу бившия шеф на парламента Междувременно Върховният съд обяви, че приема и ще работи по обвиненията в бунт и подбудителство към неподчинение, внесени от испанския главен прокурор срещу председателя на каталунския парламент Карме Форкадел. Този съд се произнася отделно по обвиненията на Форкадел, защото тя все още се ползва с наказателен имунитет. Случаите срещу Пучдемон и заместника му Ориол Жункерас ще се разглеждат от друга институция - Националния съд, занимаващ се с престъпления като тероризъм, държавна измяна и бунт, както и международни дела, свързани с Испания.", "date": "2017.10.31", "title": "Пучдемон в Белгия: Не искам убежище, а гаранции, за да се върна в Испания"}
{"url": "http://www.dnevnik.bg/citat_na_deniia/2017/10/31/3069452_citat_na_denia_s_mourinyo_klasiko_beshe_kato/", "text": "Легендата на \"Реал\" (Мадрид) Икер Касияс сподели интересни подробности от съвместната си работа с Жозе Моуриньо на \"Сантяго Бернабеу\". Докато португалецът водеше \"Реал\", сблъсъците с \"Барселона\" се отличаваха с много напрежение и постоянни сблъсъци, а Касияс, който напусна \"Бернабеу\", гостува в телевизионната програма Informe Robinson заедно с други емблематични фигури от двата отбора като Андрес Иниеста, Серхио Рамос и Пеп Гуардиола.", "date": "2017.10.31", "title": "Цитат на деня: С Моуриньо Класико беше като \"Междузвездни войни\""}
{"url": "http://www.dnevnik.bg/bulgaria/2017/10/31/3069473_dogovorite_za_poddrujka_na_putishtata_ot_dogodina_shte/", "text": "През следващата година изтичат договорите за текущ ремонт и поддръжка на пътищата и Министерството на регионалното развитие готви нова методика за следващите. Нов подход ще се прилага както към цените, така и към санкциите, съобщи министърът на регионалното развитие Николай Нанков, цитиран от БТА. През миналия зимен сезон има наложени няколко санкции за некачествена работа като глобите са били между 10 хил. и 40 хил. лв., сочат данните на агенция \"Пътна инфраструктура\". Днес се състоя съвещание с директорите на областните пътни управления за подготовката за зимно поддържане на пътищата.  Министърът съобщи, че има готовност за посрещане на зимата по републиканските пътища като за целта са осигурени до 80 млн. лв. В областните пътни управления са заредени над 60% от материалите за зимното почистване. Три хиляди автомобила за зимно почистване са на терен, като част от тях са ангажирани с текущи ремонти. Министърът информира, че и тази година ще се затварят пътни участъци, включително и по магистралите, когато има предпоставки за кризисни ситуации, заради лошото време. Целта е да няма бедстващи хора, закъсали в проходи или райони с навявания. От вчера е започнало е изграждането на лесозащитни пояси край магистрала \"Тракия\" в района на Карнобат и се залесява с кипарисови видове, а догодина подобна мярка за защита от снегонавявания ще се приложи по всички магистрали. Започнало е и монтирането на снегозадържащите пояси по магистралите \"Хемус\" и \"Тракия\".", "date": "2017.10.31", "title": "Договорите за поддръжка на пътищата от догодина ще са по нова методика"}
{"url": "http://www.dnevnik.bg/bulgaria/2017/10/31/3069480_umora_na_shofyora_e_nai-veroiatnata_prichina_za/", "text": "Главният секретар на МВР Младен Маринов заяви, че най-вероятната причина за преобръщането на автобус в канавка на магистрала \"Тракия\" е умора на шофьора. По думите му загубата на контрол върху превозното средство може да се дължи на заспиване, съобщава \"Фокус\". Той каза още, че случаят е изключително тежък, тъй като са пострадали 17 души. Според него фирмите превозвачи трябва да вземат по-сериозни мерки в осигуряването на достатъчно почивка на шофьорите на автобуси, защото те отговарят за много пътници. \"Не трябва всичко да опира само до нашия контрол. Трябва да носят отговорност и тези хора, които организират и извършват този бизнес, съответно и получават печалба за тази дейност\", заяви Младенов. Той добави, че в плевенското село Горни Дъбник е открит трупът на 71-годишен мъж. До него било тялото на дъщеря му, която била все още жива. На път за болницата обаче тя починала. За случая е задържан 36-годишен мъж, който има 5 регистрации, но не е бил осъждан. Младенов уточни, че се касае за двойно убийство, като в момента се събират доказателства за престъплението.", "date": "2017.10.31", "title": "Умора на шофьора е най-вероятната причина за катастрофата с автобус на \"Тракия\", обявиха от МВР"}
{"url": "http://www.dnevnik.bg/sviat/2017/10/31/3069431_chujdenci_subirat_biologichen_material_ot_rusnaci/", "text": "Знаете ли, че из цялата страна се събира биологичен материал? При това от различни етноси и хора от различни географски точки на Руската федерация. Въпросът е защо го правят?\" Това заяви руският президент Владимир Путин в понеделник на заседание на Съвета за правата на човека в Кремъл. Журналисти обърнаха внимание, че са видели изказването в прякото предаване на телевизия \"Россия 24\", но то отсъства от стенограмата на сайта на президента. Във вторник говорителят Дмитрий Песков коментира, че \"това е информация по линия на спецслужбите на страната\". \"Действително някакви емисари провеждат такава дейност, някакви представители на благотворителни организации\", допълни той. Путин реагира на изказване на председателя на организация \"Руски обществен институт за избирателно право\", според когото на 10 септември, когато имаше избори в няколко района на Русия, във видеоканалите за наблюдаване какво се случва в избирателните секции, имало почти 1 милион включвания от IP адреси от чужбина. \"Защо толкова хора от чужбина се интересуват от нашите избори и правят видеозаписи на хората, пък и как ще се използва всичко това по-късно?\", попита Игор Борисов. \"Аз лично съм притеснен от това, че образите на моите съграждани се оказват в чужди ръце и с каква цел ще ги съхраняват. Ясно е, че с някаква цел се извършва събиране на информация.\" Путин допълни, че събирането на биоматериал се правело професионално, което показвало, че руснаците са \"обект на особено голям интерес\", но към всичко това населението трябва да се отнася \"без каквито и да е страхове\". \"Нека си правят, каквото искат, а ние сме длъжни да правим това, за което сме длъжни\", обобщи президентът.", "date": "2017.10.31", "title": "Чужденци събират биологичен материал от руснаци, заяви Путин"}
{"url": "http://www.dnevnik.bg/sviat/2017/10/31/3069433_specialniiat_prokuror_ne_se_boi_da_presicha_chervenite/", "text": "Президентът Доналд Тръмп се опита да омаловажи първите обвинения в разследването на връзките на предизборната му кампания с руската намеса в изборите, но тези обвинения са недвусмислен сигнал към Белия дом и към други хора от лагера на Тръмп: Робърт Мълър се е захванал сериозно с работата си.  Отправяйки към бившия мениджър на кампанията на Тръмп  Пол Манафорт  и към още един сътрудник обвинения в пране на пари, и осигурявайки си признание за виновност от  трети съветник на кампанията,  специалният прокурор показа, че ще се рови надълбоко в миналото в търсене на криминална дейност и че ще използва агресивно своите широки пълномощия.  Това хвърли в смут някои приближени на Тръмп, разтревожени какво и кой може да се окаже следващата мишена на Мълър, въпреки че Белият дом публично отрече връзка на тези събития с президента и неговата кампания. \"Така хората на Мълър демонстрират сила пред всеки, когото биха потърсили в хода на това разследване, и му показват, че не се шегуват\", каза бившият федерален прокурор Патрик Котър. \"Ако дойдем при вас, ще трябва да говорите. Манафорт не направи това и вижте какво му се случи.\"  Манафорт и Рик Гейтс са обвинени в пране на пари, данъчна измама, заговор за измама срещу САЩ и други нарушения. Вчера те не се признаха за виновни. Обвиненията, в които вменяваните им престъпления са щателно конкретизирани, изглежда, са само първият залп от Мълър.  Той бе назначен от заместник-министъра на правосъдието Род Розенстайн през май, след като Тръмп уволни директора на ФБР  Джеймс Коми , който ръководеше разследване дали кампанията на Тръмп е била в сговор с Русия за влияние върху (президентските) избори в САЩ през 2016 г.  Мюлър получи мандат  да разследва потенциално съглашателство и \"всеки въпрос, който възниква или може да възникне пряко от разследването\". Тръмп отрича всякакво съглашателство с Русия и наричаше разследването ту \"фалшива новина\", ту \"лов на вещици\". Русия също отрича да се е намесвала в изборите през 2016 г.  С първите обвинения, предявени в понеделник, Мюлър показа, че не се бои да използва пълномощията си, и хората от правителството на Тръмп забелязаха това. \"Едно нещо, което ме безпокои в по-широк план, е, че Розенстайн, давайки такъв широк мандат на Мюлър, сътвори чудовище\", каза бивш служител от Белия дом, пожелал анонимност. Бивш съветник на кампанията изрази опасения, че разследването може да засегне и бизнеса на Тръмп.  Червена линия В интервю за \"Ню Йорк таймс\" през юли Тръмп посочи, че Мълър би пресякъл \"червена линия\", ако тръгне да разследва  бизнеса на семейството му . Според юридически експерти Мълър няма да бъде разколебан от представата на Тръмп за правилните рамки на разследването. \"Не мисля, че прокурорите се влияят от това за какви червени граници говорят политиците\", каза бившият федерален прокурор Робърт Кейпърс.  Професорът по наказателно право Йенс Дейвид Олин от правния факултет на университета \"Корнел\" каза, че Мълър, отправяйки обвинения за финансови престъпления срещу Манафорт и Гейтс, цели да ги накара да сътрудничат и да разкрият други прегрешения.  Редица адвокати казаха, че признанието за вина на Джордж Пападопулос, обявено от екипа на Мюлър в понеделник, може в крайна сметка да насочи към по-тясна връзка с кампанията и да притисне и други хора да пропеят.  Докато обвиненията срещу Манафорт и Гейтс не са свързани с работата им в кампанията, Пападопулос призна, че е излъгал пред ФБР за контактите си с чужди граждани, за които се предполага, че са имали връзка с руското правителство, докато е бил съветник на кампанията.  Прокурорите казаха, че са арестували Пападопулос през юли и той им сътрудничил. \"Един Господ знае какво ще говори този човек сега\", каза бивш съветник на кампанията на Тръмп. \"След като сътрудничи, той може да заложи всякакви лъжесвидетелски капани за останалите.\"  Според Котър фактът, че Мълър е разкрил признанието за вина на Пападопулос, \"е имало за цел да опровергае всякакви твърдения, че делото срещу Манафорт и Гейтс не е свързано с Русия\".  Бившият високопоставен агент на ФБР Франк Монтоя смята, че обвинението срещу Манафорт и признанието за вина от Пападопулос показват, че Мълър няма да се огъне пред натиска на Белия дом и ще продължи твърдата линия към разкриване на всякакви прегрешения.  \"Това много прилича на пътна карта - ще ровим за пране на пари, ще ровим за недеклариране на доходи, ще ровим за по-големи криминални заговори. А що се отнася до \"червените линии\" на Тръмп - ние ще ги пресечем. И ще ровим за т.нар. съглашателство, или за координирането с руснаците с цел подкопаване на демокрацията\", добави Монтоя. /БТА", "date": "2017.10.31", "title": "Специалният прокурор не се бои да пресича \"червените линии\" на Тръмп"}
{"url": "http://www.dnevnik.bg/sport/2017/10/31/3069481_mejdu_15_i_100_leva_shte_struvat_biletite_za_tenis/", "text": "Между 15 и 100 лева ще струват дневните билети за тенис турнира в София. Третото издание на надпреварата от категория АТП 250 ще се проведе между 4 и 11 февруари. Шампионът  Григор Димитров ще се завърне в зала \"Арена Армеец\" , за да защитава титлата си. Билетите са в три ценови категории в зависимост от местата в залата. Продажбата стартира в сряда, 25 октомври. За първите два дни - 4 и 5 февруари, когато ще се изиграят квалификациите и няколко мача от първия кръг, билетите ще са по 15, 25 и 35 лева. Пропуските за 6 февруари, когато ще са повече мачове от първият кръг, струват 20, 30 и 50 лева. На 7 и 8 февруари ще се изиграе вторият кръг, в който ще се включат първите четирима поставени, сред които би трябвало да бъде и Димитров. За тези два дни билетите ще са по 25, 35 и 55 лева. Четвъртфиналите в петък ще могат да се наблюдават срещу 35, 50 и 80 лева. Билетите за полуфиналите в събота и финалите на сингъл и двойки в неделя ще струват по 40, 60 и 100 лева. Пакетните билети за целия турнир ще се продават срещу 140, 205 и 335 лева.", "date": "2017.10.31", "title": "Между 15 и 100 лева ще струват билетите за тенис турнира в София"}
{"url": "http://www.dnevnik.bg/morski/2017/10/31/3069496_radev_s_325_lv_ednokratna_pomosht_postradalite_ot/", "text": "С 325 лв. еднократна помощ пострадалите от  наводненията в Бургаско  домакинства не могат да се възстановят. Това мнение изрази президентът Румен Радев, който днес посети пострадали в региона. Обиколката на държавния глава започна от с. Равнец, където е служил в началото на кариерата си на военен летец. \"Сигурен съм и от това, което виждам, и от разговорите, които проведох, че общинската инфраструктура ще бъде възстановена. Гаранции за това дава и правителството. Но, разбирате много добре, че с 325 лв. еднократна социална помощ домакинствата не могат да се възстановят. Там вече положението е много тежко\", каза Радев, цитиран от Би Ти Ви. Радев посочи, че ще разговаря и с правителството по въпроса за намиране на допълнителни средства. Вчера  правителството отпусна 1 млн. лева  за възстановяване на инфраструктурата в пострадалите общини Бургас и Камено, а социалното ведомство - по 325 лева еднократна помощ на пострадалите домакинства. Отделно община Бургас изготвя списъци на пострадалите, за да ги подпомогне с техника. Президентът похвали спасителните екипи за бързата им реакция и добрата организация. \"Най-сетне видях една наистина сериозна солидарност и чувство за взаимопомощ от всички хора\", каза още той, цитиран от агенция \"Фокус\".", "date": "2017.10.31", "title": "Радев: С 325 лв. еднократна помощ пострадалите от наводнението не могат да се възстановят"}
{"url": "http://www.dnevnik.bg/biznes/2017/10/31/3069490_chez_prodava_tec_varna_na_ministur_ot_kabineta/", "text": "Чешката държавна компания ЧЕЗ (CEZ) продава ТЕЦ \"Варна\". Това се вижда от съобщение на самото дружество на интернет страницата му. Казва се още, че купувач е \"Сигда\" ООД, чиято оферта е била оценена като най-добра. Справка в Търговския регистър показва, че дружеството е собственост на Данаил Папазов, който беше министър на транспорта в кабинета \"Орешарски\", в което той е съдружник с дъщеря си Ивелина Папазова, а синът му Станислав Папазов е съуправител. ЧЕЗ посочва, че тецът разполага с 1260 мегавата инсталирана мощност и е временно затворен от началото на 2015 г. Чешкото дружество посочва още, че сделката трябва да бъде одобрена от Комисията за защита на конкуренцията. Цената не се посочва. В края на януари чешката компания официално обяви, че търси купувач на бизнеса си в България, който основно включва електроразпределението в Западна България. До момента няма данни да е избран купувач. От съобщение на компанията по-рано се разбра, че продажбата няма да е на всяка цена.", "date": "2017.10.31", "title": "ЧЕЗ продава ТЕЦ \"Варна\" на министър от кабинета \"Орешарски\""}
{"url": "http://www.dnevnik.bg/bulgaria/2017/10/31/3069485_bsp_obiavi_che_durjavno_drujestvo_prodava_pistoleti_i/", "text": "Държавно дружество МОБА, чийто принципал е Министерството на отбраната, върви към фалит, а за да разреши проблема, ръководството му продава части от уставния капитал на дружеството под формата на оръжие, с каквото няма право да търгува. Това обяви днес Атанас Зафиров от Изпълнителното бюро на БСП. МОБА е единственото държавно дружество, което е регистрирано по Закона за частната охранителна дейност. То изпълнява договори с Министерството на отбраната по охрана на обекти на министерството. \"Това е едно дружество, което само по себе си няма как да бъде губещо, тъй като има гарантирани договори и гарантиран процент на печалба по тези договори. Какво обаче е в момента състоянието на това дружество и кой носи отговорност за тази работа? Веднага задавам въпроса - министърът на отбраната наясно ли е, че дружеството върви към фалит\", каза още Зафиров. Според него целта била частна фирма да се занимава с тази дейност. От БСП твърдят, че имат документи, че е проведен търг в нарушение на няколко закона, на който са продадени 800 пистолета, 60 хил. патрона и немалко количество бинокли. Цените, на които са продадени, били под пазарните. А този прецедент отварял вратата например към продажбата на 100 танка по същия начин. Зафиров каза още, че има съкращения на персонал, тъй като не били актуализирани негови договори и това водело до 50 хил. лева месечна загуба.", "date": "2017.10.31", "title": "БСП обяви, че държавно дружество продава пистолети и патрони в нарушение на закона"}
{"url": "http://www.dnevnik.bg/sviat/2017/10/31/3069492_rusiia_prizova_sasht_da_razsledvat_ukrainskata_sleda_v/", "text": "Съединените щати трябва да продължат с разследването на \"украинската връзка\" в изборите за президент миналата година, каза руският външен министър Сергей Лавров, цитиран от РИА \"Новости\" и \"Интерфакс\". Лавров коментира  обвиненията  срещу бившия ръководител на предизборната кампания на Доналд Тръмп, Пол Манафорт, и бившия му бизнес сътрудник Рик Гейтс, в конспирация срещу САЩ, конспирация за пране на пари, че не са регистрирали като \"чужди агенти\" - представители на интересите на чуждестранни официални или частни институции и други. Обвиненията са свързани и с работата на Лавров в Украйна.  Според Лавров Киев \"има информация\" за президентските избори през 2016 г., в които руските служби говорят за руска намеса. Първият дипломат на Русия обаче не даде подробности. \"Ето, намериха украинска следа в отношенията на г-н Манафорт и неговия сътрудник. Украинската следа навярно може да се разследва само чрез Украйна, те има какво да разкажат за това какви позиции са заемали в хода на предизборната кампания за президент на САЩ\", обясни Лавров, цитиран от \"Интерфакс\".", "date": "2017.10.31", "title": "Русия призова САЩ да разследват \"украинската следа\" в президентските избори"}
{"url": "http://www.dnevnik.bg/politika/2017/10/31/3069482_reformatorskiiat_blok_shte_se_razshiriava_ima_pone_5/", "text": "Много скоро ще обявим разширяване на Реформаторския блок (РБ), обяви Найден Зеленогорски от \"Движение България на гражданите\" (ДБГ). Според него има поне пет партии, проявяващи желание да се присъединят. В коментар за готвеното  обединение на ДСБ и \"Да, България\"  той каза, че блокът последователно е следвал пътя на отворените врати. \"Ние сме за широко дясно обединение\", декларира Зеленогорски и припомни, че между 500 хил. и 700 хил. избиратели са непредставени в парламента. Сепаратизмът в дясното донесе големи щети, каза още Зеленогорски. \"Ще видим докъде ще доведе това. Ние отправихме призив към ДСБ, те не отговориха\", коментира бъдещето на новото обединение председателят на СДС Божидар Лукарски. Зеленогорски добави, че Реформаторският блок е в пълен състав, като в него остава и БЗНС. Партията на Николай Ненчев  имаше няколко общи инициативи  заедно с ДСБ и \"Да, България\". Венци Мицов и Светослав Витков от \"Глас народен\", които се явиха в коалиция с РБ на последните избори, също добавиха, че трябва да се работи за единството на десните. Според тях \"всички вдясно трябва да преглътнем гордостта си\". По темата за обединението Витков каза, че ще работят с РБ, но на равни начала. Реформаторите пишат закони, надяват се някой да ги внесе Найден Зеленогорски каза, че РБ ще продължи активно да функционира и ще положи максимални усилия да внесе в парламента законодателни проекти. Най-логично било проектите им да бъдат изпратени до всички партии и ресорни министерства, които да ги внесат в парламента. Един от законите, които се обмислят, е за инфраструктурните облигации. Зеленогорски обърна внимание, че в проекта за държавен бюджет са заложени крайно недостатъчно средства за поддръжка на четвъртокласните пътища - 164 млн. лв. Той даде за сравнение републиканските пътища, които също като четвъртокласните са 20 хил. км, но за тях били планирани 700 млн. лв. Зеленогорски смята, че парите в пенсионните фондове, които са към 12 млрд. лв., могат да се вложат в облигации за инфраструктура, които да бъдат с гарантирана доходност от държавата. Той обърна внимание и че в бюджета не е осигурено дострояването на магистрала \"Хемус\", тунела под Шипка и няколко скоростни пътища. Зеленогорски припомни, че тези пътища трябваше да помогнат за намаляване на икономическите разлики между Северна и Южна България. Бюджет 2018 - отказ от реформи \"Не приемаме проекта за бюджет. Не виждаме убедителни доказателства за харчене на средства. Зад бюджета за 2018 г. прозира отказ от реформи\", каза от името на блока Жаклин Толева (Български демократически форум). Божидар Лукарски допълни, че е предвидено увеличаване с 10% на издръжката на държавните дружества. Според него губещите трябвало да се закрият или приватизират. \"Трябват и повече пари за читалищата, но няма нов закон. Повече пари и за БНР, но не и за увеличенията на музикантите там. Дават се едни пари, ей така, а никакви реформи\", добави Венци Мицов.", "date": "2017.10.31", "title": "Реформаторският блок ще се разширява, има поне 5 желаещи партии"}
{"url": "http://www.dnevnik.bg/ot_vas/novini_ot_vas/2017/10/31/3069315_nashite_tikvi/", "text": "Нашите тикви са засяти на хиляди декари земеделска площ в България. Водим с рекордните 133 000 тона тикви, а на второ място е Испания с 97 000 тона.", "date": "2017.10.31", "title": "Нашите тикви"}
{"url": "http://www.dnevnik.bg/zdrave/2017/10/31/3068765_stres_hranene_sport_-_geni_doza_chestota_ili_kak_se/", "text": "За всички е ясно, че стресът, храненето и движението са най-важните физиологични фактори за здравето. Но малко хора осъзнават, че тези фактори не могат да се степенуват и едното не работи без другите. Не е достатъчно да спортуваме редовно, без да поддържаме добър хранителен режим или без да обръщаме внимание на психичното си спокойствие. Трите трябва да са неизменно свързани, за да достигнем дълголетие в добро здраве и с подобаващ тонус. С това послание започна в неделя шестчасовият научнопопулярен маратон, наречен форум \"Дълголетие\", който \"Дневник\" проследи с интерес. Специалисти от различни сфери, включително нутриционисти, генетици, спортни треньори и архитекти, представиха различни гледни точки и факти за здравословния начин на живот, или по-точно за начина на живот, който води до дълъг и здрав живот. Оказа се обаче, че нищо от съветите им не може да се обобщи с една дума, а в повечето случаи - с поне по три. Спокойствие, хранене, спорт Като най-важни за здравето нутриционистът Надя Петрова посочи тези три - справянето със стреса, балансираното хранене и редовното физическо движение. И макар че нейната специалност е здравословното хранене, тя призна, че то не е най-важното, ако някой от другите компоненти е пренебрегнат. Храненето само по себе си, нито пък само спортът или само релаксът не са достатъчни за здравето. Много хора се фокусират върху едно от трите, а малко осъзнават значението им в комплект и търсят равновесието между тях, коментира специалистът. Ходенето (по 10 хил. крачки на ден), дълбокото коремно дишане ( като при йога или тай чи ) и високо интензивните интервални тренировки (кардиотренировки) имат най-голям ефект за здравето според проучванията, подбрани от Петрова. От собствената си сфера тя препоръча три подхода, които в последните години са научно доказании като режими на хранене, които удължават живота и намаляват риска от различни заболявания. Те се основават на   и добиват все по-голяма популярност: : Един вариант за намаляване на калорийния прием е храненето да е ограничено в определен интервал от деня - например в рамките на осем часа, а в останалите 16 часа от денонощието да не се яде нищо. Това означава, че ако закуската е в 8 сутринта, последното хранене за деня трябва да е в четири следобяд, но това варира според собствения режим на живот. : Друга рецепта е постене или гладуване два дена в седмицата. В тези два дена не се яде почти нищо, само се приемат течности. : Третият вариант е пет дена в месеца да са посветени на пълно пречистване и детокс, отново с минимален прием на каквато и да било храна. Треньорът Никола Томов също се съгласи, че спортът без правилно хранене не e достатъчен, но постави акцента върху тренировките с тежести и обясни защо ги нарича \"фонтана на младостта\". Експерименти, провеждани с възрастни хора, показват, че тренировките с тежести с прогресивен интензитет показват, че редовното изпълнение на тези упражнения заздравяват мозъка и повишват когнитивния му капацитет. Заедно с това костите и мускулите заякват, което предпазва хората в напреднала възраст от контузии и счупвания при падане например. Упражненията могат да бъдат най-различни - със собствена тежест, с дъмбели, гирички, ластични ленти или машини, но независимо на какво се спре, човек трябва да си поставя и да следва определени цели, като увеличава интензитета на тренировките си. Чувството за целеустременост при трениране е важен за мотивацията, защото иначе може да омръзне. Томов препоръча на всеки да намери физическо занимание, което му доставя удоволствие, да го практикува и да го надгражда, защото фонтанът на младостта се крие в постоянството. Генотип, доза, честота Генетикът Любомир Балабански посочи друга ключова троица за дълолетието - генотип, доза и честота. Балабански разказа за амбициозния си докторски проект - ДНК банка на българските столетници. По данни на Националния статистически институт през 2016 г. в България живеят 254 столетници и амбицията на младия учен е да се срещне с всички тях и да изследва гените им чрез геномно секвениране. Балабански нарече геномът на столетниците \"златния стандарт в геномиката\", и обясни, че всеки човек може да оптимизира живота си така че да е максимално дълъг и здрав, ако познава характеристиките на собственото си ДНК. Спрямо генотипа науката може да прецени с абсолютна точност какви са оптималните дози и честота за всеки външен фактор за всеки индивидуален организъм. С нагледен пример - ако една група от случайно подбрани хора е подложена всеки ден в продължение на една година на еднакво количество слънчева светлина за еднакъв период от време - една част ще заболеят от рак, друга част ще получат кожни изгаряния, а трета просто ще добият бронзов тен. Каква ще е реакцията се корени в гените, но останалото зависи от количеството и честотата, с които те се тестват. От анкетите, които вече е провел сред над 40 от българските дълголетници, Балабански е установил няколко отчетливи общи характеристики: - имат  , което потвърждава генетичната предразположеност -  , а цял живот са яли \"каквото е имало\", обаче   и без да се лишават от месо - не са пушили никога, и много рядко пият алкохол -   и са активни дори и на 100 - повечето са работили цял живот в градините и нивите си - имат   към живота и другите хора, демонстрират психическа стабилност - не се стресират и дори повечето отдават дълголетието си на  . Въздух, светлина, вода Средностатистическият европеец прекарва 90% от времето си на закрито - у дома, в офиса, в колата. Това означава, че условията в помещенията, в които живеем, са огромен, може би подценен фактор за качеството на живот, коментира от сцената на форум \"Дълголетие\" архитектът Стоимен Демерджиев. Но няма универсален отговор на въпроса \"коя е къщата на столетника\". Къщата на столетника е тази, която   - която му предоставя нужното количество свеж въздух, свежа питейна вода, светлина и всичко останало, обобщи специалистът. \"А дали някой тук е чел техническия паспорт на сградата, в която живее, или пък е получил наръчник за употреба на жилището си...\", попита риторично той. - Замърсеният въздух, който влиза вкъщи отвън - влагата - светлинното замърсяване (когато уличното осветление пречи на съня вътре) - шумовото замърсяване от движението по улицата - остарялата канализация, която доставя замърсена питейна вода - остарелите строителни материали, които съдържат тежки метали - това са все фактори, които пречат на здравето и влияят на шансовете за дълъг живот, а са често срещан проблем в градските домове, изброи Демерджиев. Срещу всичките има възможни технически решения, които обаче изискват инвестиции. Съвестност, социалност и малко тревога Специалният гост на форума -  проф. Лесли Мартин, един от авторите на мащабното проучване \"Проект Дълголетие\"  - разказа за изследването, което се провежда от близо сто години. Над 1500 деца са подбрани през 1921 г. и са изследвани през целия им живот по повече от 4000 критерия. И макар че трудът дава много подробен анализ на различни фактори за дълголетието, проф. Мартин представи пред публиката трите най-важни според нея, защото част от тях противоречат на логиката, а друга част са такива, че всеки човек може веднага да промени живота си и да започне да го удължава. Отговорност, благоприличие, съобразителност и изобщо всякакви черти на характера, които могат да се обобщят като  , се оказали в изследването ключов показател за това дали един човек ще живее дълго или не. Колкото по-съвестен си, толкова по-дълъг и здрав живот ще имаш, казва Мартин. И обратното...  за начин на живот, макар и да е полезен за справяне в кризисни ситуации. Всъщност най-ведрите и щастливи деца стават най-болните и рискови възрастни, защото подчиняват живота си на вярата, че \"всичко ще бъде наред\" и правят твърде много компромиси със здравето и безопасността си. Това са хората, които обикновено, като пораснат, пушат и пият прекалено много, не спортуват и преяждат. Проект \"Дълголетие\" доказал нещо, което не бихме предположили - че  , отколкото пречи, коментира специалистът. Причината е, че хората, които се тревожат, обръщат повече внимание на здравето и начина си на живот, отколкото безгрижните. И накрая нещо, което всеки може още днес да промени в начина си на живот, което ще помогне и на него и на другите -  . Резултатите от проучването показват, че социализирането е сред най-важните фактори за дълголетие и колкото повече човек общува, толкова повече живее. Дори не са толкова важни естеството на контактите и качеството на взаимоотношенията, колкото честотата им, подчерта проф. Лесли Мартин. Обаче все пак най-благоприятен ефект са демонстрирали тези взаимоотношения, които са свързани с   - да помогнете на близък или непознат е еднакво полезно за вас, така че още днес намерете доброволческа инициатива или занимание, към което да се присъедините, посъветва тя.", "date": "2017.10.31", "title": "Стрес, хранене, спорт - гени, доза, честота, или как се групират факторите за дълголетие"}
{"url": "http://www.dnevnik.bg/politika/2017/10/31/3069532_s_ostavkata_na_nikolai_petrov_borisov_zaema_li/", "text": "След оставката на здравния министър проф. Николай Петров БСП изрази мнение, че ГЕРБ е в управленска немощ в здравеопазването и обяви два въпроса към премиера Бойко Борисов. \"Първият е, ако е знаел за изнесените факти от разследването на една от националните телевизии, защо не е реагирал своевременно и защо проф. Николай Петров е бил назначен за министър? И още - ако са верни твърденията, че професорът е станал жертва на лобита в здравеопазването, то приемайки оставката му, Борисов заема ли страната на тези лобита\", попита зам.-председателят на БСП Деница Златева днес. Златева обяви още, че фалшивите новини са основна мантра за ГЕРБ, които направиха регистър, но не БСП бил основен участник в тях. Тя попита дали е фалшива новина, че Борисов й е предложил да е вицепремиер по европредседателството, а на Корнелия Нинова - председател на парламента. В отговор пиарът на Борисов Севделина Арнаудова попита във фейсбук дали Златева не помни как е идвала на срещи с Борисов по този въпрос в централата на ГЕРБ. По думите й те били зад гърба на Нинова.", "date": "2017.10.31", "title": "С оставката на Николай Петров Борисов заема ли страната на лобита в здравеопазването, пита БСП"}
{"url": "http://www.dnevnik.bg/zdrave/2017/10/31/3069745_zdravnata_kasa_e_greshno_konstruirana_i_sus_sburkana/", "text": "Грешно е конструирана системата на здравната каса, а основата е грешно поставена, така обясни днес по БНТ управителят на институцията  доц. Камен Плочев  постоянното наливане на пари и липсата на резултат. Той уточни, че при създаването на НЗОК е имало добри намерения - да се гарантира социален минимум от лечебни дейности. \"Никой не е очаквал, че системата ще се подхлъзне в посока да се търси само печалба и луксозни варианти на здравеопазване. Лекуването при най-добрите лекари е скъпо\", допълни Плочев. Като проблем той посочи и липсата на ефикасен контрол. Плочев подчерта че затова, след като е оглавил НЗОК през юли, е започнал да преустройва системата за контрол. \"Положили сме основите - това е електронното здравеопазване, като контролът на дейностите, обемите и разплащанията ще е в реално време и ще се прави от пациента\", каза още доц Плочев. Според управителя на НЗОК е нужна промяна в клиничните пътеки, които не са актуализирани десет години. \"Те са замислени като алгоритъм за качество, но са неодоценени някои заболявания, защото новостите в медицината са познания, които струват много на лекарите\", каза Камен Плочев. Като проблем той посочи и нежеланието да се лекуват тежко болните и възрастните хора. \"Един възрастен човек идва с едно оплакване, но той има и други заболявания, като и те трябва да се лекуват, но касата плаща само за една диагноза\", обясни проблемът доц Плочев. Според него най-важното е клиничните пътеки да се изработят при еднакви принципи, които в момента се разработвали. Камен Плочев е на мнение, че здравната каса трябва да покрива миниламен пакет лечения, а за всичко допълнително хората да плащат чрез застраховки. Според него няма как при сегашния размер на здравната вноска да се иска пълно покритие на всички здравни дейности.", "date": "2017.10.31", "title": "Здравната каса е грешно конструирана и със сбъркана основа, обяви нейният управител"}
{"url": "http://www.dnevnik.bg/skorost/2017/10/31/3069751_regionalnoto_ministerstvo_predlaga_trimesechnata/", "text": "Министерството на регионалното развитие и благоутройството предлага цената на тримесечната винетка да е 54 лева, предаде Би Ти Ви. Решението да се въведе тя беше взето от парламента през януари, а легализирането й ще стане с промяна в Закона за пътищата. Цената на новата тримесечна винетка е определена от Института за икономически изследвания към Българската академия на науките. В изготвения и приет от Агенция \"Пътна инфраструктура\" анализ, определянето на цената е осъществено чрез принципа на пропорционалност, т.е. тя е по-висока от месечната и по-ниска от годишната, като се отчита, че винетките с по-дълъг срок, разделени на дните от него, трябва да са по-изгодни от тези с по-къс. В момента водачите на леки автомобили могат да избират между седмична винетка с цена 15 лева, месечна за 30 лева и годишна за 97 лева. С въвеждането на електронните винетки, които ще са част от тол системата, ще има и плащане за един ден шофиране по магистралите и основните пътища. С промените в наредбата ще се приеме и това срокът на валидност на годишната винетка да зависи от това кога е закупена. Сега тя важеше до 31 януари следващата година, независимо кога е взета. С промените ще валидна една година от датата на закупуване.", "date": "2017.10.31", "title": "Регионалното министерство предлага тримесечната винетка да струва 54 лева"}
{"url": "http://www.dnevnik.bg/bulgaria/2017/10/31/3069569_dai_pochti_ne_moje_da_zaseche_narusheniia_zaradi_umora/", "text": "Установяването на нарушения на фирмите превозвачи заради умора на шофьорите е трудно, като в повечето случаи контролиращият орган - изпълнителната агенция \"Автомобилна администрация\", изобщо не може да засече нарушението. Това се разбира от справка за дейността на агенцията, предоставена на \"Дневник\", както и от самите законовите изисквания към правените от тях проверки. Повод за въпросите на \"Дневник\" стана катастрофата на автомагистрала \"Тракия\" снощи, при която 17 човека бяха ранени и изказването на главния секретар на МВР Младен Маринов, че най-вероятната причина за инцидента е умора на шофьора. Всеки шофьор е задължен да пази тахо-шайбите, които засичат движението на автомобила и времето за почивка, в срок от 28 дни назад, обясниха за \"Дневник\" от автомобилната администрация. Ако той не бъде спрян за проверка в този срок обаче, няма как да бъде установено дали е почивал в законоустановените рамки. Освен това автомобилната агенция прави комплексни проверки на фирмите-превозвачи минимум веднъж на пет години. Шофьорите обаче са задължени да пазят тахошайбите си във фирмата за срок от една година назад. При сигнали за нередности и нарушение, може да бъде разпоредена извънредна комплексна проверка. Ако шофьор напусне конкретния превозвач той си взема шайбите със себе си. На въпроса как тогава се проверява реално спазват ли шофьорите законоустановените срокове за почивки - ако не бъдат спрени за проверка на пътя 28 дни и след като комплексните проверки във фирмите са на 5 години, а шайбите се пазят една - от агенцията обясниха, че такъв е закона и те не могат да проверяват постоянно всички фирми, защото са много. Иначе за конкретния случай обясниха, че фирмата \"Юнион Ивкони\", чийто автобус се преобърна в канавка е проверявана тази година и сега след инцидента ще последва извънредна ревизия. За конкретния шофьор пък няма регистрирано нарушение от 2009 г. в архивите на автомобилната администрация. Оттам обаче заявиха, че той работи в тази фирма от един месец и няма как да се изисква от нея тахошайби, за да се види дали е почивал по регламент.  Изисквания за времената за управление и почивка на шофьорите са - на всеки 4.5 часа шофиране има задължение за почивка от 45 минути. След което могат да шофират още 4.5 часа. След това време шофьорите са задължени да почиват 11 последователни часа, като се разрешава до два пъти в седмицата тя да бъде намалена до 9 последователни часа. Според справката на автомобилната агенция регистрираните фирми за превоз на пътници са 1 526, от които 430 са вътрешни линии и 15 590 са компаниите за превоз на товари, а 6896 са тези с таксиметрова дейност.  От началото на годината агенцията е проверила близо 12 хил. товарни автомобили, 2 900 автобуси, над 3 500 предприятия за превоз на пътници и товари, 132 автогари, над 2 400 учебни центрове, близо 2 хил. пунктове за периодичен технически преглед и над 290 000 работни дни на водачи на пътя и над 1 400 000 работни дни на водачи в предприятия, показва справката, предоставена на \"Дневник\".  По време на проверките са съставени близо 12 хил. акта на обща стойност близо 6,5 млн. лв., от които 113 акта за неспазване на времената за почивка на различни фирми и шофьори. За подобно нарушение глобата е от 200 до 1500 лева. От автомобилната инспекция обявиха също, че от началото на годината са регистрирани 646 катастрофи с автобуси, като 132 от тях са тежки.", "date": "2017.10.31", "title": "ДАИ почти не може да засече нарушения заради умора на шофьори"}
{"url": "http://www.dnevnik.bg/sport/2017/10/31/3069747_fotogaleriia_atina_predade_turjestveno_olimpiiskiia/", "text": "Олимпийският огън беше връчен тържествено от Атина на Пьончан. Гръцката актриса Катерина Леху имаше ключова роля по време на церемонията.", "date": "2017.10.31", "title": "Фотогалерия: Атина предаде тържествено олимпийския огън на Пьончан"}
{"url": "http://www.dnevnik.bg/bulgaria/2017/10/31/3069510_signal_za_bomba_otloji_deloto_za_kleveta_i_obida_koeto/", "text": "Заради \"напреднал график\" след сигнал на бомба, Софийският районен съд (СРС) не даде ход и отложи делото за клевета и обида, което бившият министър на културата Вежди Рашидов е завел срещу скулптора Велислав Минеков. Така процесът не успя да започне на първото си открито заседание и бе отложен за 25 януари. Частната тъжба от Рашидов е подадена в началото на октомври миналата година, а негов представител пред съда днес бе адвокат Менко Менков. Делото е заведено след участие на Минеков в предаването по БНТ \"Денят започва\" на 30 юни 2016 г., когато според Рашидов той го е наклеветил и обидил. В тъжбата Рашидов е посочил няколко деяния като съдът приема за допустими да разгледа само две от тях.  Едното е за обида след думи, с които според Рашидов Минеков е разгласил унизителни за честта и достойнството му обстоятелства. \"Е, добре, но когато министърът е некомпетентен, когато в министерството има двама или трима души, които горе долу са запознати с решението на този проблем, тогава единственият шанс на този, който е заинтересован е да плати, т.е. става дума за откровена корупция на най-високо ниво. И г-н министърът, който по време на министерстването ни стана милионер , известен още като г-н главен Мултак, прозвище, от което той не се притеснява, сега ще стане милиардер, разбирате ли за какво става дума?\", е заявил в предаването професор Минеков. Другото е за клевета с думите: \"Синът му, който има хотел в Австрия, ще си купи Сент Мориц и Давос дори. Това е фабрика за прехвърляне на средства. И очакванията са големи. Това са очакванията на туристическите босове в Несебър, Мелник, в София има купчини имоти....В буркана на ЦУМ изгоряха 15 млн. европейски пари и 3.5 или 4 млн. бюджетни средства. Дело на хора, които са абсолютно неграмотни.\" Все още Рашидов не е предявил граждански иск за обезщетение срещу Минеков, но това може да стана и в първото заседание, на което се даде ход по същество на делото.", "date": "2017.10.31", "title": "Сигнал за бомба отложи делото за клевета и обида, което Рашидов води срещу Велислав Минеков"}
{"url": "http://www.dnevnik.bg/bulgaria/2017/10/31/3069756_dsb_i_da_bulgariia_shte_privlichat_izbirateli_s/", "text": "Направили сме си изводите, отчели сме грешките и се готвим за съвместно явяване на първите редовни избори - тези за европейски парламент, това казаха по БНТ лидерите на \"Демократи за силна България (ДСБ) Атанас Атанасов и \"Движение Да, България\" Христо Иванов. Двамата подчертаха, че организациите нямат различия и никога не са имали. Сред целите на обединението е създаване на общ антикорупционен фронт срещу правителството. \"Имам вече над 10 общи позиции. Доверие помежду си, като лидери. Гледаме в една и съща посока и имаме общи политически цели. Заедно искаме да изградим широк съюз, имаме сътрудничество с ДЕОС и Зелените, надяваме се и други да ни покрепят\", каза Христо Иванов. Той определи изборите за евродепутати като своеобразен референдум, от резултатите на който ще зависи дали ще се върви в посока предсрочни парламентарни избори. Иванов и Атанасов заявиха, че ще се борят за радикална политическа промяна в държавата. Лидерът на \"Да, България\" обяви, че целта на обединението е да представи на българите \"убедителна и валидна оферта, че ще променят страната\". На въпрос как гледат на обявените днес  планове за разширяване на \"Реформаторския блок\"  и дали са склонни на съвместни действия и с него, лидерът на \"Да, България\" подчерта, че стига да подкрепят целите им, са добре дошли. Според Христо Иванов планираното създаване на нов антикорупционен орган има за цел да не се реформира институцията, която сега трябва да се бори с корупцията - прокуратурата. Ако реформираме прокуратурата, някои хора трябва да идат в затвора, а те сега се борят за назначенията на ръководители на новия орган\", уточни бившият правосъден министър. За Христо Иванов  законопроектът, който депутатите от ДПС Делян Пеевски, Йордан Цонев и Хамид Хамид предлагат заради КТБ , има за цел да се разграби останалото след краха на банката. Бившият правосъден министър посочи, че приемането на извънредно законодателство нарушава основни принципи на правовата държава.", "date": "2017.10.31", "title": "ДСБ и \"Да, България\" ще привличат избиратели с убедителна оферта за промяна на страната"}
{"url": "http://www.dnevnik.bg/video/2017/10/31/3069759_helouin_v_doktorskata_gradina_video/", "text": "Всяка година в нощта на последния ден от месец октомври католическият свят чества празника Вси светии или Хелоуин. От години в \"Докторската градинка\" в София се организиран детски празник. По традиция, участниците се обличат в костюми на вещици, вампири и други страховити чудовища.", "date": "2017.10.31", "title": "Хелоуин в Докторската градина (видео)"}
{"url": "http://www.dnevnik.bg/sport/2017/10/31/3069760_deshan_podpisa_nov_dogovor_i_shte_vodi_nacionalniia/", "text": "Селекционерът на френския национален отбор по футбол Дидие Дешан поднови договора си. Той подписа с местната федерация до 2020 г. \"Петлите\" се класираха за световното в Русия догодина след 2:1 срещу Беларус по-рано този месец. Преди това в квалификациите те победиха два пъти България. Дешан е начело на отбора от 2012 г. Под негово ръководство на миналото световно в Бразилия съставът стигна до четвъртфиналите, а на Евро 2016 като домакин \"петлите\" взеха сребърните медали след загуба от Португалия във финала. От назначаването си Дешан няколко пъти беше поставян под напрежение, но получаваше доверие от федерацията. Като футболист той беше капитан на френския отбор, спечелил световната титла у дома през 1998 г.", "date": "2017.10.31", "title": "Дешан подписа нов договор и ще води националния отбор на Франция до 2020 г."}
{"url": "http://www.dnevnik.bg/sviat/2017/10/31/3069580_za_dve_godini_bulgariia_sleze_s_13_pozicii_v/", "text": "За изминалите две години оценката за България в класацията  Doing Business  на Световната банка се е влошила с 13 позиции - докато в доклада за 2015г. тя бе на 37-о място, в разпространеното във вторник 15-то издание заема 50-о място сред общо 190 държави. Спадът с 11 позиции само за година не се дължи на някакво драматично влошаване на средата за правене на бизнес, а по-скоро на това, че други държави са извършили реформи и са подобрили оценката си. Въпреки това има няколко държави от Европейския съюз (Хърватия, Белгия, Кипър и дори Люксевбург на №63), в които Световната банка твърди, че е по-сложно да се започне и развива бизнес. Най-назад от тях е Гърция (67-о място), докато в специалния индекс България има по-добър от средния показател за Европа и Централна Азия. Българската бизнес среда може да се нуждае от бързо подобрение, за да догони икономиката поне тези на Централна Европа, но през изминалата година от общо 10 основни показателя по един има влошаване (Свързване на склад с електрическата мрежа), в 4 няма никаква промяна, в три подобрението е измерено със стотни от процента (между 0.02 и 0.07) и по-отчетливо подобрение има само в две - Разглеждане на разрешителни за строеж и (+0.60) и Уреждане на несъстоятелност (+0.64). От приложеният почти към всички държави един и същи модел се вижда, че в София регистрирането на фирма изисква 7 процедури и 23 дни. Това е над два пъти повече от средния показател за района (10.1 дни) и несравнимо с едва половин ден в Нова Зеландия - страната под №1 в класацията. В тази категория България е на 95-а позиция, но Полша - най-голямата икономика в Източна Европа, е чак на 120-о място. За получаване разрешително за строеж на стандартен склад край столицата на България е отредено приличното 51-о място, докато Унгария е на 90-о. Процедурата отнема тук 97 календарни дни, което е много по-бързо от средните за района над 168 дни и повече от 154 дни за богатите страни от ОИСР. Най-добрият показател в света има Южна Корея - едва 27.5 дни. Свързването на вече построения склад с мрежата на CEZ е едно от отнемащите най-много време процедури, сочи докладът. За това предприемачът трябва да си направи добре сметката и да се въоръжи с търпение, защото изисква 262 дни. Средно в страните от Европа и Централна Азия са нужни 11 дни, а в Обединените арабски емирства (световният №1) това става за невероятните от българска гледна точка 10 дни. Процедурата е и относително скъпа - почти 60 000 лева или 468.4% от дохода на глава от населението, докато в страните от ОИСР разходът е еквиваленте на 63% от дохода на глава от населението. Поради това в световната класация по този показател България заема 141 място. Всяка година докладът на Световната банка има различен акцент и Doing Business 2018 е озаглавен \"Реформиране за създаване на работни места\". Данните в него са актуални към 1 юни 2017г. и от тях се вижда, че в 119 икономики бизнесът се е радвал на подорбяване на регулаторната рамка през изминалите 12 месеца. Регистрирани са 264 реформи за развиване на бизнес, като най-често срещаните са засягали старитрането на делова дейност и получаване на кредит за нея. Следват реформите за улесняване на международната търговия. Почти една пета (53) от тези реформи се падат на 10 държави: Бруней, Тайланд, Малави, Косово, Индия, Узбекистан, Замбия, Нигерия, Джибути и Салвадор. Нашият район - Европа и Централна Азия, остава водещият по реформиране - 76 държави са приложили поне една мярка за подорбяване на бизнес регулациите. 1. Нова Зеландия 2. Сингапур 3. Дания 4. Южна Корея 5. Хонконг 6. САЩ 7. Великобритания 8. Норвегия 9. Грузия 10 Швеция. Македония е отпаднала тази година от челната десетка, но остава на изключително престижното за страна 11-о място. Германия, най-голямата икономика на континента е под №20, Франция е на 31-о място след Полша (27) и Чехия (30). Русия се е изкачила на 35-а позиция.", "date": "2017.10.31", "title": "За две години България слезе с 13 позиции в класацията Doing Business"}
{"url": "http://www.dnevnik.bg/sviat/2017/10/31/3069765_papata_zaspival_dokato_se_moli_no_i_taka_pochital_bog/", "text": "Папа Франциск призна, че му се е случвало да заспи, докато се моли. В интервю за италианската католическа телевизия Ти Ву 2000, цитирано от БТА, той уточнява, че това е един от многото начини да се почита божието име и така се чувства като дете в божиите ръце. Франциск е на 80 години и макар на публичните срещи да изглежда преливащ от енергия, когато се моли често пъти остава дълго време с наведена глава и със затворени очи. Папата спазва железен дневен режим, като всяка вечер ляга в 21.00 часа и става в 4 часа сутринта. Следобед той се отдава на кратка дрямка, твърдят източници от Ватикана.", "date": "2017.10.31", "title": "Папата заспивал, докато се моли, но и така почитал Бог"}
{"url": "http://www.dnevnik.bg/sport/2017/10/31/3069764_kontuziiata_moje_da_svali_kubrat_pulev_ot_ringa_za/", "text": "Контузията на Кубрат Пулев може да се окаже по-тежка от очакваното и той да бъде извън ринга между четири и шест месеца. Това заявиха лекарите, прегледали боксьора в България, пред \"Нова телевизия\". Пулев получи травма на гръден мускул дни преди мача за световната титла, в който трябваше да се изправи срещу Антъни Джошуа. След отпадането му на  ринга срещу световния шампион се качи Карлос Такам, който загуби след технически нокаут . Прегледите на Пулев са показали 30% разкъсване на горния гръден мускул, хематом с обем от 30 куб. см и подутина с диаметър от 7-8 см в дясната гръдна половина. \"Знаете, че ударите са ъперкът, кроше и прав. Ако той беше играл с тази травма, нямаше да може да ползва изобщо дясната си ръка\", заяви д-р Иван Пидакев от клиниката по хирургия към Медицинския институт на МВР. \"Всяко по-голямо усилие и в момента е свързано със силна болка. Той не може да натисне, не може да вдигне, това причинява много силна болка за него\", каза доц. Илия Лозев от същата клиника. До възстановяването Пулев ще трябва да почива, като е възможно да се наложи и операция. Българинът  призна, че се водят разговори за евентуален мач за титлата на Световната боксова асоциация (WBA) в Чикаго . Идеята е мачът да бъде в началото на следващата година, но проблемите с травмата могат да повлияят на плановете.", "date": "2017.10.31", "title": "Контузията може да свали Кубрат Пулев от ринга за половин година"}
{"url": "http://www.dnevnik.bg/razvlechenie/2017/10/31/3069762_snimkite_na_posledniia_sezon_na_house_of_cards_sa/", "text": "По-малко от 24 часа, след като бе обявено, че предстоящият шести сезон на сериала \"Къща от карти\" (House of Cards) ще е последният, компанията \"Нетфликс\" (Netflix) съобщи, се незабавно и безсрочно прекратява снимките заедно с продуцентската къща Media Rights Capital. Целта е да се изясни ситуацията около обвиненията в сексуално посегателство, отправени срещу Кевин Спейси, изпълняващ главната роля на президента на САЩ Франк Андърууд. Освен това искаме да отговорим на притесненията на нашите актори и екип, се казва в официалното съобщение. Ако реши да ликвидира сериала на този етап, компанията ще остави почитателите му в момента, когато Клеър Андърууд елиминира съпруга си, заема поста му в Белия дом и в последната секунда заявява с решителен тон \"Сега е мой ред!\". Макар инцидентът, за който е обвиняван, да е от преди повече от 30 години, проблемите за Кевин Спейси продължиха да се трупат и днес. Международната академия за телевизионни изкуства и науки, която присъжда наградите \"Еми\", съобщи, че на 20 ноември няма да му връчи вече обявеният приз за цялостен принос. Лондонският театър Олд Вик, където над 10 години Спейси бе художествен директор (2004-2015), обяви, че е разтърсен от обвиненията за сексуални посегателства.", "date": "2017.10.31", "title": "Снимките на последния сезон на House of Cards са прекратени безсрочно"}
{"url": "http://www.dnevnik.bg/photos/2017/10/31/3069263_fotogaleriia_svetovnite_snimki_na_denia_-_31_oktomvri/", "text": "Участник във възстановката на \"Битката при Беершеба\" в пустинята Негев, в южната част на Израел. Тази година се навършват 100 години от събитието.", "date": "2017.10.31", "title": "Фотогалерия: Световните снимки на деня - 31 октомври 2017 г."}
{"url": "http://www.dnevnik.bg/sviat/2017/10/31/3069778_napadatel_s_pikap_ubi_8_dushi_na_veloaleia_v_nju_iork/", "text": "Шофьор на пикап прегази много хора по алея за колоездачи в долната част на Манхатън, като според първоначалните съобщения има поне 8 загинали и вероятно 11 ранени. Нападателят е на 29 години, няма категорична информация дали е нюйоркчанин, а всички загинали са мъже. ФБР помага на нюйорксата полиция и според източници на \"Ройтерс\" инцидентът се третира като терористичен акт. Си Ен Ен твърди, че случаят е поет от ФБР. Пикапът се е блъснал в училищен автобус, след което според очевидци водачът е излязъл с имитация на огнестрелно оръжие и е бил прострелян в крака от полицията. По непотвърдени свидетелства той е викал на арабски \"Бог е велик!\". Заподозреният нападател е задържан. Очевидец описа пред Channel 7 от телевизионната мрежа Ей Би Си, че пикапът се е движел с пълна газ по улицата покрай река Хъдсън по западния бряг на Манхатън. Според мъжа е имало десетина изстрела, а няколко тела лежали пред гимназия \"Стюезант\", едно от елитните обществени училища в града. Друг от очевидците - Джон Уилямс, на 22 години, каза пред журналисти, че е чул 5 изстрела, както и как отвеждат едър мъж с къдрава коса. \"Изглеждаше много спокоен и не оказваше съпротива.\" Полицията не е потвърдила да е имало престрелка, а само, че нейни служители са стреляли, за да спрат нападателя. На пресконференция в нюйоркската полиция около 2 часа след инцидента участваха кметът Бил де Блазио и губернаторът Андрю Куомо. Джеймс О'Нийл, ръководител на полицията, заяви, че \"касапницата е била прекратена малко след началото\". Бил де Блазио обяви случилото се за тероризъм. \"И преди са ни подлагали на изпитание, но нюйоркчани няма да се предадат пред такива действия\", добави той. Според губернатор Куомо на този етап няма основания да се смята, че нападението е дело на по-широка мрежа от терористи. Няма някаква друга заплаха, но сме длъжни да предприемем допълнителни мерки за сигурност, добави той. \"Продължаваме живота си, както досега, защото ако се поддадем на заплахите на подобни хора, те печелят. Ще бъде въздадена справедливост. Нюйоркчани, бъдете нюйоркчани.\" О'Нийл описа хронологията на събитията, започнали около 15:05, и съобщи, че при удара в училищния автобус са ранени две деца и двама възрастни, а \"оръжието\", което нападателят размахвал, било автомат за игра на пейнтбол. Часове преди хората да празнуват Хелоуин кметът Бил де Блазио също призова жителите и гостите на града да бъдат спокойни, защото полицията на Ню Йорк е по улиците и ще гарантира сигурността им.", "date": "2017.10.31", "title": "Нападател с пикап уби 8 души на велоалея в Ню Йорк, ФБР разследва тероризъм"}
