{"url": "https://www.dnevnik.bg/sport/2018/01/05/3107892_van_daik_napravi_mechtan_debjut_za_livurpul_s_pobeden/", "text": "Най-скъпият защитник в историята на футбола Върджил ван Дайк направи мечтан дебют с екипа на \"Ливърпул\". С гол в 84-ата минута холандецът изведе червените до победа с 2:1 срещу градския съперник \"Евертън\" и класира своя отбор за четвъртия кръг на Купата на Англия. \"Манчестър юнайтед\" също преодоля третия кръг на надпреварата след труден успех с 2:0 срещу втородивизионния \"Дарби каунти\". \"Червените дяволи\" стигнаха до победата с попадения на Джеси Лингард в 84-ата минута и Ромелу Лукаку в 90-ата минута. На \"Анфийлд\" Ван Дайк получи шанс да запише първи минути, откакто премина от \"Саутхемптън\" в \"Ливърпул\" за 75 милиона паунда. Холандецът действаше в центъра на отбраната с Жоел Матип, а Джо Гомес и Андрю Робъртсън допълниха четворката в отбрана. Филипе Коутиньо и Садио Мане пропуснаха втори пореден мач заради контузия, а останалите в стартовия състав на Юрген Клоп бяха Лорис Кариус, Емре Джан, Джеймс Милнър, Алекс Окслейд-Чембърлейн, Адам Лалана, Садио Мане и Роберто Фирмино. \"Ливърпул\" доминираше през първото полувреме, но не намираше начин да преодолее добре подредената отбрана на \"Евертън\". \"Карамелите\" действаха дълбоко в своята половина и почти не оставяха пространства за бързите играчи на съперника. Това принуди домакините да разчитат основно на удари от дистанция, които обаче бяха изключително неточни. В 34-ата минута, при една от редките атаки с бързи подавания по земята пред наказателното поле, \"Ливърпул\" стигна до дузпа. Централният бранител Мейсън Холгейт хвана с ръце Лалана, който веднага се възползва от ситуацията и се хвърли на трева. Съдията Боби Мадли посочи бялата точка, а Джеймс Милнър изведе \"Ливърпул\" напред с хладнокръвно изпълнение. В началото на втората част червените имаха няколко възможности да удвоят аванса си. Гомес обаче пропусна с глава от добра позиция, а вратарят Джордън Пикфорд спаси изстрели на Робъртсън и Ван Дайк. В 67-ата минута \"Евертън\" успя да изравни при първата си реална възможност за гол. \"Карамелите\" организираха бърза контраатака, при която Адемола Лукман изнесе добре топката вдясно към Фил Джагиелка. Капитанът на сините задържа умело и подаде към нахлуващия на скорост Гилфи Сигурдсон, който отбеляза с прецизен удар по земята в близкия ъгъл. В следващите минути двата отбора се хвърлиха в здрава битка. \"Ливърпул\" търсеше повече победата, но така и не създаваше чисто голово положение. В 84-ата минута обаче Пикфорд излезе неразчетено след центриране от корнер, а Ван Дайк го изпревари и с глава насочи топката в опразнената врата. На \"Олд трафорд\" \"Юнайтед\" имаше пълно надмощие срещу заемащия второто място в Чемпъншип \"Дарби\". \"Червените дяволи\" обаче в пореден мач направиха доста пропуски пред вратата на съперника. Тимът на Жозе Моуриньо беше на път да стигне до изключително нежелано преиграване, когато на сцената отново излезе Джеси Лингард. Юношата на \"Юнайтед\" вкара страхотен гол с изстрел от дъгата на наказателното поле в 84-ата минута. В последната минута на редовното време домакините удвоиха аванса си след скоростна контраатака. Лукаку направи отличен пробив от центъра, спечели доста терен и комбинира вляво с Антони Марсиал. Французинът върна топката към белгиеца, който не сгреши, останал сам срещу вратаря.", "date": "2018.01.05", "title": "Ван Дайк направи мечтан дебют за \"Ливърпул\" с победен гол срещу \"Евертън\""}
{"url": "https://www.dnevnik.bg/sviat/2018/01/05/3107661_koi_e_maikul_ulf_-_avtorut_na_knigata_za_trump/", "text": "Американският журналист Майкъл Улф е свикнал с полемиките. Книгата му \"Огън и ярост: В Белия дом на Тръмп\" предизвика от сряда политическа буря във Вашингтон. Автор на коментарни статии, пишещ за няколко издания (\"Холивуд рипортър\", \"Венити феър\", сп. \"Ню Йорк\"), 64-годишният Улф твърди, че в продължение на 18 месеца е гравитирал около галактиката Тръмп, от предизборната кампания до Белия дом, и че е интервюирал \"над 200\" души, от президента до неговите близки сътрудници. След изненадващото избиране на републиканския кандидат, когото Улф интервюира през юни 2016 г., журналистът иска от Доналд Тръмп достъп до Белия дом, който новоизбраният президент не му отказва. И тогава Улф се превръща тогава в \"муха на стената\", слива се с декора. Изминава всяка седмица разстоянието от Ню Йорк до Вашингтон, за да стане обичаен посетител на Западното крило на Белия дом, събирайки за книгата си откровения от президентските съветници и пикантни случки. Едно от тези откровения , публикувано в сряда от британския в. \"Гардиън\", предизвика гнева на американския президент. В отмъстително комюнике той обвини бившия си съветник Стивън Банън, че си е \"изгубил ума\", защото заявил, че големият син на Тръмп -  Доналд Тръмп-младши , е извършил \"предателство\", като се е срещнал с руска адвокатка, предлагаща злепоставящи информации за  Хилъри Клинтън . Роден в Ню Джърси, но установил се отдавна в Ню Йорк, Улф е двоен лауреат на Наградата за национални списания (присъжда се всяка година от Американското дружество на издателите на списания на авторите на редакционни коментари в списания - бел. прев.). Получава я през 2002 г. и 2004 г. Неговата най-известна книга \"Мъжът, който притежава новините\", излязла през 2008 г., е посветена на друг магнат - Рупърт Мърдок. През 2004 г. портрет на Улф, публикуван в сп. \"Ню рипъблик\", го описва \"отчасти като автор на светски коментари, отчасти като психотерапевт, отчасти като социален антрополог, който приканва читателите Но писанията на Улф, основаващи се на разговори или информации, получени от непреки източници, всяха смут и предизвикаха гневни реакции. \"От историческа гледна точка един от проблемите с всезнаещия Улф е, че може да знае всичко, но понякога при него всичко е изцяло сбъркано\", написа във в. \"Вашингтон пост\" литературният критик Дейвид Кар, коментирайки книгата на Улф за Мърдок. Британската журналистка Бела Маки, бивш сътрудник на \"Гардиън\", написа в \"Туитър\", че новата книга за Белия дом е \"много забавна\", но предупреди: \"Ако познавате Майкъл Улф, ще оцените книгата му, но няма да приемете всичко в нея за чиста монета.\" Говорителката на Белия дом Сара Сандърс заклейми съдържанието на книгата и заяви, че в нея \"има много напълно неверни неща\". Тя увери, че Майкъл Улф е имал \"само кратък разговор\" по телефона с президента, продължил между 5 и 7 минути, откакто той встъпи в длъжност, и че този разговор \"не е имал нищо общо\" с президентството. Тръмп чрез личните си адвокати поиска вчера Улф и ръководителят на издателството \"Хенри Холт и сие\"  да не публикуват книгата , заплашвайки да ги съди за клевета, за накърняване на неприкосновеността на личния живот и за недоброжелателност. Тръмп и адвокатите му се основават по-специално на въведението на книгата, в което Майкъл Улф признава, че \"много от информациите за това, което се е случило в Белия дом на Тръмп, са противоречиви; много, в стила на Тръмп, са просто фалшиви\". Тези противоречия или тази свободна интерпретация на истината представляват една от \"нишките\" на книгата\", казва Улф и допълва, че публикува \"версия на събитията, която смята за достоверна\". БТА", "date": "2018.01.05", "title": "Кой е Майкъл Улф - авторът на книгата за Тръмп"}
{"url": "https://www.dnevnik.bg/bulgaria/2018/01/05/3107732_policiiata_otkri_sedmo_tialo_krai_novi_iskur/", "text": "Полицията е открила седмо тяло покрай разследването за  шесторното убийство в Нови Искър . Трупът е намерен в река Искър. Все още се идентифицира и не е известно дали е на мъж или жена, както и каква е причината за смъртта, казаха от МВР за \"Дневник\". По данни на БНР откритото тяло е на мъж. И е открит в района на село Владо Тричков. По-късно днес  МВР официално съобщи, че тялото е на мъж , който вероятно е бил обявен за издирване от близките си още през декември 2017 г. МВР обяви вчера за общодържавно издирване 56-годишния Росен Ангелов, който е заподозрян за тежкото престъпление. Повече информация за разследването четете  тук .", "date": "2018.01.05", "title": "Полицията откри седмо тяло край Нови Искър"}
{"url": "https://www.dnevnik.bg/ot_vas/novini_ot_vas/2018/01/05/3107714_140_godini_ot_osvobojdenieto_na_sofiia/", "text": "София отбеляза 140 години от своето освобождение с тържествена църковна служба и полагане на венци. На снимката: Литийно шествие", "date": "2018.01.05", "title": "140 години от освобождението на София"}
{"url": "https://www.dnevnik.bg/bulgaria/2018/01/05/3107734_vodeshtata_ot_bnt_adelina_radeva_otiva_v_nova/", "text": "Телевизионната водеща, известна от ефира на БНТ, Аделина Радева отива в \"Нова телевизия\". Това потвърдиха пред \"Дневник\" от \"Нова броудкастинг груп\". Все още не е известно какво ще води Радева. Информация за това ще бъде официално оповестена в понеделник (8 януари). Досега Аделина Радева водеше публицистичното предаване \"Още от деня\", както и новините по държавната телевизия. Преди това тя беше водещ в сутрешния блок на БНТ.", "date": "2018.01.05", "title": "Водещата от БНТ Аделина Радева отива в \"Нова телевизия\""}
{"url": "https://www.dnevnik.bg/biznes/2018/01/05/3107744_godinata_za_chez_zapochna_s_nova_globa_ot_komisiiata/", "text": "Комисията за защита на конкуренцията (КЗК) наложи нова глоба на електроразпределителното дружество ЧЕЗ. Санкцията е в размер на 288 хил. лв. и е заради злоупотреба с господстващо положение. Така само в рамките на две седмици КЗК глобява за втори път ЧЕЗ.  На 21 декември дружеството беше санкционирано с малко повече от 1.1 млн. лв. , като и тогава аргументът беше за злоупотребата с монополно или господстващо положение. Глобата от близо 300 хил. лв. идва след жалби на \"Нови енергии\" ООД и ЕТ \"Виваро комерс Росен Крумов\". Двете фирми са инвестирали в малки водноелектрически централи. КЗК е установила, че ЧЕЗ едностранно е налагала нелоялни търговски условия на въпросните производители на електрическа енергия от възобновяеми енергийни източници, които са инициирали процедури за присъединяване на обектите си към разпределителната мрежа. Имало е искане за прехвърляне на разходи към тези фирми, които по закон \"ЧЕЗ Разпределение България\" следва да поеме. Те включват изграждане на електропроводна мрежа за присъединяването на централите.", "date": "2018.01.05", "title": "Годината за ЧЕЗ започна с нова глоба от комисията за конкуренция"}
{"url": "https://www.dnevnik.bg/biznes/2018/01/05/3107743_evelin_banev_-_brendo_kupi_sofiiskiia_hotel_rila_ot/", "text": "Централният софийски хотел \"Рила\", построен през 1962 г. като представителен хотел на Централния комитет на Българската комунистическа партия, вече е с нов собственик, съобщи  capital.bg. По информация на изданието досегашният собственик Васил Божков го е продал на осъдения за наркотрафик в Италия и Румъния Евелин Банев-Брендо. Сделката вероятно е била договорена през лятото, когато в управляващото дружество \"Хотел Рила\" влиза като прокурист представител на купувача. Собствеността на самата десететажна сграда с 15 хил. кв.м разгъната площ е в друга компания - \"Имо Рила\", която малко преди продажбата я апортира в новосъздаденото \"Рила пропърти транс\". Именно 100% от него придобива купувачът \"Рила център\" за 9.8 млн. евро. Това е малко под платените година по-рано от Божков 10.2 млн. евро. От Имотния регистър се вижда, че покупката е финансирана с 10 млн. eвро кредит от БАКБ, като паралелно със сделката имотът е ипотекиран в полза на банката. \"Капитал\" проследява връзката с Банев чрез фирмата купувач \"Рила център\" ЕООД, собствеността в която от 2017 г. се поделя между 36-годишната модна дизайнерка Яна Хадам, която има 15% и неясна собственост на останалите 85%.  Представляващ \"Рила център\" е 41-годишният Деян Лазаров, през Лазаров минават множество връзки с осъдения в Румъния и Италия за наркотрафик Евелин Банев-Брендо. В публикацията се проследяват няколко връзки между Лазаров и Банев. Например Лазаров в миналото е управлявал учредената от Брендо \"Евротренд\", сочена от прокуратурата като част от мрежата за пране от наркотрафик. Друга връзка между двамата се вижда през \"Билдинг проджект мениджмънт\", свързана с \"Интербилд\", която според МВР също е на Банев.", "date": "2018.01.05", "title": "Евелин Банев - Брендо купи софийския хотел \"Рила\" от Васил Божков"}
{"url": "https://www.dnevnik.bg/sviat/2018/01/05/3107762_trump_i_visshi_republikanci_chertaiat_strategiia_za/", "text": "Президентът на САЩ Доналд Тръмп събира висши републиканци за двудневна среща, на която да обсъдят стратегията си за частичните избори през ноември и законодателните инициативи за 2018 година, пише агенция \"Ройтерс\". На вота ще се гласува за всички 435 места в Камарата на представителите и 33 от сточленния Сенат. Сега републиканците имат крехко мнозинство от 51 на 49 гласа в Сената и Тръмп, председателят на камарата  Пол Райън  и лидерът на мнозинството в Сената  Мич Макконъл  ще обмислят как да го запазят или увеличат. Тръмп постигна първата си голяма законодателна победа през декември, когато партията му успя да прекара през Конгреса  данъчна реформа , за която настояваше отдавна. Следващите цели са реформа на социалната система и нова инфраструктурна политика, както и ново законодателство за имиграцията. Висшият републиканец  Джон Корнин  заяви, че срещата в Кемп Дейвид ще помогне на конгресмените и на администрацията да изяснят приоритетите си. \"Администрацията дойде на власт, вероятно без да е сигурна, че ще спечели изборите, и бе малко изостанала по отношение на подготовката. Мисля, че сега вече са наясно, че този тип координация е важна, за да може да се постигне нещо\", каза той, цитиран от агенция \"Ройтерс\". Новите приоритети ще позволят на управляващите да сменят темата след излизането на книгата \" Огън и ярост: В Белия дом на Тръмп\" , в която бившият стратег на Тръмп Стивън Банън обвини най-големия му син в предателство заради срещата му с руска адвокатка, която му обещала компрометираща информация за Хилъри Клинтън. Говорителката на Тръмп Сара Сандърс нарече книгата \"пълна измислица\" и призова консервативния сайт  Breitbart  (\"Брайтбарт\"), ръководен от Банън, да се раздели с него. Банън вече обеща, че ще води кампания в защита на кандидати извън традиционната политика.", "date": "2018.01.05", "title": "Тръмп и висши републиканци чертаят стратегия за изборите през ноември"}
{"url": "https://www.dnevnik.bg/sport/2018/01/05/3107736_radoslav_iankov_otpadna_v_kvalifikaciite_na_purviia/", "text": "Българският сноубордист Радослав Янков отпадна в квалификациите на първия за годината старт от Световната купа в алпийските дисциплини. Носителят на големия кристален глобус за 2016 г. зае 21-ото място в крайното класиране на паралелния гигантски слалом в Лакенхоф. Янков преодоля трасето в австрийския център за 1:20.30 мин. Той остана на 0.39 сек. от австриеца Лукас Матиес, който зае последното място в основната фаза на състезанието. Изненадващо в квалификациите отпаднаха още двукратният носител на Световната купа Бенямин Карл, двукратният олимпийски шампион от Сочи Вик Уайлд и французинът Силвен Дюфур. Състезанието беше спечелено от швейцареца Невин Галмарини. Олимпийският вицешампион в дисциплината записа първа победа за сезона и втора в кариерата си след успеха в Рогла миналия януари. В много драматичен финал Галмарини изпревари само с една стотна от секундата словенеца Рок Маргуч. Преди това швейцарецът победи руснаците Дмитрий Сарсембаев и Андрей Собольов и австриеца Александър Пайер. Пайер допълни почетната стълбичка, след като спечели малкия финал срещу Жан Кошир. С успеха днес Галмарини излезе начело в генералното класиране в алпийските дисциплини. Швейцарецът събра 2660 точки и изпревари със 150 точки италианеца Роланд Фишналер. Собольов е трети с 1890 точки. Янков е пети с 1220 точки.", "date": "2018.01.05", "title": "Радослав Янков отпадна в квалификациите на първия старт за 2018 г."}
{"url": "https://www.dnevnik.bg/bulgaria/2018/01/05/3107785_sofiia_vmesto_silicievata_dolina_ili_zashto_mladi/", "text": "Кореспондентът на германската обществена радио-телевизионна мрежа ARD Сърджан Говедарица пише следното в своя репортаж по повод българското европредседателство: \"Откакто влезе в ЕС, България успя да постигне напредък по почти всички икономически показатели. До 2015 г. страната получи от ЕС над 12 млрд. евро, отбеляза стопански ръст от 9%, а за този период брутният ѝ вътрешен продукт се удвои. () Страната обаче има да извърви още дълъг път. България е смятана за най-бедната страна в ЕС и действително заема последните места по различни показатели. Освен това заедно с Румъния все още се намира под  наблюдението на Еврокомисията . Основните проблеми са организираната престъпност, корупцията, дефицитите в съдебната система. Те пречат на инвестициите, а по този начин забавят и икономическия растеж.\" \"София вместо Силициевата долина\" В своята кореспонденция Сърджан Говедарица дава и оптимистичен пример - авторът ни среща с двама млади българи, завърнали се от чужбина, за да работят в родината си. Същата тема присъства и в обширен репортаж на швейцарския \"Нойе Цюрхер Цайтунг\", озаглавен \"София вместо  Силициевата долина \". В него между другото четем: \"Родителите на Мариела Станулова имали сериозни съмнения в здравия разум на дъщеря си. След като завършила  Лондонското училище по икономика  (LSE) и елитния американски университет Принстън, тя започнала работа като инвестиционен банкер. По всичко изглеждало, че ѝ предстои кариера в самото лоно на световната икономика. Вместо това обаче Станулова се върнала в София - скромната столица на най-бедната страна в ЕС \"Всички недоумяваха\", спомня си Станулова. То е все едно талантлива оперна певица да обърне гръб на нюйоркската \"Метрополитън опера\" и да отиде в някой провинциален театър. Станулова, която мисли и говори бързо, не допуснала някой да я разубеди. За разлика от своите родители и познати тя не смята, че завръщането ѝ е стъпка назад в професионален план. Постъпила на работа в една международна консултантска фирма, след което се прехвърлила в руска инвестиционна банка. На 26-годишна възраст подготвила сделката за продажбата на луксозен хотел в София. \"В Америка един младши партньор никога не би получил подобна задача\", казва амбициозната вишистка и споделя, че се отказала от живота си в чужбина заради една връзка. Но за решението ѝ имало и чисто икономически причини. Финансовият и IT секторът в България процъфтяват, поради което там заплатите бързо растат. А и разходите за живот са сравнително ниски - както за жилище, така и за всекидневни нужди. Освен това семейната мрежа поема грижата за децата, която на запад струва немалко пари. Красен Станчев, професор по икономика в Софийския университет, също разказва за завърнали се в страната млади хора, които установяват, че в крайна сметка в България са много по-платежоспособни, отколкото в Лондон например: \"Реалните приходи на едно домакинство се повишават, а това мотивира някои добре образовани трудови мигранти да се завърнат в страната\", казва Станчев. \"Нетната емиграция спада\" За миграционните движения има само приблизителни оценки. Според данните на държавната Агенция за българите в чужбина близо 3 млн. души - квалифицирани или неквалифицирани -  работят извън страната . Но тази бройка трябва да са възприема с предпазливост. Националистическите кръгове в администрацията клонели към преувеличения, твърдят независими наблюдатели. В сметката били включвани например и представители на българските малцинства в други страни. Икономистът и експерт по миграцията Красен Станчев смята, че  трудовите мигранти  са около милион, тоест една седма от българското население. \"Това изтичане на мозъци, което е много болезнено за тукашната икономика, продължава, но нетната емиграция спада, защото хората започнаха да се връщат\", обобщава Станчев. Вятърът очевидно е сменил посоката си - това забелязва и младата банкерка Мариела Станулова. Тя е сред основателите на мрежата \" Тук-Там \", която събира млади българи и българки, планиращи да се завърнат в страната. \"Тук-Там\" организират и трудова борса под мотото \"Кариера в България - защо не?\", интересът към която е огромен. През 2017 година в нея са участвали повече от 1500 търсещи работа и над 100 фирми - три пъти повече, отколкото през 2008. За участие се записали дори IT специалисти, които обмисляли дали да не напуснат Силициевата долина, за да се върнат в София. Повечето желаещи да се завърнат в България са на възраст между 22 и 26 години\", четем в статията на Марко Кауфман Босарт, публикувана на страниците на \"Нойе Цюрхер Цайтунг\".", "date": "2018.01.05", "title": "София вместо Силициевата долина, или защо млади българи се връщат у дома"}
{"url": "https://www.dnevnik.bg/politika/2018/01/05/3107799_sled_jalbata_na_bsp_v_konstitucionniia_sud_delian/", "text": "Депутатът от ГЕРБ Делян Добрев е оттеглил оставката си като народен представител, която през октомври м.г.  мнозинството в парламента безпрецедентно отхвърли след скандала \"Кумгейт\" , потвърдиха източници на \"Дневник\". За действията на Добрев се разбра, след като  Конституционният съд допусна за разглеждане казуса с оставката му след жалба на депутати от \"БСП за България\" , в която се твърди, че оставка не се разглежда и гласува, а само се констатира дали е дадена доброволно. Депутатът Добрев е уведомил и Конституционния съд, че е подал заявление за оттегляне на заявлението си за напускане на парламента, пише сайтът defakto.bg. На 16 януари т.г. се очаква докладчикът по делото съдия Константин Пенчев да обобщи и представи събраните доказателства. Cъдът тpябвa дa peши дaли дa пpeĸpaти дeлoтo пopaди липca нa пpeдмeт, или дa ce пpoизнece пo пpинципния въпpoc мoжe ли Hapoднoтo cъбpaниe дa глacyвa и oтxвъpля дoбpoвoлнo пoдaдeнa ocтaвĸa нa нapoдeн пpeдcтaвитeл. Пред \"Дневник\" председателят на 39-ото Народно събрание проф. Огнян Герджиков, който в момента оглавява Консултативния съвет по законодателство в парламента, коментира, че действията на Делян Добрев са \"удар във въздуха\" и не би трябвало да повлияят на решение на Конституционния съд. Оставката на Добрев бе отхвърлена от мнозинството в парламента, след като ГЕРБ направи акция \"Всички обичат Делян\". Самият Добрев твърдеше, че иска да напусне и дори обяви, че ще мисли дали да не си подаде оставката отново.", "date": "2018.01.05", "title": "След жалбата на БСП в Конституционния съд Делян Добрев от ГЕРБ е оттеглил оставката си като депутат"}
{"url": "https://www.dnevnik.bg/sviat/2018/01/05/3107805_za_pruv_put_iaponski_premier_pristiga_v_bulgariia/", "text": "В средата на януари японският премиер Шиндзо Абе ще посети България като част от първата обиколка на ръководител на правителството в Токио в балтийските страни и на Балканите, съобщи \"Киодо\". Агенцията посочва, че лично Абе е съобщил новината и страните, които ще посети: Естония, Латвия, Литва, България, Румъния и Сърбия. Обиколката започва на 12 януари и на 17 януари премиерът трябва да се завърне в Токио. \"Ще разширя границите на японската дипломация и ще потвърдя нашата близка координация по въпроса за Северна Корея други неотложни проблеми пред международната общност\", заяви Абе на среща на правителството и управляващата коалиция. В понеделник България пое ротационното председателство на Европейския съюз за период от шест месеца, припомня Киодо. Визита на премиера в Естония - предишният председател на Съвета на ЕС - бе планирана през юли миналата година по време на европейската обиколка на Абе. Но премиерът трябваше бързо да се прибере в Япония заради бедственото положение, предизвикано от поройни дъждове на остров Кюшу. През 2019 г. България и Япония ще отбележат 110-годишнината от историята на обмена между тях, а също и 80-годишнината от установяването на дипломатическите отношения. Любопитно е, че двете страни допреди няколко седмици не бяха уточнили конкретната година, в която София и Токио започват дипломатическите си отношения. В съобщение на посолството в София се казва, че през декември 2014 г. две работни групи са започнали да проучват въпроса и след три години работа е установено, че събитието е станало през 1939 г. Дипломатически ноти по този повод бяха разменени на 1 ноември 2017 г. Досега най-високопоставената визита от Япония е била през 1979 г. - на тогавашния престолонаследник принц Акихито и принцеса Мичико (настоящите император и императрица на Япония). Акихито ще абдикира през април 2019 г. в полза на сина си принц Нарухито. През 2009 г. на посещение в България бяха техни Императорски Височества Принц и Принцеса Акишино. Последното посещение на министерско ниво бе през 2007 г., когато министърът на външните работи на Япония Таро Асо бе в България с бизнес делегация. След 1989 г. Япония е една от страните, помагащи за прехода от плановата комунистическа икономика и в следващите 17 години са отпуснати общо около 90 милиарда йени - крадити, дарения и техническо сътрудничество. След приемането на България в ЕС статутът на страната се променя и тази помощ спира, закрит е и офисът на агенцията за международна помощ JICA. Сред по-известните обекти с японско участие са разширяването на пристанище Бургас, строителството на софийското метро и контейнерните терминали в портовете Варна и Бургас.", "date": "2018.01.05", "title": "За пръв път японски премиер пристига в България"}
{"url": "https://www.dnevnik.bg/sport/2018/01/05/3107803_video_grigor_dimitrov_otnovo_obra_ovaciite_sus/", "text": "Григор Димитров е един от безспорните любимци на публиката, а една от главните причини е джентълменското му поведение на корта. Днес по време на мача с Кайл Едмънд българският тенисист за пореден път се показа като страхотен спортсмен и обра овациите на публиката и феновете в социалните мрежи. При 4:4 в решаващия трети сет на двубоя се стигна до неприятен момент, след като британецът стъпи накриво, извика силно от болка и се свлече на земята. Димитров скоростно прескочи мрежата и отиде при своя съперник, за да види състоянието му. След това българинът помогна на своя съперник да се изправи и да стигне до стола за почивка. Оказа се, че Едмънд може да продължи двубоя и след медицински таймаут играта беше подновена. Димитров спечели подаването си за 5:4, а след това реализира пробив, с който сложи точка на мача след 2.25 часа игра. \"В крайна сметка здравето е най-важното нещо. Това, което се случи, беше много злощастно. Виждал съм го много пъти, познавам добре чувството. Надявам се да се оправи бързо. Знам, е в последните няколко гейма не играеше по най-добрия начин, на който способен\", каза Димитров след двубоя. Едмънд също коментира проявата на българина и му благодари за загрижеността. \"Хубаво е да има хора като него. Григор винаги е бил такъв. Той е страхотен човек както на корта, така и извън него\", заяви британският тенисист. Спортсменската реакцията на Димитров предизвика бурни овации на корта и много положителни коментари в социалните мрежи. ", "date": "2018.01.05", "title": "Видео: Григор Димитров отново обра овациите със спортсменска проява"}
{"url": "https://www.dnevnik.bg/bulgaria/2018/01/05/3107755_mladeji_sa_vzrivili_bankomat_v_sofiia_vduhnoveni_ot/", "text": "Задържани са двама от извършителите след последния взрив на банкомат на столичния булевард \"Панчо Владигеров\" в края на миналата година. Полицията е арестувала двама 18-годишни младежи, които не са криминално проявени. Информацията съобщи главният секретар на МВР Младен Маринов, който бе за разследването след шесторното убийство в Нови Искър. Повече за него четете  тук . \"Споделят, че мотивацията им  дошла от телевизията . Гледали са случаите на разбити банкомати, но са пропуснали последната серия - тази за задържането на извършителя в Перник\", допълни Маринов. Той уточни, че по случая в Перник има един задържан, а другите извършители още се издирват. \"Но престъплението е разкрито и извършителите са разкрити\", похвали се главният секретар.", "date": "2018.01.05", "title": "Младежи са взривили банкомат в София, вдъхновени от телевизионни репортажи"}
{"url": "https://www.dnevnik.bg/evropa/2018/01/05/3107697_mond_konsensusut_za_migraciiata_e_nai-trudnata_zadacha/", "text": "От 1 януари ротационен председател на Европейския съюз стана България, най-бедната държава в съюза. Това е значителна отговорност за страна, която членува в клуба само от 10 години и разполага с ограничен брой професионалисти в областта на европейските механизми, пише френският в. \"Монд\", цитиран от БТА. В течение на шест месеца българските представители ще трябва да организират европейските министерски срещи, да определят дневния ред, да работят за постигането на консенсус. За да помогне, Еврокомисията им \"зае\" около 40 свои чиновници, което е относително честа практика при малки страни, поели председателството, отбелязва вестникът. Списъкът със задачите на София е особено натоварен и деликатен. Най-трудно за нея вероятно ще е постигането на споразумение по въпроса за миграцията - тема, която предизвиква дълбоко разделение в Европа в последните две години. Брюксел иска до юни да е налице консенсус, но източноевропейските страни начело с Полша и Унгария продължават да отхвърлят категорично идеята за квоти, посочва френският всекидневник. Българското председателство ще бъде съпътствано също от преговорите за Брекзит,  които навлизат във втора фаза , припомня той. Друг ключов въпрос по време на председателството на София е бюджетът на ЕС за периода 2021 - 2027 г. Еврокомисията трябва да представи предложенията си за него през май. Битката за определяне на приоритетите и общата му стойност до голяма степен вече започна и е свирепа, подчертава \"Монд\". След Брекзит 27-те страни в ЕС ще трябва да се справят с около 10 милиарда евро по-малко на година (сумата, на която възлиза британското финансово участие). Някои страни като Франция и Германия вече предупредиха, че отпускането на средства ще се обуславя от зачитането на правовата държава, визирайки пряко \"нелибералните\" отклонения в Полша и Унгария, напомня вестникът. Ще успеят ли българите да избегнат задълбочаване на разделението между Изтока и Запада в Европа? Страната, където минималната работна заплата е близо девет пъти по-ниска от тази в Люксембург, във всеки случай се надява до Брюксел да достигне едно от основните й искания - най-сетне да стане част от шенгенското пространство, от което остава изключена наред с Румъния, отбелязва \"Монд\". Вестникът цитира българския еврокомисар Мария Габриел, че това е несправедливост, която не може да продължава повече.", "date": "2018.01.05", "title": "\"Монд\": Консенсусът за миграцията е най-трудната задача за българското европредседателство"}
{"url": "https://www.dnevnik.bg/sport/2018/01/05/3107357_real_se_izmuchi_s_numansiia_no_si_osiguren_spokoen/", "text": "Реал\" (Мадрид) имаше нужда от две дузпи и половин час игра с човек повече, за да пречупи втородивизионния \"Нумансия\" в първия им двубой от осминафиналите за Купата на краля. Белите спечелиха с 3:0 и обезсмислиха реванша на \"Сантяго Бернабеу\" на 10 януари. Зинедин Зидан направи доста промени и даде почивка на повечето си титуляри. В стартовия състав на мадридчани започнаха Кико Касия, Тео Ернандес, Начо Фернандес, Хесус Вайехо, Дани Карвахал, Дани Себайос, Маркос Йоренте, Марко Асенсио, Лукас Васкес, Гарет Бейл и Борха Майорал. Мачът започна с опасни атаките към двете врати. \"Реал\" беше по-близо до гола, но \"Нумансия\" също действаше опасно в нападение. Резултатът беше открит в 35-ата минута, когато Карлос Гутиерес фаулира Васкес в наказателното поле, а Бейл реализира отсъдената дузпа. В 60-ата минута ситуацията за \"Нумансия\" стана още по-тежка, след като Папе Диаманка заслужено беше изгонен с втори жълт картон. Въпреки че останаха с десет души, домакините бяха много близо до страхотен изравнителен гол в 77-ата минута. Иниго Перес прехвърли излезлия напред Касияс с удар от центъра, но топката срещна напречната греда. В 88-ата минута \"Реал\" получи втора дузпа, като отново извършителят на нарушението беше Гутиерес, а потърпевшият - Васкес. Влезлият като резерва Иско беше точен от бялата точка и удвои аванса на своя отбор. В добавеното време на мача мадридчани обезсмислиха реванша с трето попадение. Майорал вкара с глава отблизо, след като засече центриране от десния фланг към далечната греда.", "date": "2018.01.05", "title": "\"Реал\" се измъчи с \"Нумансия\", но си осигурен спокоен реванш"}
{"url": "https://www.dnevnik.bg/sport/2018/01/05/3107363_uest_hem_ostavi_totnum_na_tri_tochki_ot_top_4/", "text": "Тотнъм\" направи грешна стъпка в битката за топ 4, а \"Уест хем\" спечели още една ценна точка в борбата за оцеляване. Двата отбора завършиха 1:1 на стадион \"Уембли\" в отложеното лондонско дерби от 21-ия кръг на Висшата лига. \"Тотнъм\" беше по-активният отбор и създаде значително повече голови положения. \"Шпорите\" обаче не се възползваха и можеха дори да загубят двубоя. Страхотен гол на Хьон Мин Сон в 84-ата минута все пак предотврати поражение за тима на Маурисио Почетино. През първото полувреме \"Toтнъм\" доминираше изцяло, като владееше топката в 73% от времето. Домакините обаче срещнаха огромни трудности с добре подредената отбрана на \"Уест хем\". \"Шпорите\" отправиха цели 11 удара, но по-голямата част от тях бяха блокирани от купа играчи пред вратаря Адриан. В 16-ата минута завърналият се след един мач почивка Хари Кейн прати топката в мрежата с помощта на рикошет. Попадението обаче правилно беше отменено заради засада. Голмайсторът на Висшата лига имаше една чудесна възможност да отбележи в 34-ата минута, но направи лошо първо докосване пред вратарското поле и топката му избяга. В последната минута на първата част се стигна до първата наистина ключова намеса на Адриан, който се справи с коварен удар от дистанция на Ериксен. През второто полувреме ситуацията не се промени. \"Тотнъм\" контролираше играта, владееше продължително топката, но така и не намираше начин да пробие здравата стена пред Адриан. В 70-ата минута \"Уест хем\" успя да поведе с първия си точен удар в мача. Педро Обианг получи пространство пред наказателното поле и отправи страхотен изстрел от около 25 метра, който влетя в горния десен ъгъл на Юго Лорис. \"Тотнъм\" отговори с мощен натиск, който в крайна сметка даде резултат в 84-ата минута. При идентична ситуация с гола на \"Уест хем\" Сон получи пространство и отправи чудесен шут от далечно разстояние, който не остави шансове на Адриан. В оставащите минути и двата отбора имаха шансове да стигнат до победата. Лорис обаче спаси удар на измъкналия се сам срещу него Андре Аю, а обраната на \"Уест хем\" се справи с няколко опасни центрирания пред другата врата. \"Тотнъм\" събра 41 точки след петото си равенство за сезона и остава на петата позиция. \"Шпорите\" изостават с три точки от четвъртия \"Ливърпул\" и имат две аванс пред шестия \"Арсенал\". \"Уест хем\" е 15-и с 22 точки - на две от зоната на изпадащите.", "date": "2018.01.05", "title": "\"Уест хем\" остави \"Тотнъм\" на три точки от топ 4"}
{"url": "https://www.dnevnik.bg/sviat/2018/01/05/3107359_trump_otvaria_pochti_cialoto_kraibrejie_za_ofshorni/", "text": "Администрацията на президента Доналд Тръмп ще позволи нови сондажи за петрол и газ в почти всички териториални води на САЩ. Според официалното съобщение енергийни компании ще бъдат допуснати в по-голямата част от външния континентален шелф, включително водите около щата Калифорния, атлантическите води край щата Мейн и източната част от Мексиканския залив. По този начин ще бъде отменена още една от забраните на президента Барак Обама, наложена в последните му дни на поста. С нея бяха защитени близо 405 000 кв. км по арктическото и източното крайбрежие. Това е и сигнал, че година след като влезе в Белия дом президентът няма намерение да спре демонтирането на екоограниченията на Обама в името на това да помогне на американското енергийно производство. Досега бяха отменени рестрикциите за офшорни сондажи и добив, наложени след катастрофата със сондата Deepwater Horizon през 2010 г., а сред компромисите за одобряване на голямата данъчна реформа се оказа позволение на Конгреса за бъде отворен за сондажи за петрол и газ природен резерват в Аляска с площ от над 78 000 кв. км. \"Има голяма разлика между енергийната слабост и енергийното господство. Ние ще се превърнем в най-голямана енергийна сила\", заяви министърът на околната среда Раян Зинке. От енергийния сектор приветстваха решението, което според компаниите дори е малко закъсняло и първите евентуални разрешителни за дейност ще се появят едва след няколко години. Безспорно източната част на Мексиканския залив предизвиква най-голям интерес у бизнеса, тъй като тук има достатъчно разработена инфраструктура, докато атлантическите офшорни зони са на поне 10-15 години от първия си добив. И без съпротива задействането на решението на Белия дом ще отнеме до 18 месеца за реализиране. Междувременно няколко щата, включително с губернатори републиканци, се очаква да оспорват президентската заповед в съда в опит да защитят крайбрежието си. Те разчитат на мобилизацията за съпротива и на хиляди компании с ресторанти, хотели и риболовни корабчета.", "date": "2018.01.05", "title": "Тръмп отваря почти цялото крайбрежие за офшорни сондажи"}
{"url": "https://www.dnevnik.bg/sport/2018/01/05/3107368_grigor_dimitrov_produljava_zashtitata_na_titlata_v/", "text": "Григор Димитров продължава днес защитата на титлата в турнира от категория \"АТП 250\" в Бризбейн. Във втория си индивидуален мач за сезона световният номер 3 се изправя срещу представителя на Великобритания Кайл Едмънд. Maчът ще започне в 11.00 часа българско време. Победителят в него ще се класира за полуфиналите, където ще срещне поставеният под №3 Ник Кириос. Австралиецът стигна до финалната четворка след обрат срещу украинеца Александър Долгополов - 1:6, 6:3, 6:4. Друг австралиец - тинейджърът Алекс де Минор, също се класира за полуфиналите. 18-годишният тенисист, който участва с \"уайлд кард\", победи 19-годишния квалификант от САЩ Майкъл Момоа с 6:4, 6:0. Той ще играе за пръв път полуфинал в турнирите на АТП, а негов съперник ще е победителят от мача между Райън Харисън и Денис Истомин. Димитров почиваше в първия кръг като водач в основната схема, а в четвъртък започна участието си с  инфарктна победа срещу местния любимец Джон Милман . Българският тенисист беше изправен пред ранно отпадане, но спаси два мачбола и направи обрат срещу 128-ия в света - 4:6, 7:6 (8), 6:3. Едмънд, който заема 50-ото място в ранглистата, премина през два много тежки мача в Бризбейн. 22-годишният британец стартира с драматичен обрат срещу канадеца Денис Шаповалов - 6:7 (5), 7:6 (4), 6:4, а във втория кръг елиминира шампиона от младежките финалите на АТП Хьон Чун - 7:6 (3), 5:7, 6:4. Днешният двубой ще бъде втори между Димитров и Едмънд. Двамата се срещнаха за пръв път в началото на август във втория кръг на турнира във Вашингтон. Те изиграха много оспорван мач, в който българинът се наложи със 7:5, 4:6, 6:3. Едмънд, който на 8 януари ще навърши 23 години, е роден в Южна Африка. Той дебютира в професионалния тенис през 2011 г., като оттогава е записал 53 победи и 63 загуби в турнирите от календара на АТП. Представителят на Великобритания все още няма титла при професионалистите, а върховото му класиране в ранглистата е 40-ото място от есента на 2016 г. Тогава той постигна и най-големия си успех в турнирите от Големия шлем - осминафинал на US Open.", "date": "2018.01.05", "title": "Григор Димитров продължава защитата на титлата в Бризбейн"}
{"url": "https://www.dnevnik.bg/photos/2018/01/05/3084288_fotogaleriia_luvut_i_bratia_proshek_se_zavurnaha_v/", "text": "Дали 2017 е паметна година и за какво историята ще потвърди, но че в България беше свързана с истории и скандали за паметници - спор няма. Припомняме част от тях. Тази година в София беше премахнат паметникът \"1300 години България\", който 36 години се извисяваше пред Националния дворец на културата. На негово място бе върнат лъвът от съборения мемориал на Първи и Шести пехотен полк.", "date": "2018.01.05", "title": "Фотогалерия: Лъвът и братя Прошек се завърнаха в София и други паметници"}
{"url": "https://www.dnevnik.bg/sviat/2018/01/05/3107339_ohraniteliat_na_merkel_ot_bedniashkata_koliba_na_es/", "text": "Обширната статия в германския \"Ди Велт\" е озаглавена \"Часът на източноевропейците\". Авторите Ханелоре Кроли и Борис Калноки пишат за българското европредседателство с много факти и го разглеждат в различните му аспекти. В началото на статията става дума за брошурата \"30 факти за България\", с която правителството в София представя своята страна: България е на трето място в света като производител на храни за астронавти, световният рекорд на висок скок за жени вече от 30 години е притежание на българката Стефка Костадинова, а песента \"Излел е Дельо хайдутин\" от 1977 година пътешества в космоса с \"Вояджър\". \"Най-бедната държава-членка на ЕС е твърдо решена през шестте месеца на своето председателство да подобри както своя, така и имиджа на целия регион на Западните Балкани\", пишат авторите. По-нататък в статията четем: \" Много амбициозно звучат плановете на София : да подработи перспективата за членство на страните от Западните Балкани, да прехвърли мост между Изтока и Запада, да постигне консенсус в областта на сигурността и миграцията, да придвижи напред работата по Брекзита, да подготви бюджетната рамка на ЕС, да повиши конкурентоспособността на дигиталната икономика. Разбира се, тези цели и задачи по никакъв начин не могат да бъдат изцяло осъществени, но те демонстрират самочувствие. А за българите и за други източноевропейци, които в Европа често пъти се чувстват като граждани втора категория, дори само тази нагласа е балсам за душата\", пишат още авторите на статията, в която става дума още и за различията между София и Вишеградската четворка и за наблюдението, на което страната все още е подложена от Европейската комисия. Две статии за българското европредседателство излязоха в левия берлински вестник \"Нойес Дойчланд\". Под заглавие \"София не е Вишеград\" Нели Тюгел се спира най-вече на политиката на българското правителство по миграцията и бежанците. Авторката между другото пише: \"Въпреки че в правителството участват десните \"Обединени патриоти\",  по въпроса за преразпределянето България заема по-скоро позицията на Еврокомисията. По време на българското европредседателство не може да се очаква подсилване на Вишеградската група.\" \"Съединението прави силата\" За бежанците и мигрантите и  българското европредседателство става дума и в статията в икономическия всекидневник \"Ханделсблат\", която носи многозначително заглавие \"Охранителят на Меркел\" (\"охранител\" в смисъл \"охрана на входа\", б.ред.): \"За Бойко Борисов се сбъдва едно отдавнашно желание. От началото на годината България за пръв път поема председателство на Европейския съвет за половин година. В това начинание българският министър-председател иска да се представи като европеец за пример. Дали това желание на 58-годишния ще се сбъдне – можем само да гадаем. Защото шефът на консервативната партия ГЕРБ след предсрочните избори управлява страната в коалиция с дясноекстремистките \"Обединени патриоти\", които в голямата си част са антиевропейски настроени. От тази гледна точка звучи малко иронично, че за европредседателството Борисов е избрал точно мотото \"Съединението прави силата\". Здраво сложеният политик вече за трети път е премиер на \"бедняшката колиба\" в ЕС. Бившият телохранител иска да заеме позиция най-вече като привърженик на приемането на Западните Балкани в ЕС. Но като имаме предвид големия скептицизъм в ЕС по темата за бързото разширяване, това ще бъде трудна мисия. За председателството на Европейския съвет бившият кмет на София залага на подкрепата на германската канцлерка. Борисов многократно е признавал, че е фен на Ангела Меркел – въпреки вътрешнополитическите критики. От своя страна и канцлерката цени българския си колега. \"Борисов от много години владее капиталистическата олигархична система. Ето защо той е стабилизиращ фактор в региона\", казва Гунтер Дойбер, главен анализатор за Източна Европа на австрийската \"Райфайзенбанк\". А в момента не са много източноевропейските премиери, които предлагат стабилност\", пише \"Ханделсблат\". Между нервност и надежди В началото на репортажа си в \"Нойес Дойчланд\" Томас Розер описва така изходната позиция на България като председател на ЕС: \"Обикновено бива забелязван само мимоходом, но сега този спътник в кризисния съюз на благоденстващите в Европа изведнъж се оказва в центъра. () Преди премиерата настроенията в София се колебаеха между нервност и изпълнено с надежди очакване. Не само дясно-националното правителство, но и мнозина българи се надяват, че председателството на ЕС ще поизлъска спорния имидж на страната, която се смята за особено корумпирана и относително изостанала.\" Ето накрая и няколко цитата от репортажа на Клеменс Ференкоте за \"Дойчландфунк\": \"Над портала на парламента в София със златни букви е изписано \"Съединението прави силата\". Това мото българското правителство взе и за своето председателство на Европейския съвет, едновременно като апел и като изискване: към всички държави-членки на ЕС и към  държавите от Западните Балкани, които виждат своето бъдеще в Евросъюза .\" Авторът цитира министър Лиляна Павлова за целите, които си поставя София като европредседател. Пред репортера заместник-председателката на парламента Деница Златева изразява надеждата, че страната ще влезе в Шенген и ще бъде освободена от Механизма за сътрудничество и наблюдение. В края на репортажа социологът Първан Симеонов казва, че подкрепата, която дават българите на ЕС, си остава трайно висока: \"Българите са народ, който има повече доверие в европейските институции, отколкото в собственото си правителство\", твърди Симеонов пред \"Дойчландфунк\".", "date": "2018.01.05", "title": "\"Охранителят на Меркел\" от \"бедняшката колиба на ЕС\""}
{"url": "https://www.dnevnik.bg/biznes/2018/01/05/3107149_stolichnata_obshtina_shte_remontira_tunelite_kum/", "text": "Ремонти очакват тунелите под Националния дворец на културата (НДК) и по булевард \"Царица Йоана\" между кварталите \"Люлин\" и \"Гевгелийски\". Това се разбира от обществена поръчка на Столичната община, публикувана в четвъртък. Поръчката е с прогнозна стойност 11.1 млн. лева и предвижда ремонти на още два обекти. Единият е бул. \"Пенчо Славейков\" в участъка между улица \"Цар Асен\" и бул. \"Ген. Едуард И. Тотлебен\", а вторият е на транспортния тунел по бул. \"Панчо Владигеров\" в посока квартал \"Обеля\". Освен ремонтните дейности, избраният изпълнител ще трябва да изготви и проектите. Според условията един и същ кандидат може да участва и за 4-те позиции, като крайният срок е 12 февруари. С най-висока прогнозна стойност е ремонтът на тунела под НДК - 4.3 млн. лева. Най-евтини ще бъдат дейностите по тунела по бул. \"Панчо Владигеров\" - 74 хил. лева. Стойността на тунела по бул. \"Царица Йоана\" пък не трябва да надвишава 3.5 млн. лева. Прогнозната стойност на ремонта на бул. \"Пенчо Славейков\" е 2.6 млн. лева. Критериите и за 4-те обекта са еднакви, като предложената цена има тежест от 60 точки, а техническото предложение - 40. Всички обекти трябва да бъдат завършени до края на 2020 г. Настилката по бул. \"Пенчо Славейков\", в участъка, който ще бъде ремонтиран, е от павета. Пред октомври зам.-кметът на  София по транспорта Евгени Крусев каза пред \"Дневник\" , че бъдещата настилка по булеварда ще зависи от проекта за ремонт.", "date": "2018.01.05", "title": "Столичната община ще ремонтира тунелите към \"Люлин\", под НДК и бул.\"Пенчо Славейков\" за 11 млн. лева"}
{"url": "https://www.dnevnik.bg/analizi/2018/01/05/3095878_2018_-_stabilnost_na_zastoia/", "text": "- Имаме стабилност на застоя и без европредседателството, по време на което не очаквам опозицията сериозно да се ангажира с това да \"събаря\" кабинета. Първата половин година на \"Борисов\" 3 беше обилно гарнирана със скандали и с оставките на влиятелни фигури от лагера на управляващите (Делян Добрев, Антон Тодоров, Димитър Главчев). Но проучванията, към началото на декември 2017г., показват, че картината, представяща съотношението на силите в политическата система, е замръзнала. Тя остава застинала и непоклатима в продължение на много месеци. С други думи, нито БСП, нито останалите опозиционни сили могат сериозно да оспорят лидерската роля на ГЕРБ. Ако има вот на недоверие, към момента изглежда, че той ще бъде обречен на неуспех. Ако има някакви по-сериозни политически сътресения, вероятно те ще са след края на ротационното председателство.  - България е заявила 4-ри основни приоритета за председателството на Съвета на ЕС: бъдещето на Европа и младите хора – икономически растеж и социално сближаване; Европейска перспектива и свързаност на Западните Балкани; сигурност и стабилност в силна и единна Европа; цифрова икономика и умения на бъдещето. Тази програма е съгласувана с другите две страни от \"триото\": Естония, председател в момента, и Австрия, която ще поеме кормилото след нас (\"акордирането\", в най-общ план, разбира се, стана още през юни 2017г.). Посочените приоритети несъмнено са важни. Въпросът е в това дали България реално може да постигне нещо по набелязаните цели.  В обществото има създадени нереалистични очаквания свързани с това, че ще бъдем ротационен председател на Съвета на ЕС. Последното не дава на която и да е държава правни основания за специално третиране от страна на другите страни членки. Някои политици и \"общественици\" обрисуват европредседателството така, както малките деца си представят рождения си ден, т.е. че всички други малчугани в класа, даже и учителките, ще трябва да им правят подаръци, че им се полага най-голямото парче от тортата, като преди това духнат свещичките под гръмки аплодисменти и пеят Happy Birthday. Няма такова нещо. Председателството, преди всичко, е възможност на страната да заздрави и повиши своя имидж; да покаже, че може да бъде лидер. В съвсем пряк, а не в преносен смисъл, това е вид мащабна ПиАр акция. При това съвсем не евтина. По предварителни оценки председателството, разходите за което се покриват от националния бюджет, ще струва около 150 млн. лева (повечето от тях вече са похарчени за ремонти). Председателството няма как, само по себе си, с магическа пръчка да разреши проблемите около основни теми, които пряко ни интересуват: Шенген, членството в еврозоната и др. - Ще отговоря на въпроса, но преди това с няколко изречения ще се спра върху българския интерес от интегрирането на Западните Балкани. Като оставим в скоби факта, че самият термин \"Западни Балкани\" е спорен, ключовите думи тук са икономически растеж и сигурност. Те са взаимосвързани, разбира се. България, като балканска страна, а и ЕС като цяло, имат интерес от (политическа, икономическа и т.н.) стабилност в региона. Предизвикателствата към Западните Балкани са сходни: елити с проблемна легитимност; много ниски доходи (в сравнение със средните в ЕС); голяма емиграция; сложни и напрегнати междуетнически отношения (например, значително албанско малцинство в Македония – около 25% от населението) и т.н. Регионални играчи като Русия, Турция, а и ИДИЛ целят разпалването на конфликтите на Балканите – по този начин биха отслабили и Европа, чрез т.нар. \"ефект на разлива\". Поради тези причини инициативата за приобщаване на тези държави е посочена като приоритет не само от България, но и от Германия, страна–лидер и мотор на съюза. Австрия, която ще поеме председателството след нас, също смята темата за стратегически важна. Така че, доколкото сме част от един по-голям отбор, нашите стъпки биха могли да доведат до резултати, които страната да използва, за да демонстрира лидерски качества и престиж. Освен това, България може само да спечели от изграждането на съвместни инфраструктурни проекти с другите балкански страни, от повишаването на търговския стокообмен с тях. Конкретно, като страна председател на Съвета на ЕС, България може да постави на дневен ред темата за Западните Балкани, както и другите приоритети (в рамките на председателството са планирани повече от 250 събития); може да стартира законодателни инициативи (например, редуцирането на таксите за роуминг между ЕС и Балканите); може да бъде посредник между тези страни и другите държави в ЕС и т.н.  Какви обаче са реалните перспективи пред тези страни за членство? Не мисля, че по-рано от 8-9 г. можем да очакваме дори най-бързо развиващите се страни в региона да се присъединят. Сърбия, например, има БВП на глава от населението, който е приблизително 70% от този на най-бедната страна в ЕС – България. Босна и Херцеговина дори нямат статут на кандидат. Освен това решенията за политиките на присъединяване към ЕС, се взимат с единодушие.  Що се отнася до другия елемент на въпроса – България се опитва да бъде посредник между Анкара и Брюксел. Но, фактът, че напоследък Анкара повдигна много остро старата тема за контрабандата на български цигари, която минава през нейната територия, и в която, както се твърди, са замесени фигури от най-близкото обкръжение на Бойко Борисов, е ясен знак към София. Той може да бъде разчетен така: Ердоган смята, че българският премиер не лобира ефективно и успешно в Брюксел за интересите на Турция. - За съжаление, да. В този контекст, един (не особено смешен) виц:  Какво си казали в Министерски съвет след като завършили ремонтите за европредседателството? - Всичко е перфектно... Само да не завали. Да се върнем към приоритетите за европредседателството. По отношение на \"сигурността и стабилността\", намерението на кабинета е: \"укрепване на контрола по границите и по-ефективно управление на миграционните процеси\", като някои от основните теми по този приоритет включват: \"миграция, ефективно, бързо и справедливо правосъдие\" (съзнателно не изброявам всичко). Реализацията на този приоритет също няма да е безпроблемна. Колкото и да е пропаганден 23-минутният филм на Елена Йончева \"Граница\", едва ли някой сериозно ще се наеме да твърди, че кадрите, които бяха показани (гигантската дупка под оградата, преминаващите необезпокоявано мигранти и сигналите, че нарушенията стават със знанието на корумпирани служители на гранична полиция, \"покровителствани от най-високо място\") са резултат от някакви специални видео ефекти. Като добавим и проблемите в съдебната система, за които свидетелства и последният мониторингов доклад на ЕК, и равнището на корупцията, трудно ще успеем да убедим останалите страни-членки, че можем да бъдем лидер в тази сфера.  - Нямам основания да направя такава прогноза. Още повече, че фактите показват, че не можем да имаме претенции за премахване на мониторинга. Припомням песимистичното заключение на последния доклад: \"Комисията все още не може да заключи, че някой от показателите е изпълнен в задоволителна степен\".  - Не. И към момента има достатъчно поводи за предсрочни избори, но при това съотношение на силите, което изглежда устойчиво, такъв вот изглежда безсмислено упражнение. Разходката до урните ще възпроизведе същата картина или нейни вариации. Хипотезата, че ГЕРБ може да загуби подкрепата на Европейската народна партия и оттам да настъпи някакъв катаклизъм за властта, изглежда малко вероятна. Явно прагът на поносимост на партийното семейство е доста висок. Скандалите с представителите на управляващите у нас са игнорирани от европейските партньори на Борисов – виждаме в действие операция \"широко затворени очи\". Корнелия Нинова изглежда е успяла да постави под контрол вътрешнопартийната опозиция. ДПС продължава да прави това, което умее най-добре – да търгува с всички, извличайки максимални дивиденти.  - Партии, които имат претенцията да са десни, не липсват в България. Големият въпрос е дали останките от традиционната десница, действайки заедно с \"Да, България\" (която не бих определил като дясна) и други формации, могат да родят нещо, което да застраши хегемонията на ГЕРБ. За момента, отговорът е по-скоро отрицателен – по-близката цел, която изглежда постижима е преминаването на електоралния праг. Важното е политиците, водещи тези формации да покажат, че са научили горчивите уроци на миналото.", "date": "2018.01.05", "title": "2018 - стабилност на застоя"}
{"url": "https://www.dnevnik.bg/skorost/2018/01/05/3101404_da_se_zaradvash_na_putniia_policai/", "text": "Пътните полицаи. Всеки шофьор има истории с тях и вероятно единици са тези, които са се радвали да ги видят край себе си. Това обаче може да се промени. Внезапно. Сержант Йордан Петков, който от десет години работи в Пътна полиция - Ловеч, има такъв случай. Отзовава се на сигнал за катастрофа, стига на мястото и вижда мъж, заклещен в ударения автомобил. Реакцията на пострадалия шофьор е спонтанна: \"Никога не съм си представял, че ще се зарадвам, като видя катаджия, но в този момент, това е така\". За десет години работа като пътен полицай Йордан Петков е посетил стотици катастрофи със загинали и пострадали. Питам го, как се свиква със смъртта. Отговорът му ме изненадва - \"Мъртвите не са проблем. Тях ги приемаш просто като част от ситуацията. Тежко е общуването с тежко ранените. Ние сме първите, които пристигаме на местопроизшествието. Докато дойдат медицинските и спасителните екипи, даваме кураж, успокояваме, помагаме с каквото можем\", обяснява Петков. И до днес си спомня случай, при който шофьор на закъсал камион, слязъл да сипе вода в мотора, е притиснат от връхлетял го автомобил. \"Като пристигнах на мястото тялото на човека от кръста надолу не се виждаше, беше между ламарините. Но иначе мъжът беше жив, в съзнание. Говорихме си, пушихме...\", връща се назад в спомените си Петков. Тежък спомен за Йордан Петков е и нелепата смърт на тежко пострадала жена при челен удар между два мини вана по пътя към Крушунските водопади. В единия пътуват петима души, в другия шестима. Пострадалите са много, но критично е състоянието на една от жените. \"Правих и изкуствено дишане, сърдечен масаж, три пъти я връщах към живота. Оставях я в правилното за този случай положение, полегнала настрани и докато се занимавах с другите пострадали, пътувал с нея в колата, който през цялото време ми казваше, че нищо не разбирам, а той е медицинско лице, я слагаше по гръб с високо вдигнати крака, което е абсолютно противопоказно. В крайна сметка жената почина на път за болницата, а медицинското лице се оказа зъболекар\", споделя с огорчение Йордан Петков. И до днес помни и друг инцидент, при който \"Мерцедес\" се удря челно в \"Опел Астра\", в който пътуват баба, дядо и двете им внучета. Всички от опела загиват на място, а пристигналият на мястото Йордан Петков разбира, че в кола зад ударената, са пътували родителите на двете деца, които са станали свидетели на инцидента. И досега си спомня реакцията на майката, загубила двете си деца. Да нарушиш правилата и да спасиш живот Това, което му е най-тежко е, че в повечето случай не може да помогне на пострадалите. Намесва се само, ако има пряка опасност за живота им - когато са в клинична смърт и всяка секунда в борбата за живота им е ценна. В останалите ситуации се чакат медицинските лица, защото всяко преместване на пострадал по грешния начин, може да усложни състоянието му. Работа на пътните полицаи е и да попречат на всички желаещи да помогнат, като бързат да извадят заклещените от катастрофиралите превозни средства, или да транспортират пострадалите до болница. Тук е моментът да включа в историята и втори герой. Той е от Годеч, но от 3 години е пътен полицай в Костинброд. Младши автоконтрольор Иван Тодоров нарушава правилата, според които пострадал при катастрофа се транспортира с линейка и спасява живота на млад мъж. Катастрофата става на пътя Костинброд-Монтана, малко преди разклона за Годеч. Младеж с \"Хонда\", в която пътува сам, започва да изпреварва колона от автомобили, въпреки че идва завой и маркировката забранява маневрата. От завоя изскача \"Ситроен\", в който пътуват мъж на средна възраст и майка му. Въпреки, че водачът на френската кола бяга максимално вдясно, ударът е неизбежен. Пристигналият на мястото Иван Тодоров установява, че и тримата пътували в двете коли са пострадали. Вика три линейки. Най-бързо пристига тази от Драгоман, който качва водача на ситроена, който е с припадъци и видимо е най-зле. За съжаление той умира по-късно. Втората линейка идва от Годеч и качва възрастната жена. \"Водачът на Хондата нямаше видими травми. Само на гърдите му се беше отбелязал колана, който всъщност му беше спасил живота\", разказва Тодоров. Близо час след катастрофата, станала около 17 часа, линейка за третия пострадал няма. Междувременно състоянието му започва да се влошава - пребледнява, доспива му се. Пътният полицай решава да не кача повече линейка и моли момиче, което се оказва, че познава младежа да го закара в \"Пирогов\". Знае, че рискува. Ако пострадалият почине на път за болницата и причината за това е неправилното транспортиране, го грози съдебно дело. А иначе третата линейка пристига малко преди 20 часа, близо три часа след катастрофата. \"В никакъв случай не искам да кажа нещо лошо за спешната помощ. Знам, че екипите са малко, натоварването е голямо. Покрива се голяма район, с труднодостъпни села\", допълва пътният полицай. В последствие се оказва, че пострадалият шофьор е от Годеч, а Иван Тодоров разбира, че с решението си да бъде транспортиран с частна кола е спасил живота му. От удара, младежът е имал вътрешни кръвоизливи и се е наложило отстраняване на далака и част от черния дроб. Забавяне от дори час е можело да се окаже фатално. Годеч е малък град и на няколко пъти полицай Иван Тодоров се засича с бащата на младежа. Той не спира да му благодари и го пита как да му се отплати. Тодоров му казва да пише благодарствено писмо. Един ден младши контрольор Иван Тодоров е извикан от началника си. Благодарственото писмо е пристигнало и то е причината днес да разказвам за Тодоров. Трагедията край Микре А ако се върнем в Ловеч, най-опитният пътен полицай в местната дирекция на МВР е сред първите, които са на мястото на  инцидента край Микре на 17 ноември . При удара между автобус, в който се возят незрящи и камион, на място загиват седем души, 17 са тежко ранени, а още четирима леко. \"Бях с един млад колега, който като видя за какво става въпрос, се разтрепери. Но при този инцидент видях ужас и в очите на доктор от спешната помощ, посетил не една катастрофа. \"Тук е като на война\", беше единственият му коментар\", разказва Йордан Петков. Преди да дойдат медицинските и спасителните екип пътните полицаи трябвало да направят всичко възможно, за да предотвратят влошаване на ситуацията. За минути Йордан Петков докладва в дежурната част какво е положението, къде трябва да се затвори пътя и от къде да минават обходните маршрути. Следва искане на линейки. Оказва се обаче, че в ловешката болница няма достатъчно и се мобилизират екипи от Троян, Тетевен, Угърчин. \"След това работата беше направо хамалска - подават ни телата, ние ги редим. На едно място слагаме загиналите, на друго тежко ранените, на трето по-леко пострадалите, защото в подобни случаи организацията е най-важна\", посочва пътният полицай. Йордан Петков не скрива, че след няколко часа на мястото на катастрофата край Микре (жертвите са десет, а тежко ранените 14) усеща, че му треперят ръцете и е близо до това да се разридае. \"Независимо от това на каква катастрофа сме попаднали имаме четири задачи, който трябва да направим максимално бързо. Известни са като четирите О-та. Първо е Обезопасяване на района. Следва Оценка на ситуацията (тук влиза и оказването на помощ на хора в клинична смърт и с обилно кръвотечение). Третата важна задача е Оповестяването (информиране на управлението, уведомяване на компетентните служби и изискване на нужните сили и средства). След като всичко това е свършено, може да се мисли и за Оказването на помощ на по-леко пострадалите\". Мотивацията Разбира се, нямаше как да не попитам двамата герои в тези истории за това, защо са пътни полицаи. Иван Тодоров без да се замисли ми отговори, че за него е важно да направи пътищата по-безопасно място, защото той и неговите близки също пътуват по тях. \"За мен полицията е само КАТ, нищо друго. Както каза 15-годишната ми дъщеря, когато и споменах, че ще ми взимат интервю: \"И да не забравиш да кажеш, че за теб това не е работа, а призвание. Звучи като клише, но е вярно\", е изборът на Йордан Петков. И двамата се единодушни, че заплащането не е достатъчно атрактивно. На Тодоров парите му стигат, защото е ерген, спортът, който е неговото хоби не изисква много средства, а страничните му разходи включват единствено покупката на някоя книга. Йордан Петков пък не крие, че не разчита само на доходите си като пътен полицай, тъй като семейството му има добър частен бизнес и той помага в него в свободното си време. Това, за което съжалявам е, че и двамата герои в моята история, скоро няма да са на пътя в ролята на пътни полицаи. Иван Тодоров, който е завършил висше \"Национална сигурност\", скоро ще е част от полицаите с костюми. Йордан Петков пък ще заеме ръководна позиция в любимата му Пътна полиция-Ловеч.", "date": "2018.01.05", "title": "Да се зарадваш на пътния полицай"}
{"url": "https://www.dnevnik.bg/sport/2018/01/05/3106936_manchestur_siti_e_futbolniiat_klub_s_nai-goliama/", "text": "Манчестър сити\" е футболният клуб с най-голяма финансова мощ, а Англия има най-много представители в класацията, изготвена от компания за бизнес анализи  Soccerex . Общо осем отбора от Висшата лига намират място в тоо 30. В анализа клубовете по света са оценени по индекс, наречен FFI (Football Finance Index), който се определя от пет критерия. Те включват общата цена на футболистите в състава, активите на клуба (стадион, тренировъчни центрове и други имущества), пари в банката (общото нетно състояние на собствениците), потенциални инвестиции и задължения. Проучването на Soccerex e направено въз основа на годишните финансови доклади на клубовете за сезон 2015-2016. В изследването е взета информация от финансови анализатори като Financial Times, Bloomberg, Yahoo Finance, Forbes, Transfermarkt и Hoovers. Лидерът във Висшата лига \"Манчестър сити\",  който правят исторически сезон , е оценен с индекс 4.883. Втори в подреждането е друг английски тим - \"Арсенал\". \"Топчиите\" са клубът с най-големи имуществени активи - 766 милиона евро, което им помага да изпреварят френския шампион \"Пари сен жермен\". Класацията отчита и силните позиции на китайските инвеститори на европейския и световния пазар. \"Гуанджоу евъргранде\" заема четвъртото място, тъй като е водач в графата потенциални инвестиции с 1.12 милиарда евро. Челната шестица се допълва от \"Тотнъм\" и \"Реал\" (Мадрид). Европейският и световен клубен шампион е лидер по стойност на футболистите. Играчите на мадридчани са оценени на общо 771 милиона евро. \"Манчестър юнайтед\" е седми в класацията, като това се дължи на големия дълг - 536 милиона евро. Същата е причината шампионът на Англия \"Челси\" да е едва девети. Огромните средства, вложение от руския милиардер Роман Абрамович, са осчетоводени като заем, което надува нетния дълг на клуба. Останалите отбори в топ 10 са италианският шампион \"Ювентус\" и германският първенец \"Байерн\". Другите представители от Висшата лига в топ 30 са \"Ливърпул\" (№16), \"Лестър\" (№20) и \"Евертън\" (№27). Най-голямо присъствие след клубовете от Англия имат тези от САЩ. Мейджър лийг сокър е представена от пет отбора - \"Лос Анджелис галакси\", \"Сиатъл саундърс\", \"Ню Йорк ред булс\", \"Ню Йорк сити\" и \"Ню Инглънд революшън\". Германия и Испания имат по четири отбора в топ 30, като лидерът в Примера дивисион \"Барселона\" е 13-и. Италия и Франция са с по три отбора, а Украйна, Китай и Русия - по един.", "date": "2018.01.05", "title": "\"Манчестър сити\" е футболният клуб с най-голяма финансова мощ"}
{"url": "https://www.dnevnik.bg/sviat/2018/01/05/3107104_siriia_i_palestina_sa_osnovni_temi_na_sreshtata_na/", "text": "Сирийската криза и израело-палестинското напрежение след решението на САЩ за Ерусалим ще са основна точка в дневния ред при посещението на турския президент Реджеп Тайип Ердоган в Париж по-късно днес. Очаква се двамата да обсъдят случващото се в Сирия и за бъдещето на сирийския президент Башар Асад - които частично се разминават - и евентуалния  мирен конгрес  в Сочи в края на месеца. Наскоро Ердоган каза, че Асад е \"терорисТ\" и е невъзможно в Сирия да има мир, ако той е на власт. Макрон обаче смята, че Франция трябва да настоява за преговори с всички страни в продължилия почти седем години конфликт и обещава, че ще последват \"инициативи\" за Сирия в началото на тази година. Източник на \"Ройтерс\" от Елисейския дворец отбеляза и че \"въпросът за човешките права също ще бъде повдигнат,\" без да уточнява подробности. Възможно е обаче да става дума за отговора, който даде Турция на неуспешния опит за преврат през юли 2016 г., уволнявайки или арестувайки хиляди по подозрение за връзки със сочения за ръководител духовник Фетхуллах Гюлен. В телефонен разговор през декември Ердоган и Макрон  договориха опит  да разубедят американския си колега Доналд Тръмп, който реши да признае Ерусалим за столица на Израел и предизвика гневната реакция на редица мюсюлмански държави. Тогава обаче Макрон също така помоли Ердоган за по-спокойна реакция след действията на Тръмп.", "date": "2018.01.05", "title": "Сирия и Палестина са основни теми на срещата на Ердоган и Макрон в Париж"}
{"url": "https://www.dnevnik.bg/evropa/2018/01/05/3106455_liliana_pavlova_predstavia_dnes_dva_klipa_za/", "text": "Министър Лиляна Павлова ще представи днес два видеоклипа, посветени на българското председателство на Съвета на Европейския съюз. Първият популяризира България и е със заглавието \"Няма как да не се влюбиш в нея от пръв поглед!\". Той разказва за страната през очите на двама герои, в чиито роли влизат актьорите Лорина Камбурова и Бойко Кръстанов. Видеото е продуцирано от Димитър Гочев, режисьор е Божидар Велинов, а сценаристи са Мирон Крумов и Мариана Събева. Днес ще бъде представен и клипът с приоритетите на българското председателство. На 1 януари България  пое ротационното председателство на Съвета на ЕС . През следващите шест месеца страната ще ръководи заседанията на Съвета, който обединява националните министри на всички страни от ЕС. България многократно посочи като един от главните си приоритети европейската перспектива на Западните Балкани. Други приоритети в програмата на българското председателство са бъдещето на Европа и младите хора, сигурност и стабилност в силна и единна Европа, цифрова икономика и умения на бъдещето.", "date": "2018.01.05", "title": "Лиляна Павлова представя днес два клипа за българското европредседателство"}
{"url": "https://www.dnevnik.bg/razvlechenie/2018/01/05/3107258_seksualnoto_nasilie_hvurlia_sianka_nad_nagradite/", "text": "Церемонията за раздаването на наградите \" Златен глобус \" в неделя ще бъде първият тест за това как кино индустрията ще реагира на сексуалния тормоз, масово разпространен в бизнеса. Жени планират да носят черно на червения килим, за да демонстрират подкрепата си към жертвите – както каза  Ева Лонгория , \"Време е за солидарност, не за мода\". Една от големите агенции отмени партито си, посветено на \"Златните глобуси\", за да финансира вместо това фонд за правна защита на пострадали. Знаменитости и продуценти, които някога са били влиятелни, се оказаха обвинени в  непристойно поведение , прогонени от филми и сериали или пренебрегнати в номинациите. Сред тях –  Харви Уайнстийн , срещу когото  свидетелстват  над  70 жени . Той отрича да е правил секс без съгласието на другата страна. До него се нарежда и  Кевин Спейси , от когото се оплакаха над 30 мъже. В  опит да потуши  първите обвинения  той се извини  на един от пострадалите и обяви, че е \"избрал да живее живота си като  гей мъж \", но  лавината  обвинения предизвика  премахването му от вече готовия филм  All the Money in the World и  уволнението му  от сериала \"Къща от карти\", както и разследване в един от  лондонските театри , в които е играл. \"Винаги съм гледала на сезона на наградите като на перфектен малък балон, в който всичко е магично и красиво, защото става въпрос за филми. Сега осъзнаваме, че си имаме собствени проблеми, по които да работим\", коментира пред \"Ройтерс\" сценаристката Емили Гордън. Най-тежката задача в неделя се пада на водещия на наградите  Сет Майърс,  който не би могъл да игнорира скандалите, но трябва да проведе весела церемония. Конфликти има и в актьорската гилдия – Мат Деймън бе критикуван, задето отбеляза, че обвиненията в изнасилване и в неудачни докосвания не могат да бъдат сравнявани; Роуз Макгауън пък нападна Мерил Стрийп, задето е мълчала за поведението на Уайнстийн.", "date": "2018.01.05", "title": "Сексуалното насилие хвърля сянка над наградите \"Златен глобус\""}
{"url": "https://www.dnevnik.bg/bulgaria/2018/01/05/3107029_sled_kato_muj_udria_glavata_si_v_nisuk_puten_znak/", "text": "След като мъж се блъска в ниско поставен пътен знак на кръстовището на ул. \"Паренсов\" и ул. Цар \"Иван Шишман\" в София, Столичната община е подменила знаците в района, за да отговарят на собствената ѝ наредба. За случая се разбира от  сигнал на сайта на общината , където е поместен и отговорът на местната власт. Според Наредба № 18 в населени места и селищни образувания разстоянието от настилката на тротоара до най-ниско разположената точка на пътния знак или допълнителната табела, поставени отстрани на платното за движение, е не по-малко от 2,25 m и не повече от 3,30 m. В наредбата се казва и, че пътните знаци се поставят според приложение № 12. Какво изобразява то вижте на снимката горе. Оказва, че не всички знаци отговорят на тези изисквания, като не е известно защо точно. \"На кръстовището на ул. Паренсов и ул. Шишман пътният знак е опасно нисък, в резултат на което разбих своята глава. Знакът е разположен в нарушение на НАРЕДБА № 18 oт 23.07.2001 г. за сигнализация на пътищата с пътни знаци\", пише той до общината и цитира текстовете от нормативния акт, на които не отговаря съответния знак. Последва реакция от местната власт, която му съобщава, че е направила проверка на указаното място и е констатирала нередности. Поради което е възложила на фирмата, поддържаща района, да подмени ниските знаци. Сходен отговор получи и \"Дневник\" - проверка на място на въпросните пътни знаци е установила, че с нови, които да отговарят на изискванията на Наредба 18. Пътните обозначение в района са поставени от общината, с изключение на знака за служебен абонамент и синя зона, който е поставен от центъра за градска мобилност, се допълва в отговора. Към момента знаците в района се монтират от фирма \"Трейс Груп Холд\" АД, а инвестиционният контрол се извършва от гражданското дружество \"Техникъл Юнивърсъл Фасилитис - ТЮФ\". Още на 19 декември са промени знаците, след като Столичната община го е възложила на фирмата. На гражданина са били изпратени снимки за това, обясниха за \"Дневник\" от \"Трейс Груп Холд\" АД. Предприятието отговаря за поддържането на знаците в четири столични района - Средец, Триадица, Витоша и Лозенец. По-ниско поставени знаци има и на други места в София. Такива се виждат на места по цялата столична улица \"Цар Шишман\". На въпроса дали след случая общината е възложила на фирмата подмяна на други знаци в районите, за които фирмата отговаря, оттам отговориха, че . Фирмата има задачи, които следва, след като общината ѝ поставя заданието. Накрая се подписва протокол за извършеното.", "date": "2018.01.05", "title": "След като мъж удря главата си в нисък пътен знак, Столичната община подмени няколко табели"}
{"url": "https://www.dnevnik.bg/zdrave/2018/01/05/3107154_v_keimbridj_otkriha_kak_alkoholut_uvelichava_riska_ot/", "text": "Пиенето на алкохол произвежда вреден химикал в тялото, който може да нанесе генетични увреждания в стволовите клетки и да ги предразположи към мутиране в ракови. Това показва ново британско проучване, публикувано в научните журнали тази седмица и цитирано от \"Ройтерс\". Проучвания отдвана са потвърдили връзката на алкохола с някои видове рак, включително и  като пряка причина за седем от най-разпространените онкологични заболявания . По тази причина Световната здравна организация класира алкохолните напитки в първата група по степен на вреда - тази на най-тежките и рискови вещества. Сега изследването на Медицинския изследователски център и лаборатория по молекулярна биология в Кеймбридж се опитва да даде отговор на въпроса защо, като търси обяснението за този ефект на генетично ниво. Чрез лабораторни експерименти, хромозомни анализи и секвениране на ДНК на мишки, учените открили точния механизъм, по който става увреждането на клетките заради алкохола. Известно е, че в основата на това увреждане стои веществото  , което самото тяло произвежда по време на молекулярната обработка на алкохола. Учените установили, че веществото поврежда конкретно  , като трайно нарушава генетичните им кодове. Оттам стволовите клетки, които имат свойствата да се трансформират в различни видове клетки според необходимостите на тялото, са с нарушени функции и могат да мутират в лоша за здравето посока. Някои видове рак се зараждат именно след увреждане на стволовите клетки и развиването им в злокачествени форми. Такива увреждания на стволовите клетки могат да се получат и заради други фактори, но без съмнение приемът на алкохол е водещ сред тях, поясняват британските изследователи. Според статистчески анализ от 2011 г., това е обяснението за около 4% от всички новодиагностицирани онкологични случаи във Великобритания. Над 12.8 хиляди болни всяка година са предизвикали заболяването си със злоупотреба с алкохол, припомня \"Ройтерс\". Същото ново проучване се опитва да установи и какви защитни механизми използват клетките в човешкото тяло, за да се пазят от вредното влияние на ацеталдехида. Първата естествена линия са група ензими, наречени  , които се опитват да разбият органичното съединение и да го усвоят като енергия. В лабораторните експерименти проличало, че при мишките, при които липсват такива ензими или те не функционират добре, се наблюдават четири пъти повече увреждания върху генетичния код под влиянието на вредното вещество. Има и втора естествена линия на защита в клетките - система от различни механизми, които се опитват да поправят повредите в ДНК щом ги усетят. Но в някои случаи и при някои хора (особено много при хората от азиатски произход), тези механизми са много неефективни и повредите върху генетичния им код са значително повече. Британските учени обаче предупреждават, че и при всички останали хора, рисковете от редовната консумация на алкохол са високи.", "date": "2018.01.05", "title": "В Кеймбридж откриха как алкохолът увеличава риска от рак на генетично ниво"}
{"url": "https://www.dnevnik.bg/sport/2018/01/05/3098950_grajdaninut_na_godinata_ili_koi_e_kolin_kapernik/", "text": "Чували ли сте за \"младотресение\"? Това  е думата на годината според речниците \"Оксфорд\" . Значението ѝ - \"значителна културна, политическа или социална промяна, произхождаща от действията на или под влиянието на младите хора\". Следвайки смисъла ѝ, можем да кажем, че Колин Каперник е в епицентъра на младотресение. Състезателят по американски футбол се оказа в основата на  цяло движение за борба за равенство между расите . Преди година и половина куотърбекът на \"Сан Франциско 49ърс\" даде тон за протести в Националната футболна лига (НФЛ), като първо остана седнал по време на националния химн на САЩ, а след това започна да коленичи. Актът на Каперник се превърна не само в израз на несъгласието на спортистите, а на цяло движение. \"Няма да остана прав и да показвам уважение към страна, която потиска чернокожите и всички с различен цвят на кожата. За мен това е нещо много по-голямо от футбола и ще бъде егоистично да го подминем. Постоянно виждаме тела по улиците, хора умират\", каза тогава Каперник. Правилникът на лигата тогава го защити, след като никъде не се посочва, че състезателите трябва да стоят прави по време на химна. Отборът му \"49ърс\" също застана зад него. Постепенно Каперник срещна много врагове, най-вече в НФЛ и в политическия елит, но спечели уважението на други спортни звезди. В протестите се включиха състезатели от НБА. Каузата се разрасна много извън спорта и се превърна в социално значимо движение в страната. Но доведе до много професионални трудности за Каперник, който остана без работа. От господин Никой до Супербоул Около куотърбекът никога не е скучно и това се вижда в кариерата му. Звездата на състезателя изгря през 2012 г., когато трябваше да замени титулярния играч на този пост в \"Сан Франциско\" Алекс Смит. Представянето му беше толкова добро, че \"49ърс\" не само бяха сензацията на сезона, а дори стигнаха до финалния мач \"Супербоул\". В него обаче \"Сан Франциско\" отстъпи на \"Балтимор рейвънс\", а това сякаш беше повратният момент в кариерата на Каперник. Той остана на пейката след завръщането на Смит, а след това качествата му постоянно бяха поставяни под съмнение. Редки възможности за изява, доста грешки, когато се озове на игрището, и критики заради неувереност във важните моменти съпътстваха кариерата на Каперник. Въпреки всичко през 2014 г. куотърбекът получи нов дългосрочен договор с \"49ърс\", при който можеше да заработи общо 126 милиона долара. От тях гарантираните бяха едва 13 милиона, а всичко останало беше в графата \"бонуси\" за изиграни мачове и постижения на отбора. Историята на един от най-обсъжданите играчи в НФЛ в момента е също толкова драматична, колкото и кариерата му. Той е отгледан в семейство на бели родители от полски произход – Рик и Тереза Каперник. Именно тях футболистът смята за истинското си семейство. Майката на играча Хайду Русо го ражда, когато е на 19 години, но тъй като е изоставена от бащата, дава сина си на семейство Каперник. Те от своя страна са изгубили две момчета преди това заради сърдечни проблеми. Лицето на лигата На 3 март 2017 г. Каперник и \"Сан Франциско\" разтрогнаха договора си, въпреки че куотърбекът започна в 12 от 15-те мача през сезона. Той стана свободен агент, но никой отбор не пожела да го ангажира. Или не се осмели. За известно време около Каперник спря да се шуми, но  протестите започнаха отново с пълна сила в края на септември . Тогава 28 от всички 32 тима от лигата протестираха по един или друг начин. Отзвукът беше толкова голям, че в полемиките се включи и американският президент Доналд Тръмп. \"Уволнете всеки играч, който не уважава САЩ и американския химн\", призова Тръмп чрез публикация в профила си в \"Туитър\". Според него повечето американци не са съгласни с протеста на играчите от НФЛ. Протестите продължаваха седмица след седмица, докато не се стигна до поредица срещи между ръководството на НФЛ, всички собственици на отборите, както и синдиката на играчите. Отсъстваше единствено човекът, от когото започна всичко – Колин Каперник. За началото на сезона куотърбекът не беше ангажиран от нито един отбор, а според някои от конспиративните теории има негласно споразумение между собствениците да не го привличат, за да не се стига до нови проблеми. Не така обаче мислят някои от най-големите звезди в НФЛ. Лидерът на \"Ню Инглънд пейтриътс\" и петкратен шампион Том Брейди каза, че Каперник заслужава втори шанс. Звездата от НБА Стеф Къри, който подкрепя протестите от първия им ден също изрази съпричастност. \"Нима той не е един от най-добрите 64 на своя пост? Не мисля, че Колин заслужава такова отношение. Та той изведе \"49ърс\" до \"Супербоул\", а и е едва на 30 години\", каза Къри. Голямата звезда в НБА Леброн Джеймс пък заяви, че Каперник му прилича на Мартин Лутър. Общото мнение за бившия куотърбек на \"Сан Франциско\" беше, че той поляризира лигата. Повечето му колеги го подкрепиха и показаха, че са общност, но много американци се настроиха срещу него. В някои щати, които се славят с по-консервативните си разбирания, не липсваха дори заплахи за живота на футболиста. Идеолог или черна овца \"Много пъти ме питат и отговорът ми всеки път е един и същ – ако имам възможност, ще го направя пак, ще коленича, защото вярвам в това\", каза наскоро Каперник. Той остана разочарован от отношението към себе си и поради тази причина  заведе дело срещу собствениците на отборите . Адвокатите на Каперник заявиха, че мирното и принципно изразяване на политически протест не трябва да бъде наказвано, нито да води до отказ за наемане на работа. \"Подобен прецедент застрашава всички патриотично настроени американци и ни връща към най-тъмните дни на нацията ни. Желанието да защити всички спортисти от подобно поведение е това, което накара г-н Каперник да подаде иска\", се казваше в изявлението им. Каперник се насочи към писането на книга, в която основна тема са протестите. Издателството One World сключи договор със спортиста, като ще му плати 1 милион долара, за да публикува неговата история. \"Той е идеолог, едно смело момче, което не се изплаши от всички политици и всички тези, които се крият зад обиди квалификации. Колин Каперник започна движение, без дори да го осъзнае\", каза наскоро рапърът Еминем. Носителят на 15 награди \"Грами\" оказа подкрепа на спортиста, записвайки двеминутно фрийстайл видео, в което разкритикува президента Тръмп. Във видеото рапърът от Детройт вдигна юмрук във въздуха, в подкрепа на Каперник. В края на миналата година Каперник беше определен и за \"гражданин на годината\" от американското мъжко списание GQ. Последният акт на подкрепа към куотърбека дойде от друг рапър – Пи Диди. Нюйоркчанинът, който е и успешен бизнесмен с лично състояние над 820 милиона долара, изрази желание да купи отбора от НФЛ \"Каролина пантерс\". Планът на Диди е от две стъпки: \"Имам желание да купя \"Каролина\" и съм напълно сериозен в намеренията си, още от 2003 г. имам подобна идея, дошло е времето за първи чернокож собственик\", каза рапърът и добави \"После ще взема в моя отбор Колин Каперник и ще го върна в НФЛ\".", "date": "2018.01.05", "title": "Гражданинът на годината, или кой е Колин Каперник"}
{"url": "https://www.dnevnik.bg/bulgaria/2018/01/05/3107414_julen_se_razgranichi_ot_stroitelstvoto_v_bansko/", "text": "Представители на концесионера на ски зоната в Банско - \"Юлен\", обявиха пред Нова телевизия, че дейността на фирмата няма нищо общо с прекомерното застрояване на Банско. В момента има празни сгради, вие говорихте за нови строежи, коментира Иван Обрейков, маркетинг директор във фирмата. Той посочи, че общината отговаря за леглата в града и че фирмата не предвижда друго освен изграждането на още един кабинков лифт с дължина 5.8 км. Проектът за него  бе представен вчера пред министъра на околната среда . Петър Петров, член на съвета на директорите на \"Юлен\", допълни, че общината в момента се опитвала да направи регулация на новопостроените осем квартала в Банско, към които нямало улици и друга общинска инфраструктура, Двамата обявиха още, че техният проект не предвижда изграждането на нови писти засега, а само на лифта, като върху 35% от трасето, върху което ще бъде, няма дървета. В отговор на въпрос Обрейков обяви, че протестите срещу застрояването на Пирин в България със сигурност са платени като не се ангажира от кого. В основата на протеста той постави \"екосемейства, които срещу пари са се заклели да пречат на всеки инвестиционен проект в България. Тези хора без пари няма да направят нищо\", заключи той. По въпроса за реалния собственик на дружеството \"Юлен\" Петров обясни, че то е българско юридическо лице, което си плаща данъците в България. Призна, че номиналният собственик е гражданин на Кипър, където е регистрирана компанията-собственик. Кой е реалният собственик знаели всички държавни институции, но той нямал право да го разкрива публично.", "date": "2018.01.05", "title": "\"Юлен\" се разграничи от строителството в Банско"}
{"url": "https://www.dnevnik.bg/sport/2018/01/05/3107417_serena_uiliams_zagubi_nadprevarata_s_vremeto_i/", "text": "Шампионката от Australian Open Серена Уилямс няма да може да защитава титлата си в надпреварата. Американката обяви, че все още не е готова да се завърне към големите мачове. Носителката на 23 титли от Големия шлем в тениса  роди дъщеря си Олимпия в началото на септември . \"Въпреки че съм супер близо, не съм там, където искам да бъда\", заяви Уилямс. Преди близо година тя спечели титлата в Мелбърн, а впоследствие се разбра, че по това време вече е била в осмата седмица на бременността си. \"Треньорът и щабът ми винаги са казвали, че се отива на турнир само когато си подготвен да изминеш целия път. Мога да се състезавам, но не искам просто да се състезавам. Искам да правя много повече от това, а за да го направя, ми е нужно още малко време\", каза американката. Преди дни  тя се завърна в игра в демонстративен мач, като загуби от Йелена Остапенко в Абу Даби . Това е нов удар за организаторите на Australian Open. Преди ден  Анди Мъри и Кей Нишикори обявиха, че няма да играят в Мелбърн . Все още се очаква потвърждение за Новак Джокович. Директорът на първия за годината турнир от Големия шлем Крейг Тайли заяви, че е бил в постоянен контакт с Уилямс. По думите му тя е направила всичко, за да успее да се включи. \"За нея никога не е достатъчно просто да участва\", каза той. Турнирът започва на 15 януари.", "date": "2018.01.05", "title": "Серена Уилямс загуби надпреварата с времето и пропуска Australian Open"}
{"url": "https://www.dnevnik.bg/evropa/2018/01/05/3107418_es_iska_da_e_nadejden_partnyor_na_kuba_na_fona_na/", "text": "Върховният представител на Европейския съюз за външната политика и сигурността Федерика Могерини представи ЕС като надежден партньор на Куба на фона на враждебността на САЩ при президента Доналд Тръмп, предаде \"Асошиейтед прес\", цитирана от БТА. ЕС е \"предсказуем и солиден\" партньор, който може да помогне на Куба в нейния политически преход и бавно и колебливо икономическо отваряне, каза Могерини вчера в края на двудневно посещение в страната. Миналата година ЕС и Куба подписаха споразумение за нормализиране на дипломатическите си отношения след дълъг период на блокаж заради европейските искания за подобряване на положението с човешките права в комунистическата държава, припомня \"Асошиейтед прес\". \"Ние сме последователни и нямаме непредсказуемост или внезапни промени в нашите политики\", каза Могерини в явна  критика към президента на САЩ , който се отметна частично от политиката на своя предшественик на поста Барак Обама за възстановяване на отношенията с Куба. Брюксел и Хавана обещаха нова ера в двустранните отношения на основата на взаимно уважение и интереси, отбелязва ДПА. \"Напълно готови сме да продължим напред\" на базата на новото споразумение, което влезе в сила през ноември, заяви кубинският министър на външните работи Бруно Родригес. В края на визитата Могерини се срещна и с кубинския президент Раул Кастро,  който се очаква да се оттегли от поста  през април, предадоха \"Франс прес\" и \"Ройтерс\". В икономически план тя обяви, че миналата година ЕС е станал най-големият търговски партньор на Куба, след като вече бе чуждестранен инвеститор номер едно на острова. През 2016 г. двустранният стокообмен е достигнал 2.4 милиарда евро. Върховният представител на ЕС за външната политика и сигурността подписа в Куба три споразумения за сътрудничество на обща стойност 49 милиона евро - в областта на възобновяемите енергийни източници (18 милиона евро), селското стопанство (21 милиона евро) и културата (10 милиона евро). Първият Съвместен съвет ЕС-Куба ще се събере на 28 февруари, за да придвижи прилагането на тези спогодби, а в края на този месец делегация на Европейската инвестиционна банка ще посети острова, обърна внимание Могерини. По време на визитата си тя неколкократно разкритикува ембаргото на САЩ срещу Куба и изрази съжаление, че администрацията на Тръмп е променила курса към страната, отбелязва \"Ройтерс\". Според дипломатически източници ЕС усеща възможности в Куба, предвид предстоящото оттегляне на Раул Кастро и започналите пазарно ориентирани реформи. \"Смятам, че Европа има потенциал и интерес да следва независим дневен ред в Куба по икономически и политически въпроси в името на стратегически цели\", коментира високопоставен латиноамерикански дипломат. Той отбеляза, че \"Куба не струва толкова скъпо и има много символно значение в цял свят. В същото време тя балансира нарастващото руско и китайско влияние.\" Ричард Файнбърг, икономист и експерт по Латинска Америка и Куба в Института \"Брукингс\", отбеляза, че островната страна има балансирана външна търговия. На нито една държава не се пада дял от над 20 процента от кубинския стокообмен, посочи той.", "date": "2018.01.05", "title": "ЕС иска да е надежден партньор на Куба на фона на враждебността на САЩ"}
{"url": "https://www.dnevnik.bg/evropa/2018/01/05/3107420_ungariia_i_irlandiia_sa_protiv_harmoniziraneto_na/", "text": "Унгария и Ирландия изразиха вчера силна съпротива срещу всякакви опити за хармонизиране на корпоративни и други данъчни правила в Европейския съюз, предаде \"Ройтерс\". Според Будапеща и Дъблин подобни действия ще навредят на конкуренцията на единния пазар. Унгария, която разчита силно на чуждестранните инвестиции за икономиката си, има най-ниския корпоративен данък в ЕС от 9%. Ирландският корпоративен данък от 12.5 на сто също е сред най-ниските в ЕС. Данъчното облагане е важен елемент от конкуренцията, заяви унгарският премиер Виктор Орбан на съвместна пресконференция с ирландския си колега Лио Варадкар. \"Не искаме да се сблъскваме с регулация на ЕС, която би вързала ръцете на Унгария в данъчната политика, независимо дали става дума за корпоративния данък или за някой друг. За нас данъчната хармонизация не е желана посока\", подчерта Орбан. В ЕС се правят опити за хармонизиране на данъчната основа, но тези усилия срещат силна съпротива, припомня \"Ройтерс\"./БТА", "date": "2018.01.05", "title": "Унгария и Ирландия са против хармонизирането на данъците в ЕС"}
{"url": "https://www.dnevnik.bg/na_put/2018/01/05/3106690_svatbata_-_ako_ne_e_goliama_pone_da_e_grucka/", "text": "Над 2020 чуждестранни двойки са заявили желание да отпразнуват сватбите си в Гърция и Кипър през 2018 и 2019 г. Това е резултатът от работата на платформата BookYourWeddingDay, която посредничи на новобрачните от март 2017 г. , пише \"Катимерини\". Желаещите са предимно британци, но идеята се рекламира също в Ливан, Израел, Русия, САЩ, Канада и Австралия. Гърция и Кипър са идеални за провеждане на сватбено тържество заради мекия климат, слънцето и морето. Освен това празнуването излиза много по-евтино за британските двойки, които в родината си трябва да плащат общински данък, равен на целия разход, ако гостите бъдат закарани в Гърция, твърди изданието. Електронната платформа се ангажира да преодолее цялата бюрокрация, която досега е усложнявала твърде организацията на гражданския ритуал. \"Процесът беше съвсем кошмарен доскоро\", казва пред изданието Мария Еврипидес, основател и главен изпълнителен директор на базираната в Никозия компания. Заинтересованите страни трябвало да подават молби до съответните служби чрез туристически агент или местен представител и да чакат осем седмици за отговор. Междувременно цените на хотелите и самолетните билети за желаните дати растели. Сега компанията поема организацията както на административно ниво, така и осигурява допълнителните услуги - фотограф, гримьор, сватбен агент. Резултатът е, че всяка двойка довежда средно 30 гости, а средната продължителност на престоя е 10 дни. Предпочитани от младоженците са островите Кос, Родос, Крит, Санторини и Скиатос. Платформата продължава да се развива с версия на сайта на руски език като планира да разшири дейността си в Мексико и Доминиканската република.", "date": "2018.01.05", "title": "Сватбата - ако не е голяма, поне да е гръцка"}
{"url": "https://www.dnevnik.bg/sviat/2018/01/05/3107014_protestite_v_iran_moje_da_ukrepiat_poziciite_na/", "text": "Хиляди хора в цял Иран са по улиците. Според тях много неща не са както трябва в ислямската система и дори президентът реформатор Хасан Рохани се съгласи открито с това. Духовникът показа разбиране към протестите, които критикуват режима и разтърсват страната от миналия четвъртък. Демонстрациите вече не са в подкрепа на реформите, а за смяна на режима, която може да засегне и Рохани. Лозунги като \"Молли, засрамете се, идете си с мир\" и \"смърт на диктаторите\" едва ли подлежат на тълкуване. Според иранския върховен духовен лидер аятолах Али Хаменей, това вече не са протести, а по-скоро въстание, подбуждано отвън. Той нарича демонстрантите \"наемници\", на които е платено да вредят на Ислямската република. Макар много критици да са по улиците обаче, много други си стоят у дома. Мнозина от групата на онези, които не протестират публично, все още вярват в пътя на реформите и се съмняват, че базираният на религията политически апарат може така лесно да бъде свален с демонстрации. Сред скептиците са такива бивши политически затворници като Фейзола Арабсорхи. Той смята, че смяна на режима ще влоши още повече нещата. Арабсорхи и много други се бориха ожесточено за реформи в системата и не искат да станат свидетели на необмислени протести, проправящи път за завръщане на власт на иранските хардлайнери. \"Като президент на скандинавска страна\" Дилемата на Иран е в това, че на практика реформаторите в правителството са и сред критиците на режима. Един от тях е първият вицепрезидент Есхак Джахангири. \"Реформите изискват време, а пътят към демокрация е дълъг и неравен\", казва той. Популярният реформатор се опасява също, че сегашните протести може да се окажат в полза на твърдолинейните. Шефът му, президентът Рохани, обаче наистина смята протестите за законно право на хората. Според него обаче те трябва да са мирни и да минават по \"законни\" канали.  Подобна умереност предизвиква гняв у независимите анализатори. \"Това е абсолютна безсмислица\", каза за призива на Рохани един политолог, пожелал да запази анонимност. \"Той говори така, сякаш е президент на скандинавска страна\", отбеляза политологът. Нито министерството на правосъдието, нито това на вътрешните работи ще разреши някога протести, в които има и най-малък намек за критика към режима, обясни той. В страна, където дори на умерения бивш президент Мохамед Хатами (управлявал от 1997 до 2005 г.) беше поставен етикет \"дисидент\", не може да има законни канали, чрез които редовите граждани да изразят протеста си, допълва политологът. Потвърждение за това негово виждане са двамата лидери на Зеленото движение - бившият премиер Мир-Хосейн Мусави и бившият председател на парламента Мехди Каруби. От близо седем години двамата са под домашен арест, а престъплението им е, че критикуваха манипулираното преизбиране на хардлайнера Махмуд Ахмадинеджад на президентските избори през 2009 г. \"Никой досега не е протестирал по-мирно и законно от тези двама души\", коментира техен поддръжник, поискал да остане неназован. Усилията на Рохани да им върне свободата след победата си на президентските избори през 2013 г. досега са безрезултатни. \"Един толкова безсилен президент не би трябвало да говори за законни канали за протести\", каза активистът, отправяйки критика, която според наблюдатели се споделя от много привърженици на Рохани. Реформистите, подкрепящи Рохани Има обаче и други мнения по въпроса. \"Никой не е платил по-скъпо за правото на свобода на хората от Мусави\", казва Мохамед Алтаха, който се занимава с изследване на медиите. Въпреки че е под домашен арест, през май миналата година Мусави гласува за Рохани и политиката му за реформи. Водачът на Зелените знае по-добре от всички демонстранти, че демокрация се постига чрез избори, а не с лозунги по улиците, допълва Алтаха. Двайсет и три годишният жител на Техеран Маджид е безработен и не мисли много за подобни дебати. Вече повече от четири години той възлага напразни надежди на Рохани и реформаторите. Сега протестира, защото не вижда перспектива при управлението на ислямския режим. Маджид още живее с родителите си, но след като завършил училище, не успял да влезе да следва в университет и продължава да е без работа. Не може и да излиза, тъй като няма пари. \"Едва ли може да стане по-лошо за мен. Това е животът ми, така че нямам какво да губя\", казва младият мъж./БТА", "date": "2018.01.05", "title": "Протестите в Иран може да укрепят позициите на твърдолинейните"}
{"url": "https://www.dnevnik.bg/evropa/2018/01/05/3107422_novoto_pravitelstvo_v_avstriia_planira_da_oreje/", "text": "Управляващата в Австрия коалиция между консерваторите и крайната десница възнамерява да ореже социалните плащания за деца, живеещи в чужбина. Правителството изрази убеждение, че подобна мярка не е в разрез с правилата на Европейския съюз срещу дискриминация, предаде \"Ройтерс\", цитирана от БТА. На 18 декември кабинетът на канцлера Себастиан Курц встъпи в длъжност, два месеца след като неговата консервативна Австрийската народна партия (АНП) спечели парламентарните избори. Тя  сключи коалиционно споразумение  с антиимигрантската Австрийска партия на свободата (АПС). Така Австрия стана единствената западна страна с крайнодясна партия в управлението. Сред управляваните от АПС  са министерствата  на вътрешните и външните работи, на отбраната и социалните грижи. В началото на двудневно правителствено заседание в замъка Зегау близо до границата със Словения Курц заяви, че правителството ще ореже социалните помощи за децата на хора, пребиваващи в Австрия, ако тези деца живеят в чужбина, в страни с по-нисък стандарт на живот. \"В системата има една вградена несправедливост, че ако например две деца дори не живеят в Австрия, а в Румъния, това значи, че близо 300 евро на месец биват превеждани към Румъния, което се равнява почти на средния доход там\", каза пред репортери Курц в присъствието и на лидера на АПС Хайнц-Кристиан Щрахе. Детските надбавки зависят от възрастта на децата и броя им, но започват от около 114 евро на месец за единствено дете. \"Ще постигнем решение на заседанието на кабинета така, че изплащанията на детски надбавки за чужбина да не са в същия размер, както досега\", заяви Курц. По думите му приспособяването на тези плащания към жизнения стандарт в страната, където живее даденото дете, ще спести \"над 100 милиона евро (на година)\". Това бледнее на фона на спестяванията на средства в размер на 2.5 милиарда евро, които австрийското правителство възнамерява да направи през тази година, отбелязва \"Ройтерс\". Курц заяви, че обявената вчера мярка е залегнала толкова бързо в правителствения дневен ред, тъй като е била една от най-лесните за подготвяне. Тя е част от по-обширна правителствена програма, предвиждаща да се намалят данъци, социалните помощи за бежанците, както и да се ограничи за пет години достъпът на новопристигнали имигранти до голяма част от услугите на социалната система. Австрия граничи с осем страни, включително Чехия, Словакия, Унгария и Словения, където заплатите са значително по-ниски. Източноевропейците представляват голям дял от работната ръка в някои сектори като здравния и строителния. За 2016 г. австрийската държава е превела 273 млн. евро в чужбина за страни от ЕС и Европейското икономическо пространство, под формата на социални плащания за 132 000 деца. Миналата година Европейската комисия разкритикува Германия заради подобно намерение да ореже детските надбавки, което впоследствие беше изоставено. Вчера Брюксел реагира сдържано, отбелязва \"Ройтерс\".", "date": "2018.01.05", "title": "Новото правителство в Австрия планира да ореже детските надбавки за чужбина"}
{"url": "https://www.dnevnik.bg/evropa/2018/01/05/3107426_cheshkoto_finansovo_ministerstvo_moje_da_se_otkaje_ot/", "text": "Чешкото финансово министерство предложи да се откаже от финансовата субсидия на Европейския съюз за проект, разследван от полицията, който подкопа шансовете на правителството на малцинството да спечели вот на доверие в парламента, предаде \"Ройтерс\", цитирана от БТА. Субсидията от два милиона евро бе отпусната пред 2008 г. на ферма и конферентен център, който сега е собственост на \"Агроферт\" - най-големия чешки работодател, създаден от тогавашния бизнесмен Андрей Бабиш и притежаван от него, докато той го прехвърли в доверителен фонд миналата година. Проектът, наречен \"Щъркелово гнездо\",  е в центъра на обвиненията срещу Бабиш , който бе номиниран за премиер след като неговата партия спечели парламентарните избори през октомври 2017 г. Според тези обвинения Бабиш е манипулирал собствеността върху проекта с цел да спечели финансиране, на което не е имал право. Този скандал е главната причина останалите политически партии да откажат да влязат в коалиция с партията АНО (\"Действие на недоволните граждани\") на Бабиш. Заради него правителството на малцинството,  оглавявано от Бабиш , се очаква да загуби вота на доверие в парламента, насрочен за идната седмица. Бабиш отрича да е вършил нещо нередно и казва, че случаят е изфабрикуван от неговите опоненти, страхуващи се, че той ще подеме борба срещу корупцията. Случаят се разследва от чешката полиция, която обвинява Бабиш и други хора в измама, както и от ОЛАФ - Европейската служба за борба с измамите. Министерството на финансите обяви днес, че съгласно писмо от Европейската комисия е препоръчало на местните власти, занимаващи се с управлението на евросубсидиите, да оттеглят исканията си за финансиране на редица проекти, по които се водят разследвания от полицията или от ОЛАФ. Бабиш и неговите говорители досега не са коментирали новото развитие на случая. \"Щъркелово гнездо\" - конферентен център и ферма край Прага, не бе посочил собствениците си, когато поиска евросубсидия. Финансирането, получено по европрограмата за бедните региони в ЕС, бе предназначено за малък бизнес - изискване, на което фирмата \"Агроферт\" на Бабиш не би могла да отговори. Тя обаче бе собственост на \"Агроферт\" преди това, а сега отново е собственост на \"Агроферт\". Бабиш бе обвинен в измама с евросубсидия по това дело, но след като бе избран в парламента получи парламентарен имунитет. Очаква се долната камара на парламента да гласува за сваляне на имунитета му в близките седмици. ОЛАФ приключи своето разследване по случая и изпрати препоръките си на чешките власти, но засега неговите заключения не са оповестени, защото според чешката държавна прокуратура това би повлияло на разследването в страната.", "date": "2018.01.05", "title": "Чешкото финансово министерство може да се откаже от европари за бивша фирма на премиера"}
{"url": "https://www.dnevnik.bg/sviat/2018/01/05/3107433_bivshiiat_prezident_fuhimori_izleze_na_svoboda_v_peru/", "text": "Бившият президент на Перу Алберто Фухимори излезе на свобода след спорно помилване на фона на политическа криза в страната, предадоха световните агенции и БТА. Седемдесет и девет годишния Фухимори,  осъден на 25 години затвор  за престъпления срещу човечеството и корупция, излезе на инвалидна количка от клиниката в столицата Лима, където бе настанен. След 12 години в затвора той бе помилван от президента Педро Паблу Кучински и се извини за  случилото се, докато е бил на поста . Медицински екип стигна до заключението, че бившият президент страда от сериозно заболяване, което не е животозастрашаващо, но е прогресивно, дегенеративно и нелечимо. Помилването на Фухимори предизвика протести в Перу. Този инженер от японски произход, който управлява южноамериканската страна с желязна ръка в периода 1990 - 2000 г., все още разделя обществото. За едни той е човекът, победил партизанската маоистка групировка \"Сендеро Луминосо\" (\"Сияйна пътека\") и дал тласък на икономическото развитие на Перу. Други обаче си спомнят най-вече авторитарните му методи и присъдата му, издадена за две масови убийства, извършени от \"ескадрон на смъртта\" по негово нареждане. Фухимори бе помилван от Кучински, след като миналия месец перуанският президент изненадващо оцеля при гласуване за импийчмънт, инициирано заради получаване на подкупи от бразилската строителна компания \"Одебрехт\" (Odebrecht). Кучински бе изоставен от собствените си съюзници, но оцеля при вота в контролирания от опозицията парламент благодарение на привържениците на Фухимори. Преди да бъде избран на поста, перуанският президент изрично обеща да не помилва бившия авторитарен лидер.", "date": "2018.01.05", "title": "Бившият президент Фухимори излезе на свобода в Перу след спорно помилване"}
{"url": "https://www.dnevnik.bg/bulgaria/2018/01/05/3107455_policiiata_otcepi_chast_ot_ul_alabin_v_sofiia_zaradi/", "text": "Полицията отцепи част от ул. \"Алабин\" в София заради мъж, заплашващ да се нарани с нож, съобщи БНТ. Около 8 ч. в МВР е получен сигнал за мъж, който иска да се самонарани с нож. Той се беше скрил в помещение на трафопост. Два часа по-късно мъжът беше задържан от полицията, след като излезе сам от мястото, където престоя близо два часа, и влезе в полицейския автомобил, спрял на метри от него. Преди това той хвърли ножа, с който заплашваше, че ще се самонарани, съобщи БНР. На мястото има полицейски автомобили и линейка. Все още е затворена за автомобили и пешеходци улица \"Алабин\" в отсечката от Съдебната палата до площад \"Македония\".", "date": "2018.01.05", "title": "Полицията отцепи част от ул. \"Алабин\" в София заради мъж, въоръжен с нож"}
{"url": "https://www.dnevnik.bg/evropa/2018/01/05/3107435_rusiia_e_gnevna_ot_ekspulsiraneto_na_jurnalistka_ot/", "text": "Русия осъди експулсирането на руска журналистка от Латвия и задържането на нейния съпруг, също журналист, заплашен от експулсиране, предаде \"Франс прес\", цитирана от БТА. Според канал \"Русия 24\" журналистката е обвинена, че заплашва латвийската национална сигурност, и трябва да напусне страната в рамките на 24 часа. \"Франс прес\" отбелязва, че това развитие идва на фона на напрежението между малката балтийска република и нейния внушителен съсед. Олга Курлаева, кореспондент в Латвия на руската държавна телевизия ВГТРК, бе експулсирана от страната на базата на \"абсурдни обвинения, че заплашва националната сигурност\", реагира гневно говорителката на руското министерство на външните работи Мария Захарова. Тя отбеляза, че обвиненията напомнят на онези, \"използвани от тоталитарните системи през 30-те години на ХХ век в Испания и Германия\". Говорител на латвийската гранична охрана съобщи, че руснак, живеещ в столицата Рига, е бил задържан в съответствие с имиграционните закони и ще бъде експулсиран. Възможно е това да е Анатолий Курлаев, съпруг на Олга Курлаева и кореспондент на руската телевизия \"Център\". Мария Захарова каза, че той е бил задържан в Латвия и е заплашен от експулсиране. \"Абсолютно ясно е, че латвийските власти, с мълчаливата подкрепа на Брюксел, преследват целта да премахнат изцяло нежеланите медии от медийното пространство в страната\", изрази възмущение говорителката на руското външно министерство. Тези експулсирания стават на фона на напрежението между Русия, от една страна, и Латвия, Литва и Естония, от друга. Трите балтийски републики са обезпокоени от ролята на могъщия им съсед в конфликта в Украйна и анексирането на Крим, отбелязва \"Франс прес\". През май Естония експулсира двама руски дипломати, на което Русия отговори с аналогична мярка.", "date": "2018.01.05", "title": "Русия е гневна от експулсирането на журналистка от Латвия и задържането на съпруга й"}
{"url": "https://www.dnevnik.bg/bulgaria/2018/01/05/3107456_turciia_a_ne_ogradata_po_granicata_s_neia_spira/", "text": "Оградата по границата между България и Турция има своята роля по възпирането на нелегални мигранти, но действията на Турция имат по-съществена рола за това, обяви в сутрешния блок на Би Ти Ви посланикът на България в Анкара Надежда Нейнски. Тя допълни, че Турция като голяма държава има и повече възможности да реагира на такива ситуации. Посочи, че голямата ангажираност на страната в опазването на границата от нелегално преминаване се дължи и на добрите отношения с България. На въпрос дали не са основателни критиките към премиера Бойко Борисов за добрите отношения с турския президент Ердоган, чиито действия срещат неодобрение от международната общност, посланикът посочи, че поддържането на добри отношения на Балканите, което прави България, е капитал, който дава различни плодове. Нейнски посочи още, че твърде острата риторика както от страна на Турция, така и на ЕС трябва да се смекчи и че въпреки развитието на отношенията за Турция ЕС си остава основен приоритет. За ремонта на така наречената Желязна църква в Истанбул посланикът посочи, че реално Турция е дала много повече от официално обявените 2.5 млн. евро за различни реставрационни мерки в продължение на години. Допълни, че ремонтните дейности не са спирали дори в моменти на изостряне на отношенията между България и Турция.", "date": "2018.01.05", "title": "Турция, а не оградата по границата с нея, спира повече мигранти, обяви посланик Нейнски"}
{"url": "https://www.dnevnik.bg/sviat/2018/01/05/3107437_severna_koreia_se_suglasi_da_pregovaria_s_juga_za_pruv/", "text": "Северна Корея е приела предложението за преговори на високо равнище с Южна Корея другата седмица, предадоха световните агенции, като цитираха южнокорейската информационна агенция \"Йонхап\". Тя се позова на министерството на националното обединение. На 2 януари Югът  предложи на Севера  среща на високо равнище в граничното селище Панмунджом на 9 януари, за да обсъдят участието на севернокорейски спортисти в зимните олимпийски игри в южнокорейския курорт Пьончан другия месец, както и други въпроси от взаимен интерес за подобряване на двустранните отношения. Ден по-късно Северна Корея  възстанови \"горещата линия\"  в демилитаризираната зона на полуострова. Сега затворената комунистическа страна е изпратила послание, в което казва, че приема предложението на Юга за преговори във вторник. Подробности не бяха дадени, пише БТА. Последната среща между представители на двете държави беше преди две години - в края на 2015 г. Двете Кореи предприеха тези стъпки за подобряване на обтегнатите си отношения след период на повишено напрежение заради амбициите на Севера да развива своята ядрена и ракетна програма. Представител на южнокорейския президент, цитиран от \"Йонхап\" и Би Би Си, казва, че приоритетът на срещата ще са игрите в Пьончан и евентуалното участие в тях на севернокорейски атлети. Според него обаче ще има и \"разговори за подобряване на връзките между Юга и Севера, след като участието на Севера в олимпиадата се договори окончателно\".", "date": "2018.01.05", "title": "Северна Корея се съгласи да преговаря с Юга за пръв път от 2 години"}
{"url": "https://www.dnevnik.bg/bulgaria/2018/01/05/3106792_kratki_novini_ucheni_shte_izsledvat_kosti_za_da/", "text": "Учени отново ще изследвани кости, за да докажат дали са на Хаджи Димитър Целта е да се установи дали останките, които се съхраняват в историческия музей в Сливен, са на войводата или на друг участник в четата му, съобщава БНР. Досега костите са изследвани три пъти - от БАН през 1935 г., от Държавна сигурност през 1954 г. и през 2017 г. от антрополога акад. Йордан Йорданов. Според становището на академик Йорданов и първите две изследвания, това не са костите на Хаджи Димитър. С поредното изследване сега ще се заемат учени от Национален парк-музей \"Шипка Бузлуджа\". Те ще търсят жени от рода на Хаджи Димитър за вземане на сравнителен ДНК анализ. Община Пазарджик удължи бедственото положение заради боклука Бедственото положение е в сила до 15 януари, гласи заповед на кмета Тодор Попов. По този начин общината ще има възможност да сключи договор с временен оператор за експлоатация на новото депо за битови отпадъци, така че то да заработи. Общината трябваше да затвори старото си сметище, тъй като то не отговаря на европейските еконорми. Същевременно обаче, новото депо, което ще обслужва осем общини в област Пазарджик, не може да заработи заради  обжалвания на процедурата за избор на оператор . \"Да, България\" иска проверка на кандидата за Общинска банка След като в края на 2017 г. \"Да, България\" поиска да се спре опорочената, според партията, процедура за  продажба на Общинска банка , сега в публична позиция се иска БНБ да провери обстойно кандидата - регистрирания в Лихтенщайн фонд Novito Opportunities. Партията припомня, че Комисията за защита на конкуренцията е разрешила сделката. Посочва се, че на никой етап от процедурата не е проверено кой стои зад фонда.  Според партията  той е с неизвестен собственик и източник на капитала, а освен това е основан през юли 2017 г. \"Спаси София\" иска 12 пъти повече пари за тротоарите Гражданската организация Спаси София ще внесе в Столична община програма за ремонт на тротоарите в столицата, която ще позволи годишно да се обновяват приблизително 238 км от тях. За целта ще са нужни 25 млн. лева или с дванадесет пъти повече от сега. \"Общата дължина на уличната мрежа на София е около 3400 км и подобна програма би могла да гарантира пълно обновление на тротоарните настилки за около 25 години\", пресмятат от организацията. Грузия осъди Михаил Саакашвили на три години затвор Тбилиси ще поиска екстрадицията му от Украйна, където той е активна фигура в опозицията. Бившият държавен глава бе осъден за злоупотреба с президентските си правомощия, използвани за да укрие доказателства за убийството на банкера Сандро Гиргвлиани и да помилва четирима осъдени за престъплението от 2006 г. Първата реакция на Саакашвили бе, че присъдата е незаконна. В профила си във \"Фейсбук\" той написа: \"Присъдата\" на грузински съд, който е под контрола на най-големия частен акционер на \"Газпром\" (бившият премиер Бидзина Иванишвили) е напълно незаконна и противоречи на всички международни и национални норми, както и на здравия разум\". Саакашвили добави, че самият факт, че го съдят заради това, че е използвал правото си да помилва, говори за политическия характер на процеса. Порои причиниха наводнения и свлачища в Южна Германия Пътища и имоти са наводнени в провинциите Баден-Вюртемберг, Бавария и Райнланд-Пфалц. Корабоплаването по горното течение на река Рейн, както и по два от притоците ѝ - Мозел и Некар, е спряно. В гр. Санкт Блазиен временно бяха евакуирани около 150 души, а в Хайделберг река Некар преля и наводни булевард.  Метеоролозите прогнозират още дъждове в близките дни и се очаква нивото на реките да продължи да се покачва. Число на деня: 900 хил. българи с имен ден през януари През януари са Васильовден, Йордановден (Богоявление), Ивановден, Антоновден и Атанасовден, напомнят от НСИ. Имен ден имат също Теодосий (11.01), Татяна (12.01), Евтим (20.01), Максим (21.01) и Григорий (25.01). Най-голям е броят на празнуващите имен ден на Цветница (1 април) - 374 хил. жени и мъже. Най-наситен откъм имени дни е декември, като всеки втори ден някой има повод да почерпи, за да се слави името му. Днес е Зимен Кръстовден Ден преди Богоявление се отбелязва празникът, известен още като Водици. Според вярванията днес се пропъждат така наречените \"мръсни дни\". В християнския смисъл това са \"некръстените\" дни, в който новороденият Исус Христос не е получил все още Светото Кръщене. Срещу Йордановден небето се отваря, но само праведните могат да го видят и да си пожелаят нещо, вярва народът. Трапезата днес е постна. Имен ден празнуват Кръстьо и Кръстана. Нападение над горски служители За грубото нападение край Роман съобщиха от Изпълнителната агенция по горите пред БНР. При проверка на конска каруца, натоварена с дърва за огрев в землището на село Струпец, горските инспектори били нападнати от група роми, въоръжени с брадви, мачете и моторни триони. Нападението не спряло дори и след изстрелите във въздуха, които горските произвели, затова служителите се оттеглили, при което по тях са хвърлени брадви и мачете като едно от оръжията се забило в предното стъкло на служебния автомобил. За съдействие са извикани служители на полицията в Роман, които са взели показания и разследват случая.", "date": "2018.01.05", "title": "Кратки новини: Учени ще изследват кости, за да докажат дали са на Хаджи Димитър"}
{"url": "https://www.dnevnik.bg/sviat/2018/01/05/3107468_fbr_e_zapochnalo_novo_razsledvane_na_fondaciiata_na/", "text": "Министерството на правосъдието в Съединените щати е наредило, а Федералното бюро за разследване е поело ръководна роля в ново разследване срещу фондацията на семейство Клинтън с цел да се изясни дали тя е получавала пари от спонсори в замяна на политически услуги, или е извършвала други незаконни дейности в периода, когато Хилъри Клинтън беше държавен секретар на САЩ. Това съобщава електронното издание  The Hill , цитирайки източници от правораздавателните органи и неназован свидетел, предаде БТА. Агенти на ФБР са започнали разследването от Литъл Рок - столицата на щата Арканзас - мястото, откъдето тръгна политическата кариера на Бил и Хилъри Клинтън и бе основана тяхната фондация. Очаква се разследването да продължи през близките седмици. Според представители на администрацията ФБР се опитва да изясни дали съпрузите Клинтън са обещавали и предоставяли политически отстъпки в замяна на благотворителна дейност и дали донорите на фондацията са обещавали да наливат пари в нея в замяна на постигане на определени правителствени цели. Разследването трябва също така да изясни дали необлагаеми с данъци активи на фондацията не са били превеждани на лични сметки и дали те не са били използвани за лични цели.  The Hill цитира неназован свидетел, разпитан от ФБР в рамките на разследването, според когото на този етап то се фокусирало върху това дали донорите на благотворителните инициативи на семейство Клинтън са се радвали на благосклонно отношение от администрацията на президента Барак Обама. Според изданието обаче давността е проблем в това разследване, тъй като тя е 5 години за повечето федерални нарушения, а Клинтън не е на поста от началото на 2013 г. В края на миналата година правосъдното министерство на САЩ обеща на Конгреса, че ще преразгледа някои от разследванията, приключени по време на двата мандата на Обама. Президентът Доналд Тръмп многократно в последните месеци е наричал Хилъри Клинтън \"измамница\" в \"Туитър\", настоявайки на въпроса защо нито едно обвинение не е повдигнато срещу нея и съпруга ѝ заради дарения, получавани от фондацията. За тях  от години пишат  редица издания в САЩ, а републиканците искат дори специален прокурор, който да разгледа въпроси, свързани с дейността ѝ.  Министерството в момента преразглежда и възможни спорни моменти около приключения случай с класифицираната информация, получавана и предавана от Хилъри Клинтън на  личния ѝ имейл сървър . Уволненият директор на ФБР Джеймс Коми заключи през 2016 г., че тя е била \"изключително небрежна\" в работата си с класифицирана информация, но  не поиска обвинения , тъй като не може да докаже, че тя и сътрудниците ѝ са нарушили закона. По-късно, дни преди президентските избори, спечелени от Тръмп, разследването  беше подновено  за кратко.", "date": "2018.01.05", "title": "ФБР е започнало ново разследване на фондацията на Бил и Хилъри Клинтън"}
{"url": "https://www.dnevnik.bg/bulgaria/2018/01/05/3107489_vunshnoto_ministerstvo_posuvetva_bulgarite_v_sasht_da/", "text": "Министерството на външните работи посъветва всички българи, които се намират в района или близо до периметъра на снежната буря, която е обхванала Източното крайбрежие на САЩ, да следят внимателно метеорологичната обстановка, както и да се осведомяват за текущата ситуация от местните медии. Оттам уточниха още, че цялата информация за времето в САЩ може да бъде следена на страниците на посолството във Вашингтон във  \"Фейсбук\" , както и в  \"Туитър\". Дипломатическата ни мисия в столицата, както и генералните консулства в Ню Йорк, Чикаго и Лос Анджелис допълват, че на Източния бряг на САЩ има виелици, затворени пътни участъци, обилни снеговалежи и силен вятър. Най-засегнати са градовете, които се намират в щатите Мериленд и Масачузетс на брега на Атлантическия океан. Местните власти препоръчват на жителите да внимават по време на шофиране, да проверят автомобилите си преди път, да се обличат добре и да не предприемат рисковани излизания в опасното време. От външното министерство допълват, че необичайно студено време и рекордно количество сняг има и в южните щати Флорида, Джорджия и Южна Каролина.", "date": "2018.01.05", "title": "Външното министерство посъветва българите в САЩ да следят внимателно метеорологичната обстановка"}
{"url": "https://www.dnevnik.bg/sport/2018/01/05/3107488_mesi_imal_klauza_za_napuskane_na_barselona_pri/", "text": "Звездата на \"Барселона\" Лионел Меси има специална клауза в новия си договор, свързана с  темата за отделянето на Каталуня , съобщава \"Мундо\". Според информацията в споразумението подробно е описано какво ще е бъдещето на играча, ако се стигне до обявяване на независимостта на провинцията. В договора пише, че при отделяне на Каталуня Меси ще остане в клуба единствено ако отборът продължи да се състезава в Примера дивисион или бъде приет в първенството на Англия, на Германия или на Франция. В противен случай аржентинецът може да си тръгне. След дълги преговори през ноември  Меси поднови договора си с \"Барселона\" до 2021 г . В него е заложена клауза за откупуването на аржентинеца от 700 млн. евро. \"Мундо\" уточнява, че при обявяване на независимост на Каталуня и неучастие на клуба в някое от водещите първенства в Европа нападателят може да си тръгне, без да дължи сумата от клаузата.", "date": "2018.01.05", "title": "Меси имал клауза за напускане на \"Барселона\" при отделяне на Каталуня"}
{"url": "https://www.dnevnik.bg/evropa/2018/01/05/3107490_za_bulgarite_evropredsedatelstvoto_e_shans_za_natisk/", "text": "Председателството на Съвета на Европейския съюз е голям момент за България и българите го знаят, коментира Крисчън Оливър от авторитетното издание \"Политико\". По думите му това се вижда и в  медиите , които следят много внимателно въпроси като корупцията в страната и връзките с Русия. Оливър отбелязва, че новините от България през последните две години не са били особено добри, и припомня бежанската вълна и банковата криза през 2014 г. Българите знаят, че сега са в светлината на прожекторите и всички ще гледат към тях много внимателно. По думите му в България цари широкото усещане, че хората не искат собствената им страната да изглежда зле, но в същото време смятат, че политическата класа е изключително лоша и трябва да бъде наказана и да бъде държана отговорна за неработещата съдебна система. Според него българите харесват идеята, че ще бъдат в центъра на вниманието, което може би ще накара политиците да започнат да работят добре. Хората не искат страната им да бъде опетнена на световната сцена, защото това е завладяваща държава, към която всеки българин е привързан, и смятат, че политическата класа я съсипва, коментира експертът. По думите му съществува надежда, че ще има един технократски елит, който ще помага за ежедневните дейности, свързани с европредседателството. Това не са политиците, които се виждат всеки ден в София, а хората, които ще могат да помагат зад сцената, допълва Оливър. На въпроса дали политическите партии ще работят заедно, за да помогнат България да изглежда добре, или всъщност ще се борят помежду си и ще използват платформата на председателството, за да печелят политически точки у дома, Оливър отговаря, че вътрешните борби са голям проблем и печеленето на точки вероятно ще бъде по-важно от това всички да си сътрудничат. Оливър е автор на текста за \"Политико\" за  \"удоволствията и капаните на слабо познатата столица на страната\" , станал познат като наръчник за еврочиновниците, които София ще посрещне по време на европредсеателството. По този повод той отбелязва, че столицата в момента изживява нещо като бум и макар да не е най-красивият град в Европа, притежава енергия и характер.", "date": "2018.01.05", "title": "За българите европредседателството е шанс за натиск върху политическия елит, смята експерт"}
{"url": "https://www.dnevnik.bg/sviat/2018/01/05/3107481_erdogan_zaplashi_sasht_che_sporazumeniiata_im_s/", "text": "Турският президент Реджеп Тайип Ердоган предупреди в петък, че двустранните правни споразумения със САЩ \"губят валидност\" и \"така ще бъде занапред\" след решението на американски съд по дело за заобикаляне на санкциите срещу Иран. В сряда  Мехмет Хакан Атила , бившият заместник-директор на \"Халкбанк\", беше признат за виновен за участие в схема, набавяла средства на ислямската република. Процесът, в който турско-иранският търговец на злато Реза Зараб се превърна от обвиняем в основен свидетел, предизвика гнева на Анкара, след като показанията на Зараб замесиха имената на високопоставени политици,  включително самия Ердоган . Според свидетеля той лично е одобрил участието на две банки в схемата по времето, когато е бил премиер. \"Ако това е разбирането на САЩ за правосъдие, тогава светът е обречен\", каза Ердоган пред журналисти преди посещението си във Франция, цитиран от \"Ройтерс\" и \"Хюриет дейли нюз\". Това беше и първият му коментар по темата от присъдата насам. \"Съединените щати трябва да ни извинят, но законите в нашите двустранни отношения и двустранните правни споразумения между нас губят валидност. С тъга казвам това, но така ще бъде отсега нататък.\" Ердоган не уточни за кои споразумения става дума, но добави, че Вашингтон \"осъществява... серия заговори и те не са само правни, но и икономически заговори\". Според него присъдата на банкера е била \"пълна с противоречия\" и това трябва да накара САЩ да се замислят за съдебната си система. Турция настоява, че случаят се основава на фалшиви доказателства, и обвинява американски съдебни представители, че са свързани с живеещия в САЩ духовник Фетхуллах Гюлен, обвиняван от Анкара за неуспелия опит за преврат през лятото на 2016 г.", "date": "2018.01.05", "title": "Ердоган заплаши САЩ, че споразуменията им с Турция \"губят валидност\" заради съдебно решение"}
{"url": "https://www.dnevnik.bg/evropa/2018/01/05/3107512_azbukata_e_akcentut_v_art_instalaciiata_v_brjuksel_po/", "text": "Българската арт инсталация, която ще бъде разположена в сградата на Съвета на Европейския съюз по повод европредседателството, носи името Abecedarium Bulgaricus. По традиция държавата, която поема ротационното председателство, разполага в атриума на сградата Justus Lipsius тематични произведения на изкуството. Автор на българския проект е д-р Венелин Шурелов в сътрудничество със студенти и преподаватели в магистърската програма \"Дигитални изкуства\" в Националната художествена академия в София, отбелязват на сайта на българското председателство. Инсталацията се състои от 30 кутии, всяка от които има метална рамка и страни от полупрозрачен плексиглас, устойчиви на натиск. Те съдържат по една лазерно изрязана буква от азбуката. Специален сензор реагира при сядане и активира високоговорител, който произнася оригиналното звучене на буквата. През останалото време буквите се включват автоматично на случаен принцип. Кутиите и кабелите са позиционирани свободно, но представляват и визуална метафора за връзките между буквите в образуването на думи. Другият акцент от проекта е представянето на Владимир Димитров–Майстора с 25-минутен филм, посветен на българския художник. Клипът е създаден от д-р Шурелов през 2014 г. по покана на фонд \"13 века България\". Освен него в чакалнята на председателството на етаж 50 в сградата Justus Lipsius ще бъде прожектирана и серия от филми, които интерпретират елементи от историческото наследство чрез съвременни визуални средства. Всеки месец мултиканалната видеоинсталация ще представя различен проект. На още няколко локации ще бъдат представени колекция мебели на български дизайнери, серия принтове на студенти и преподаватели от Националната художествена академия, 28 дървени фигури като символично представяне на съюза между 28-те държави членки, книги, фотоалбуми и др.", "date": "2018.01.05", "title": "Азбуката е акцентът в арт инсталацията в Брюксел по повод европредседателството"}
{"url": "https://www.dnevnik.bg/detski_dnevnik/2018/01/05/3107557_viktoriia_i_aleksandur_sa_predpochitanite_imena_za/", "text": "Виктория и Александър са най-предпочитаните имена за родените през миналата година деца, съобщиха днес от Националния статистически институт. За момчетата следват Георги, Мартин, Димитър и Иван, а при момичетата Мария, Никол, Рая и Александра. Александър измести Георги  като най-предпочитано име през 2016 година. От НСИ отчитат, че в последните години се увеличава броят на новородените с имена на български ханове и царе - Борис, Калоян, Симеон, Аспарух и други. Челната тройка сред десетте най-често срещани имена при момичетата - Виктория, Мария и Никол се запазва вече трета година. Най-разпространените мюсюлмански имена при момчетата и през 2017 г. са Емир и Мерт, а при момичетата са Елиф и Мелек. През 2017 г. двойно име са получили 273 момчета и 468 момичета, като разнообразието при тях е изключително голямо. При новородените през миналата година се запазва тенденцията за по-голямо разнообразие при имената на момичетата (2 939 имена) отколкото на момчетата (2 452 имена), но разнообразието е по-малко от предходната година. Окончателни данни за ражданията през миналата година още не са разпространени, но към 30 декември те бяха 56 197, или с 4720 по-малко, отколкото през 2016-та.", "date": "2018.01.05", "title": "Виктория и Александър са предпочитаните имена за родените през миналата година (графика)"}
{"url": "https://www.dnevnik.bg/sviat/2018/01/05/3107510_novata_kniga_za_trump_izliza_dnes_sled_opit_na/", "text": "Новата книга за президента на САЩ Доналд Тръмп, разпространени откъси от която предизвикаха спорове, ще бъде публикувана още днес, а не във вторник, както бе предвидено първоначално, съобщиха нейният автор и издател, цитирани от \"Франс прес\" и \"Гардиън\". По-рано адвокатите на държавния глава заплашиха да предприемат незабавно действия за блокиране на нейното публикуване. \"И ето. Вие можете да си купите (книгата и да я четете) утре. Благодаря, г-н президент\",  написа в \"Туитър\"  авторът Майкъл Улф.  Вчера адвокати на президента на САЩ призоваха да бъде спряно незабавно разпространението на книгата Fire and Fury: Inside the Trump White House. Това стана ден след като публикувани откъси от нея разбуниха духовете, а самият Тръмп каза, че тя е \"пълна с лъжи\" и че никога не е давал на Уолф достъп до Белия дом, какъвто авторът твърди, че е имал.  Авторът Майкъл Улф описва първата година от престоя на Тръмп в Белия дом като постоянен хаос и интриги около президент, осмиван от собствените си сътрудници, отбелязва \"Франс прес\", цитирана от БТА. Уволненият бивш главен стратег на Белия дом  Стивън Банън  е цитиран да определя среща на представители на предизборния щаб на Тръмп с руснаци като предателство (още за най-спорните твърдения в нея  можете да прочетете тук ). Американското президентство осъди \"смешните лъжи\" на една книга, натруфена с \"таблоидни клюки\". Според правни експерти всички евентуални съдебни искове на Тръмп срещу автора и издателя, както и срещу Стивън Банън, почти сигурно са обречени на провал и може да доведат до още позорни разкрития, предаде \"Ройтерс\".", "date": "2018.01.05", "title": "Новата книга за Тръмп излиза днес след опит на адвокатите му да я спрат"}
{"url": "https://www.dnevnik.bg/biznes/2018/01/05/3107501_eksperti_ne_ochakvat_poskupvane_na_hranite_zaradi_toka/", "text": "Не се очаква поскъпване на основните храни в резултат на по-високата цена на тока, която ще започнат да плащат предприятията от началото на февруари. Това коментираха в студиото на БНТ енергийни експерти. В края на 2017 г. се разбра, че предприятията са получили писма от доставчиците си на ток, които ги уведомяват, че токът за тях ще поскъпне с 30-60%. Конкуренцията ще държи цените на стоките Константин Стаменов, председател на Българската федерация на индустриалните енергийни консуматори, обясни, че най-засегнати от по-високата цена на тока са старите големи предприятия, които са големи консуматори на електроенергия, но са засегнати и малките производства - машиностроене, хранително-вкусовата промишленост и др. Обясни обаче, че днес няма производител, на когото поскъпва някоя суровина и той автоматично да пренесе това поскъпване върху крайния си продукт. Причината за това е конкуренцията в различните сектори, играчите в които се справят кой както може. Това обаче става за сметка на свиване на планирани инвестиции, съкращаване на производство или работници и др. След като се разбра за поскъпването на тока, няколко асоциации предупредиха, че това ще се отрази на крайните цени на стоките, които произвеждат, но това още не е факт. Как се стигна дотук С въвеждането на борсата за електроенергия преди време се очакваше това да доведе до спад на цените за фирмите, които купуват оттам. Енергийният експерт Атанас Тасев обясни пред БНТ, че в началото на борсовата търговия токът там е струвал с около 20 лв. за киловатчас по-евтино от този на регулирания пазар, от който се снабдяват домакинствата. Напомни обаче, че в крайната цена на тока доста висок дял имат разходите по снабдяването, а техните компоненти се определят от регулатора. Константин Стаменов допълни, че в момента на борсата участват само два производителя на ток - АЕЦ \"Козлодуй\" и ТЕЦ \"Марица-изток 2\", а купувачи са около 50 хил. фирми. Между тях стоят 20 или 30 търговци на ток. Според него либерализацията на енергийния пазар в момента е асиметрична, а липсата на достатъчно конкуренция води до изкривявания. В същото време от думите му се разбра, че регламентът, по който работи пазарът, не е изчистен от дефекти, поради което са възможни спекулации, които не само няма как да бъдат установени от регулатора, но не може и да бъдат санкционирани. И той на свой ред даде пример със спекулативни сделки, извършени за няколко секунди през август на стойност 100 млн. лв. Те са сключени на непазарни цени и остават несанкционирани. Определи това като разрешение за някои участници в движението да минават на червен светофар. \"Трябва да се подреди пазарът, да се довършат реформите, не може цялата икономика да зависи от един пазар, който не е прозрачен\", заключи експертът. Борсата за ток гони инвеститори Атанас Тасев обясни и че ако не се довърши започналата либерализация на пазара на ток, то няма да са налице ясни ценови сигнали за инвестиции в сектора, което включва и проекти като АЕЦ \"Белене\". \"Кой нормален инвеститор ще дойде, ще хвърли милиарди левове, без да знае има ли пазар, под масата или над масата се продава ток. Ако искаме да имаме здрава енергетика, тоест здрава икономика, трябва да има нормално функциониращ пазар на ток\", коментира той. Довършването на либерализацията означава и видим спад в цените на електроенергията. Стаменов обясни, че както и при другите стоки не е нормално цената на едро и дребно да е една и съща. Няма как да купите тир портокали на цена за килограм, каквото би била, ако си купувате само килограм, илюстрира той. Допълни, че в другите страни с либерализиран пазар съотношението между цена на едро и дребно е едно към 2, 4 и дори 6. Последният случай е в Германия.", "date": "2018.01.05", "title": "Експерти не очакват поскъпване на храните заради тока за производителите"}
{"url": "https://www.dnevnik.bg/politika/2018/01/05/3107571_ravenstvo_mejdu_muja_i_jenata_ednopolovi_brakove/", "text": "Ратификацията на Истанбулската конвенция, която  съдържа редица мерки срещу домашното насилие,  е предизвикала бурен дебат сред членовете на кабинета \"Борисов\" 3. От публикуваната стенограма на заседанието на Министерския съвет на 3 януари т.г., когато правителството реши да предложи на парламента да ратифицира конвенцията, се разбира, че \"Обединените патриоти\" настояват за отлагане на това решение. Мотивите на вицепремиера Красимир Каракачанов - имало думи и изрази като \"трети пол\", можело да се стигне до претенции за \"еднополови бракове\" или да се даде възможност \"във времето всевъзможни организации, защитаващи тези различни хора, да претендират, да съдят държавата и да я осъждат\". Колегата му Валери Симеонов не е разтревожен само за това \"дали ще има бракове от третия вид или от втория вид\", а и от \"допускането на възможност за въвеждане в образованието на такива панели, текстове, които да разясняват на децата, че те не са той и тя, а са то\". Премиерът Бойко Борисов им обяснява, че е запознат от правосъдния министър Цецка Цачева, че \"конвенцията касае равенството между мъжа и жената\". Вицепремиерът Екатерина Захариева разяснява, че \"конвенцията е за защита от домашното насилие и текстовете в нея са за обучение - от най-ранна детска възраст предвиждат точно създаване на толерантност между мъже и жени, разчупване на стереотипи в част от държавите, че жената може да бъде подлагана на домашно насилие и това да се приема за нормално\". Колегата й Каракачанов обяснява, че има някои общности, в които бият жените, а \"някъде и жените бият мъжете\". В крайна сметка решението да се предложи на Народното събрание да ратифицира Истанбулската конвенция е прието с 11 гласа \"за\" и  8 - \"против\" . \"Против\" гласуват Красимир Каракачанова, Валери Симеонов, Нено Димов, Емил Караниколов, Владислав Горанов, Ивайло Московски, Красимир Вълчев и Кирил Ананиев. Каракачанов. За много години, господин премиер, уважаеми колеги! Имам предложение точка 1 и точка 6 от дневния ред  , които са взаимно свързани, да отпаднат от днешния дневен ред докато се направи едно по-широко обществено обсъждане от гледна точка на съмненията, които поражда ратификацията на така наречената Истанбулска конвенция. Разбира се, тя касае правата на жените и равенството между половете, но в самата конвенция има заложени изрази и думи, които създават сериозно основание в обществото за съмнение, че те могат да бъдат използвани впоследствие като опит да се налагат нетрадиционни разбирания по отношение на половете, като трети пол, оттам да се претендира за еднополови бракове и т. н. – неща, които сериозно тревожат нашето общество. Защо казвам, че са свързани? Защото в самата Национална програма за превенция и защита от домашно насилие, в още в Раздел І \"Институционални и организационни мерки\", се казва, че трябва ратифициране на Конвенцията на Съвета на Европа, така наречената Истанбулска конвенция. Оттам нататък има неща, които, според мен, трябва да бъдат терминологично изяснени, за да не будят съмнение в обществото, като примерно в Раздел ІІ: \"Ранна превенция на насилието, основано на пола, в т. ч. и домашното насилие чрез джендър обучения на деца в предучилищна възраст\". Има още неща: \"Национална програма на Министерството на образованието и науката и въвеждане на джендър проблематиката в програмите и предметите за обучение\". В Раздел ІІІ: \"Повишаване на квалификацията на учителите в предучилищните групи в детските градини и училищата за въвеждане на джендър тематиката в обучението на деца в ранна възраст\" и т. н. и т. н. Много добре знам какво означава джендър, но ако помните, навремето имаше една конвенция за националните малцинства, която една немалка група държави отказаха да я приемат и ратифицират. Ние тогава, въпреки обясненията, които дадохме, че това ще доведе, въпреки, че нашата Конституция ясно гарантира индивидуалните човешки права и не говори за колективни малцинствени права, приемането на тази конвенция за малцинствата през 1999 година, въпреки нашите предупреждения тогава беше приета без интерпретираща декларация, беше ратифицирана от парламента и както виждате вече колко години – 17-18 години, на тази основа ни се тропосват всякакви претенции, съдебни дела и т. н. Ако ние приемем тази програма без да изчистим терминологията, аз предлагам просто да се преработят тези терминологични проблеми, тоест – тези термини, които създават проблеми в обществото, тогава да я приемем, а самата конвенция да бъде по-широко обществено обсъдена – Истанбулската конвенция, и ако е необходимо, за да има спокойствие в обществото, ако е толкова важна, макар че 11 държави европейски не са я приели и ратифицирали – страни членки на Европейския съюз, да се приеме с интерпретираща декларация, в която се гарантира, че полът е биологична категория, а не е въпрос на измишльотина или някой може да измисли още 12-13 пола, каквито практики има в някои държави и в Европейския съюз и извън него. Това ми е предложението. Цачева.  Уважаеми господин министър-председател, уважаеми господа заместник министър-председатели, дами, уважаеми колеги, противопоставям се на това предложение за оттегляне на точка 1 и 6, точка 6 е предложението за приемане на проекта на закон за ратифициране с последващо одобрение от Парламента. Предлагам, обаче, за да отпаднат съмненията, които бяха изказани, първо точка 6 да разгледаме, да се опитам да отговоря на притесненията на колегите и след това се приеме планът. Несъстоятелни са опасенията, които имат. Самият Европейски съюз подписа конвенцията през юни месец 2017 година. Всичките държави членки са подписали, 17 от тях са я ратифицирали. Не е вярно твърдението, че 11 отказват. По тази логика, след като до днешното заседание не е било внесено за разглеждане, някой би се позовал отвън, че и България отказва да ратифицира, но това не е вярно. Вчера има поздравително писмо от господин Тимерманс за това, че заместник-министърът е участвала в дискусия. Заявили сме ангажиментите още с подписването през 2016 година към Истанбулската конвенция и трябва да извървим стъпките напред. Категорично няма да се променя Конституцията, категорично няма да се въвеждат различни бракове, освен тези между мъж и жена, така както е предвидено в Конституцията. Освен това, ползваме правото си, предвидено в самата конвенция, да предложим ратификация с редица резерви там, където текстовете не съответстват на нашето законодателство. Няма място за притеснения по този въпрос. Симеонов. Аз не възразявам да се промени дневният ред, ако колегите го приемат и Вие, господин министър-председател. Лично аз изцяло поддържам позицията на моя колега и партньор господин Каракачанов, още повече, че ако Вие, госпожо Цачева, твърдите, че няма опасност, за мен има пък, точно обратното – много голяма опасност и не толкова от това дали ще има бракове от третия вид или от втория вид, и аз вече не знам как да ги нарека, малко се обърквам с терминологията, но по-скоро ме притеснява допускането на възможност за въвеждане в образованието на такива панели, текстове, които да разясняват на децата, че те не са той и тя, а са то. Това съм го видял в други държави, не ми се ще да го виждам в България. Така че мисля, че сериозният риск е прекаленото коментиране, обсъждане и въвеждане в образованието на този въпрос. България все пак е държава с традиции, слава Богу, имаме още традиции в тази област и не мисля, че трябва ние да бъдем причината те да бъдат променяни и да се даде някаква друга посока, най-малкото защото това няма да се приеме от обществеността и от българския народ. Захариева. Уважаеми господин премиер, уважаеми колеги, аз също подкрепям предложението на госпожа Цачева – нека да дадем възможност да се докладва и да обсъдим проекта на решение, с което се предлага ратифициране на конвенцията. За съжаление, според мен се създава погрешно впечатление – конвенцията е за защита от домашното насилие и текстовете в нея за обучение от най-ранна детска възраст предвиждат точно създаване на толерантност между мъже и жени, разчупване на стереотипи в част от държавите, че жената може да бъде подлагана на домашно насилие и това да се приема за нормално. Там няма никакъв текст нито за признаване и задължения на държавите, които ще я ратифицират да признаят еднополови бракове, нито текстове, които противоречат на нашата Конституция. Всъщност, точно за това отне почти година от подписването да се предложи за ратификация, за да се направи анализ дали част от текстовете на конвенцията противоречат на нашата Конституцията, защото такова е изискването. Ако противоречат, първо трябваше да изменим Конституцията, след което да я ратифицираме. Много често все още, за съжаление, сме свидетели, че в България има такива стереотипи на случаи за домашно насилие, които години наред продължават и понякога водят до фатален край. Всъщност, текстовете на конвенцията въвеждат задължение на държавата да се грижи за жертвите на домашно насилие, като, ако това може би ви притеснява, мен лично не – се дава възможност на това, че и мъжът може да бъде жертва на домашно насилие, тоест – грижа за жертвите. Затова предлагам наистина да обсъдим конвенцията, за да можем с госпожа Цачева да отговорим на аргументите, аргумент по аргумент, защо това е погрешно възприятие за конвенцията. Поне аз това, което съм прочел и съм информиран от министър Цачева е, че конвенцията касае равенството между мъжа и жената. Каракачанов.  Господин премиер, Конвенцията няма задължителен характер. Така ни обясняваха и 99-та година за Конвенцията за малцинствата, но тя на практика има. Ако ти я ратифицираш без забележки или без интерпретираща декларация, означава, че всички текстове вътре ти ги приемаш. В текстовете в Истанбулската конвенция има някои термини, има и положения, които, гарантирам Ви отсега, ще дадат възможност във времето всевъзможни организации, защитаващи тези различни хора, да претендират, да съдят държавата и да я осъждат. Само ще спомена организациите, които са участвали в общественото обсъждане на различни етапи от работата на създадената към Министерството на правосъдието на Междуведомствена работна група за въвеждане в българското законодателство на принципите и изискванията на Истанбулската конвенция: Фондация \"Анимус\" (не знам какво означава), Фондация \"Джендър алтернативи\", Българският хелзинкски комитет, Сдружение \"Център НПО\" в Разград (не знам какво е), Фондация \"Български център за джендър изследвания\", другите са безобидни и има една девета Младежка \"ЛГБТ организация в действие\". Извинявайте, това най-малкото поражда съмнения, защото тези хора одобряват подобно нещо. И затова има държави, които категорично отказват да я приемат: Словакия, Унгария, нищо, че са подписали в началото, Хърватия, Чешка република, Гърция, Унгария, Ирландия, Литва, Латвия, Естония, Люксембург, Словашката република и Обединеното кралство. Защо се налага точно на 3 януари да го правим това? Аз съм съгласен с програмата, която е направена от Министерството на вътрешните работи, просто трябва да сменим терминологията и да прецизираме някои от текстовете и тя касае действително темите с насилието. Не съм съгласен, че на нас едва ли не ни трябва някаква нова конвенция, която да гарантира равенство между половете. Равенството между половете е гарантирано с Конституцията на Република България, в която се казва, че не се прави разлика по отношение на правата на гражданите на база на пол, етнически произход, религиозна принадлежност, образование и т. н. Добре, да предположим, че има проблеми със семейното насилие – да, има в някои общности и това е факт, бият жените, а някъде и жените бият мъжете. Съгласен съм, но ако ние искаме да изчистим проблема с една конвенция, набързо приета, без широко обществено обсъждане, може би ще отворим врата за нови претенции с перспектива и няма да решим проблемите. Това е въпрос на национално законодателство. Ако обаче изработим и бележките, и интерпретираща декларация при ратификацията на Конвенцията, ние ще вържем попа, за да е мирно селото, както се казва. И точно от тази гледна точка моето предложение беше – няма смисъл да го правим по един или друг начин, да бързаме Министерският съвет да гласува еди колко си на трима, четирима против, няма смисъл. Дайте да го обмислим, една-две седмици не е фатално. Единадесет държави са, не сме ние последната. Да се направи широко обществено обсъждане. Между другото, господин премиер, може би и останалите колеги, и аз сме получили едно писмо от 30 организации, а не от девет.  Ако ми позволите, господин премиер, списъкът на държавите, на които се позовава господин Каракачанов, е некоректен. Ратифицирали: Австрия, Белгия, Германия, Дания, Естония  Казах кои не са.  Финландия, Франция, Италия, Кипър, Малта, Нидерландия, Полша, Португалия, Румъния, Словения, Испания и Швеция, като Естония и Румъния, както и ние, я ратифицират и предложението е с резерви. Изрично в проекта на закон, аз се надявам коментаторите да са прочели самата конвенция и проекта на закон, който предлагаме, за да се види, че текстовете, които са несъвместими с нашето законодателство, ние предлагаме с резерви да бъдат ратифицирани. Тоест, те да не действат по отношение на България. Освен това, Европейският съюз подписа като цяло Конвенцията през юни месец 2017 година. Няма да бъде добър знак държава, председателстваща Съвета на Европейския съюз в момента, да отлагаме, тъй като вече е извървян пътят на общественото обсъждане. Финалният заключителен акт беше в Съвета по прилагане на актуализираната стратегия. И пак подчертавам – единодушно през декември месец е подкрепена, като там коректно са дискутирани притесненията член по член. Имам възможност да дам яснота на възраженията така, както са направени от господин Каракачанов и господин Нено Димов в процедурата по междуведомствено съгласуване. Приели сме корекция от страна на министъра на финансите, от вицепремиера по правосъдната реформа и министър на външните работи. Огледано е, съобразено е и нищо повече няма да се получи от едно ново обществено обсъждане. На мен не ми е ясно под каква форма и как трябва да бъде направено, и ако отложим какво ще се случи в рамките на няколко седмици? Защото дебатът върви от няколко години. Той предхождаше подписването на самата Конвенция, това го направихме, припомням, по времето на Председателството на България на Комитета на министрите на Съвета на Европа през 2016 година, беше широко аплодирана тази наша крачка. Категорично не е вярно, че останалите 11 държави я отхвърлят. Просто те са в процедура за ратификация. Няма пречки да я внесем в Народното събрание и там да се проведе широкият й дебат и обсъждане. Там ще си защитим позициите. Но всяко едно възражение много внимателно е преценено от екипа на министерството и имаме готовност да поясним за какво става дума. Но несъстоятелни са твърденията, че, виждате ли, който мине ще му даваме статут на бежанец, само защото ще се позове на трети пол. Няма такова нещо. Категорично не е вярно, категорично не е вярно. Спекулативно се поднася такова тълкуване.  Добре, дайте да гласуваме точката с направените забележки от Валери Симеонов – да се махнат чуждиците, и от Каракачанов, да се изчистят и ясно да се произнесат. Говорим за първа точка. Кои са \"против\"? Против са: Красимир Каракачанов, Емил Караниколов, Нено Димов, Кирил Ананиев, Ивайло Московски, Валери Симеонов. Приемаме първа точка с направените забележки  Решението за ратификация на Истанбулската конвенция е точка шест.  Който е съгласен, тъй като я дискутирахме, и който е против, моля да вдигне ръка. Които са против да вдигнат ръка. Красимир Каракачанов, Емил Караниколов, Красимир Вълчев, Нено Димов, Кирил Ананиев, Ивайло Московски, Владислав Горанов и Валери Симеонов – осем. Да вдигнат ръка тези, които са \"за\", гласуват само министрите – 11. Приемаме точка 6 с направените забележки от Симеонов и Каракачанов за изчистване на интерпретиращите възможности и най-вече по чуждиците. Приемаме точка 6.", "date": "2018.01.05", "title": "\"Равенство между мъжа и жената\", \"еднополови бракове\", \"децата ще учат, че са То\" - дебат в кабинета за Истанбулската конвенция"}
{"url": "https://www.dnevnik.bg/biznes/2018/01/05/3107574_danail_papazov_e_kupil_tec_varna_s_kredit_ot_pib/", "text": "В края на миналата година е приключила сделката по смяна на собствеността на неработещия ТЕЦ\"Варна\". Преди той бе собственост на ЧЕЗ (CEZ), но чешката компания я продаде на варненската компания \"Сигда\", която се контролира от семейството на бившия транспортен министър Данаил Папазов. На 20 декември акциите са били прехвърлени, съобщава  \"Капитал\" . Изданието отбелязва, че в новото ръководство на купеното дружество влиза и друга свързвана с Делян Пеевски фигура - Георги Христозов, който оглавяваше държавни енергийни фирми, включително БЕХ. Цената на сделката не е публична, а Папазов отказа да я уточни заради клауза за търговска тайна в договора му с CEZ. Сумата е поне 24 млн. евро, ако се съди по отпуснатия на \"Сигда\" кредит от Първа инвестиционна банка (ПИБ) за 24.2 млн. евро на 13 декември. Новият собственик на \"ТЕЦ Варна\" подготвя рестартирането на 210-мегаватовия шести блок след подмяна на горивната база от въглища на газ, както и отваряне на прилежащото пристанището за товаро-разтоварна дейност на зърнени храни. По график това трябва да стане до няколко месеца. Търси се финансиране за ремонти в размер на до 20 млн. лв., като за дейностите, които текат на площадката в момента, са осигурени средства на кредит от български банки, обясни Папазов. Папазов е дългогодишен директор на държавното \"Пристанище Варна\", включително и по времето, когато в предприятието започва кариерата си депутатът от ДПС Делян Пеевски, а в кабинета \"Орешарски\" е транспортен министър. Пред \"Капитал\" той заяви, че финансира покупката с банков кредит от българска банка, чието име няма да оповести. Покупката на ТЕЦ-а стана чрез фирмата \"Сигда\", в която синът му Станислав държи 52%, а дъщеря му Ивелина - останалите 48%.", "date": "2018.01.05", "title": "Данаил Папазов е купил ТЕЦ \"Варна\" с кредит от ПИБ"}
{"url": "https://www.dnevnik.bg/bulgaria/2018/01/05/3107516_muj_narushil_ogranichitelna_zapoved_i_zastrelial/", "text": "Софийският градски съд (СГС) призна Венцислав Василев за виновен за убийството на по-младата си с над 20 години втора съпруга, която застреля с пет куршума в столичния квартал \"Лагера\" през август миналата година. Наказанието му е затвор за 13 години и 4 месеца. Той е осъден и да плати на двете деца 500 хил. лв. за това, че е отнел живота на майка им. Делото премина по съкратената процедура, след като подсъдимият призна вината си. По тази причина и присъдата е намалена с 1/3. Тя не е окончателна и подлежи на обжалване и протест. 64-годишният мъж застреля съпругата си пред очите на нейна приятелка, след което се предаде в полицията. Той е обвинен и за незаконно държане на огнестрелно оръжие.  Разследването на прокуратурата установи, че Василев и съпругата му били в лоши взаимоотношения и живеели разделено.  Тя се грижела за двете им малолетни деца момичета, а при срещите им мъжът бил агресивен и отправял заплахи към нея. По нейна молба спрямо Василев била издадена заповед за защита по реда на Закона за защита от домашно насилие. На 18 август жената подала жалба в районната прокуратура, че съпругът ѝ я притеснява и не спазва издадената от Софийски районния съд заповед и тъй като притежавал огнестрелно оръжие, тя се притеснява за живота си. В ранния следобед на същия ден жената била със своя приятелка в заведение в кв. \"Лагера\", когато към тях се приближил Василев. След поредно пререкание със съпругата си, той извадил пистолет и я застрелял с 5 куршума. Случаят предизвика сериозно обществено внимание за насилието над жените. Престъплението съвпадна с друго подобно, при което млад мъж уби приятелката си, след което изостави трупа ѝ в апартамента, в който живеят, и тръгна с личния си автомобил към Черноморието. И тогава се разбра, че в  продължение на години МВР и прокуратурата са отказвали да обърнат внимание  на сигналите за насилие и заплахи, които бившата съпруга на Стефан е изпращала. Веднага след този случай ръководството на МВР и държавното обвинение заявиха решимост за справяне с проблема. Уж заради случая оставка подаде и районният прокурор на София Петър Белчев (всъщност истинската причина да напусне поста са констатирани нарушения при случайното разпределение на делата).", "date": "2018.01.05", "title": "Мъж, нарушил ограничителна заповед и застрелял съпругата си на улицата, влиза в затвора за 13 години"}
{"url": "https://www.dnevnik.bg/kultura/2018/01/05/3104265_otkus_ot_dora_i_minotavura_-_moiat_jivot_s_pikaso_na/", "text": "Post scriptum (Менерб, 8-и април 1973 г.) Днес в Мужен почина Пикасо. Съобщиха вестта по радиото в следобедните часове, прекъсвайки редовната емисия класическа музика. Свиреха някакъв концерт за пиано. Стоях до печката, в ръцете си държах чайник и точно наливах гореща вода в чашата. Години наред си представях този момент. Прецизно, сякаш пиша филмов сценарий. Ще включа радиото и сериозен мъжки глас ще оповести неговата смърт. Или на връщане от сутрешната молитва в местната църква купувам ежедневниците и на първата страница виждам неговата снимка – ръцете ми се разтреперват и вестниците падат на мръсния тротоар. Или звъни телефонът и познат глас от другата страна, може би през сълзи казва: Дора, свършено е! Чувствам, че с вестта за неговата смърт умира и частица от мен. Представях си своята реакция и мога да кажа, че почти я бях репетирала: дъхът ми ще спре, ще потърся опора. Ще изкрещя: Не, не! и ще клюмна безпомощно на стола. Разбира се, драматизирах това събитие, но как другояче бих могла да си представя своята реакция при вестта, че Пикасо си е отишъл, освен като драматична? Точно какъвто беше и животът ми с него. Но нищо такова не се случи. Изслушах вестта, произнесена с обикновен глас, и обичайните фрази, които се изговарят, когато си отиде някоя важна личност: \"Днес, на 91 година почина великанът на изобразителното изкуство на 20-и век Пабло Пикасо\", стисках горещата чаша с ароматен чай, сякаш ръцете ми изведнъж се бяха заледили и трябва да ги стопля. После внимателно оставих чашата на перваза на прозореца. По дяволите, помислих сърдито, можеха да измислят някакъв по-хубав текст, това е толкова банално! Измамното априлско слънце бе призовало първите зелени листенца на дървото в двора. Отпих глътка чай. Имаше точно такъв вкус, какъвто обичах. Когато му предлагах чай, Пикасо казваше, че пие чай само когато е болен. Споменът за това изви в лека усмивка устните ми. Стана ми някак чудно: Пикасо е мъртъв, слънцето грее, а аз си пия чая както всеки ден по това време. Смъртта е банална, дори и неговата. Не мога да заплача. Няма и следа от сълзи. Ето, умрял си, а аз нямам с какво да те оплача. Ти открадна всичките ми сълзи и ги разхвърля по портретите си. А може би е твърде късно за сълзи сега, трийсет години след нашата раздяла. Скъпи мой, едва сега разбирам, че ти си умрял за мен в онзи миг, когато лежах в болницата сама, изоставена, на ръба на бездната. Една твоя прегръдка, едно докосване на ръката ти щеше да ме спаси. Вместо тебе, посрещах електрошокове. Чувството, че съм изоставена ме опустоши завинаги. Продължих да живея, не до теб, но все така във връзката с теб. Затова и смъртта, също както твоето дълго отсъствие, няма да промени нищо в нашето дружене. Питам се дали се знаел, че умираш? Мисля, че не. Хората като теб вярват, че са безсмъртни. Отиват си без да знаят, че са си тръгнали, мисълта за собствената смърт ги обижда. Може би е така, защото си усещал натиска на ледените й пръсти през цялото време, докато си рисувал, и само тогава си имал чувството, че успяваш да избягаш от нея. Напусна ни. Ако някой ми беше казал, че този ден ще бъде толкова обикновен, че когато чуя тази вест, ще стоя до прозореца и нищо, ама съвсем нищо наоколо няма да се промени, със сигурност щях да побеснея. Сега не чувствам нищо освен блага меланхолия. Уморена съм. Станала съм равнодушна старица. Добре, че не ме видя такава, прегърбена и побеляла, скъперница към себе си и към другите. Нямаше да ме познаеш. Добре че и аз не те видях, тебе, стария себичен тиранин, приличащ все повече на разглезено дете. Кой нарича \"мама\" своята четиридесет и шест години по-млада жена? Сбогом, казвам на гълъбицата, която точно в този миг прелита покрай прозореца ми. За момент си помислям, че това е твоята гълъбица на мира и ти така се сбогуваш с мен.", "date": "2018.01.05", "title": "Откъс от \"Дора и Минотавъра - моят живот с Пикасо\" на Славенка Дракулич"}
{"url": "https://www.dnevnik.bg/sport/2018/01/05/3107564_noviiat_levski_lukoil_se_predstavi_kato_proekt_na/", "text": "Обединението на  \"Левски 2014\" и \"Лукойл България\"  е \"проект на бъдещето\" в българския баскетбол. Така го представиха основните лица, замесени в създаването му - генералният директор на \"Лукойл България\" Валентин Златев, президентът на клуба Тодор Стойков и треньорът Константин Папазов. В основата на решението е стремежът за изграждане на силен български клуб, който да привлече привържениците и да има успехи в Европа, посочи Златев. Той акцентира силно върху желанието  . Досега \"Лукойл България\" спонсорираше \"Академик\", но след промяната дава името си на  създадения през 2015 г. от Папазов \"Левски 2014\" . Клубът вече се казва \"Левски Лукойл\". \"Това е един от най-старите български баскетболни клубове с богата история. Аз  , заяви Златев. На въпрос дали са водени разговори и с президента на другия баскетболен клуб \"Левски\" - Юлия Боянова, за включване в обединението, той отговори, че все още не е влязъл \"в юридическите дебри\" на казуса и че има време. С насълзени очи Папазов започна емоционално изказването си. \"Не съм си представял, че ще дойде моментът, в който дори и аз няма да мога да говоря. Само мога да кажа на хората, че ако вярват и искат нещо истински, то се случва\", каза треньорът. Новото начало \"Повярвайте, по-смислено нещо в българския спорт не е правено. На мен това е животът ми\", заяви Папазов. В последните години той положи много усилия да спаси \"Левски\" след фалита на КТБ и прекъснатото финансиране от близката до Цветан Василев \"Велдер билд\". Това доведе и до създаването на новия клуб, който е регистриран като сдружение. На въпрос на \"Дневник\" за бюджета на проекта Златев отговори: \"Бюджетът е ясен и е достатъчно. Не искам да разкривам цифри, защото се разбира по грешен начин от медиите.\" \"Надявам се това да е новото начало в българския баскетбол\", заяви Стойков, който като състезател беше в основата на първите успехи на \"Лукойл Академик\".  \"Баскетболният проект \"Академик\" вече се е състоял и може да се развива самостоятелно. Сега \"Академик\" е перфектно функциониращ клуб с добре работеща детско-юношеска школа. Не бих съветвал никого да подценява клуба. В никакъв случай не бива да бъде отписван от кандидатите за трофеи. Ще докаже, че българските млади спортисти имат своето място за развитие\", заяви Златев за \"Лукойл Академик\" и бъдещето на клуба. Очакванията му са скоро да има нов генерален спонсор. Везенков изтъкна, че големият проблем за \"Лукойл Академик\" е била липсата на публика. \"Бяхме номер 1 в България, но за съжаление нямахме публика.   Надявам се, че \"Левски\" ще прегърне идеята.\" Участниците в представянето на проекта оставиха в миналото противоречията, възниквали между Папазов и останалите. \"Отношенията са били различни в различните периоди. Тити е уникална личност. Поставих му ребром въпроса какъв иска да бъде. Прави му чест, че не поиска да бъде президент или директор, а треньор\", каза Златев. Самият Папазов изтъкна, че проектът може да се развива без всеки от тях. Искаме публика Златев неколкократно говори за това, че ключът в смяната на \"Академик\" с \"Левски 2014\" е публиката. Целта е новият проект да привлече феновете на сините. От създаването му през 2015 г. клубът на Папазов не срещаше особена подкрепа. Сега Златев каза, че е получил  . Папазов каза, че очаква феновете да подкрепят отбора. По думите му \"Левски\" ще играе с емблемата си и историята не може да бъде заменена. Също според него не може да се прави паралел с футболния ЦСКА. Във встъпителното си слово Златев похвали правителството и определи като \"много сериозен успех\" направеното в спортната инфраструктура. \"Построени са сигурно 20 или 30 нови зали през последните десет години. Това е огромен успех на правителството и заслуга на Бойко Борисов. Но това е 50% от работата. Другата е в ръцете на общините. Трябва да заведем децата в залите.\"", "date": "2018.01.05", "title": "Новият \"Левски Лукойл\" се представи като \"проект на бъдещето в българския баскетбол\""}
{"url": "https://www.dnevnik.bg/tehnologii/2018/01/05/3107562_v_chipovete_na_aifon_aipad_i_vsichki_kompjutri_mak_ima/", "text": "Компанията \"Епъл\" (Apple) съобщи, че е открила две сериозни неизправности в компютърните чипове на всички устройства \"Айфон\" (iPhone), \"Айпад\" (iPad) и на персоналните си компютри \"Мак\" (Mac), предаде Би Би Си. Според изявлението на технологичния гигант няма доказателства тези уязвимости да са били използвани от хакери. Съобщението дойде, след като \"Гугъл\" и други технологични компании  съобщиха за дефектите  Meltdown и Spectre, открити в процесори на няколко производителя, които на практика покриват почти целия компютърен пазар на света. Потребителите на Mac от години настояват, че техните устройства и операционни системи са по-малко уязвими от компютрите с операционни системи на \"Майкрософт\" или телефоните с \"Андроид\". Въпросните проблеми \"се отнасят за всички съвременни процесори и засягат почти всички компютърни устройства и операционни системи\", продължава  публикацията на \"Епъл\" . Компанията вече е пуснала пачове като мярка, която частично да неутрализира Meltdown, като част от актуализациите си за iPhone и iPad (iOS 11.2) и macOS 10.13.2. Часовниците Apple Watch не са засегнати от проблема. За справяне със Specter компанията подготвя актуализация за браузъра Safari. Междувременно и \" Гугъл \", и \" Майкрософт \" обявиха кои продукти са засегнати от неизправностите и как може ефектът от тях да се сведе до минимум. Според експерти някои от пачовете на трите компании може и да забавят устройствата с до 30%, но \"Интел\" твърди, че подобни твърдения са \"преувеличени\". Заплахи Spectre засяга чипове в смартфони, таблети и компютри, създадени от \"Интел\" (Intel), Ей Ар Ем (ARM) и Ей Ем Ди (AMD), а Meltdown - лаптопи, настолни компютри и интернет сървъри, които работят с чипове на \"Интел\". Все пак засегнатите устройства са милиарди - само персоналните компютри (настолни и лаптопи) са милиард и половина, а от тях 90 на сто работят с \"Интел\" според технологичната консултантска компания IDC. Данните, с които работят устройствата, постоянно се движат между паметта на чипа и на друг хардуер, който е част от устройството, и този процес се координира от ядрото на операционната му система. Двете уязвимости се задействат именно когато чипът работи с данните. Meltdown дава на процесора неестествено голям достъп до паметта, използвана от ядрото на операционната система, а Spectre задейства в програмите ненужни операции, в резултат на които към процесора се подават иначе поверителни данни. Според Би Би Си нито едната от двете неизправности не представлява пряка опасност за потребителите, които актуализират операционните си системи редовно, но те може и да създадат заплахи за бизнеса. Британският обществен оператор цитира източници в индустрията, според която проблемите са били известни на технологичните компании от поне шест месеца, но целта им е била тихо да работят по отстраняването им.", "date": "2018.01.05", "title": "В чиповете на \"Айфон\", \"Айпад\" и всички компютри \"Мак\" има сериозни дефекти, обяви \"Епъл\""}
{"url": "https://www.dnevnik.bg/detski_dnevnik/2018/01/05/3099700_s_decata_v_pochivnite_dni_6_i_7_ianuari/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота - няколко ателиета очакват децата в детския научен център  \"Музейко\" . За тях не е необходимо предварително записване: 10:30 - 17:30 - Работилница за зимни герои на клечка (подходящо за деца над 3 години); 12:30 - 13:30 Течен небостъргач - научна работилница (подходящо за деца над 8 години); 14:30 - 15:30 Зрънце любов - научна работилница (подходящо за деца над 5 години). За посещението на ателието \"Космически предизвикателства\", което е подходящо за деца от 6 до 11 години, се налага предварително записване. То се провежда на Ниво 1 от 14 до 15 часа. Какво е Южният полюс? Кои удивителни същества живеят там? Кой пингвин отглежда малките си като ги топли изправен? Защо е най-важно да можеш да плуваш при – 80 градуса в океана? За какво са им висящите хоботи на морските слонове? Професор Многознайко е получил писмо, от което става известно, че в някъде в \"Музейко\" е скрито послание за древния произход на Южния полюс и невероятните способности на животните там. Децата ще влязат в ролята на учени, които ще трябва да стигнат до него по мистериозен път. След това, ще научат повече за важни животни от южния полюс по време на ролеви игри. Всяко дете ще си изработи животно в ателието на \"Био игри\" . Занятията са от 11 до 12.30 ч. за деца между 6-10 годишна възраст.  - До 15 февруари продължава Международният фестивал на ледените фигури. Експозиция от 8 скулптори на тема \"Зимна приказка\" краси площада пред хотел \"Дунав\". Неделя  - няколко ателиета очакват децата в детския научен център  : 10:30 - 17:30 Работилница за зимни герои на клечка (подходящо за деца над 3 години, без предварително записване); 11:00 - 13:00 Архитектурна работилница (подходящо за деца над 5 години, без предварително записване); 12:30 - 13:30 Зрънце любов - научна работилница (подходящо за деца над 5 години, без предварително записване); 14:30 - 15:30 Звездни детективи - научна работилница (подходящо за деца над 7 години, без предварително записване). - Ателието   на \"Био игри\" ще даде на децата отговор на следните въпроси: Какво е глината? От къде произлиза? Кои народи я използват първи и за какво? Може ли да се използва за лекарство? Кои животни ядат глина? Гост-водещ ще бъде Маргарита Петрова - актриса, която в свободното си време твори керамика. От 6 години провежда ателиета за деца и възрастни в \"Арти-Джамбуре\". В първата част на ателието децата ще търсят глинени предмети и улики в градинката около \"Музейко\", за да разберат повече за глината. Във втората част Марго ще им покаже как да си изработят глинен съд, който ще си остане за тях. Това ателие насърчава творческото мислене и способността за работа в група. Занятието е от 11 до 12.30 ч. за деца между 6 и 10-годишна възраст.  - До 15 февруари продължава Международният фестивал на ледените фигури. Експозиция от 8 скулптори на тема \"Зимна приказка\" краси площада пред хотел \"Дунав\".", "date": "2018.01.05", "title": "С децата в почивните дни (6 и 7 януари)"}
{"url": "https://www.dnevnik.bg/zdrave/2018/01/05/3107591_zdravnoto_ministerstvo_prizova_roditelite_da_proveriat/", "text": "Министерството на здравеопазването призовава родителите да проверят имунизационния статус за морбили на децата си и при наличие на пропуски да бъдат взети спешни мерки за ваксинирането им, съобщи днес пресцентърът на ведомството. През последните месеци на 2017 г. се наблюдава нарастване на броя заболели от морбили (дребна шарка) в Гърция в сравнение с намаляването на техния брой в Румъния. Рискът от внос на морбили в България от засегнатите страни на Балканите и от Европа е реален и само високият имунизационен обхват може да гарантира ограничаване на разпространението у нас, посочват от здравното министерство. Навременната имунизация на децата съгласно Националния имунизационен календар е основна задача и отговорност както на общопрактикуващите лекари, така и на родителите, допълват от там. Морбили (дребна шарка) е инфекция, която се предава по въздушно-капков път. Инкубационният период на заболяването е до 21 дни, средно 9-10 дни. Оплакванията започват най-често с повишена температура, обща интоксикация и кашлица. Температурата се повишава до 39-40 градуса и се появява характерен обрив, първо по лицето, шията и гръдния кош, след това по торса и крайниците. Източник на зараза е само човекът, а фактор на предаване е въздухът. Заразяването става при близък и директен контакт най-вече в затворени помещения. След преболедуване се изгражда траен пожизнен имунитет. Припомняме, че през 2016 и 2017 г. обширна епидемия от морбили засегна европейския континент. По данни на Европейския център по превенция и контрол на заболяванията в Стокхолм за периода от ноември 2016 г до ноември 2017 г. са регистрирани  . Най-засегнати от болестта са Румъния (5605 заболели), Италия (4973 случаи), Германия (952) и Гърция (922). Броят на смъртните случаи на морбили през периода достигна 30, като 20 от са в Румъния. Най-висока заболяемост е отчетена при децата до 1 г. Морбили продължава да се разпространява в Европа, тъй като имунизационният обхват в много държави е под оптималния, а в 20 от държавите на ЕС е под препоръчителните 95%. В началото на 2017 г. в България, в резултат на внос на морбили от пътуващи до засегнати държави възникнаха епидемични взривове в областите  . Бяха установени 165 заболели, основно сред ромски деца, като голямата част от заболелите бяха неимунизирани или ненапълно имунизирани. В случай че вирусът не бе срещнал мнозинство от редовно ваксинирани деца, ситуацията щеше да напомня в голяма степен на тази в съседни страни като Румъния и Гърция с хиляди заболели и смъртни случай сред засегнатите, коментират от Министерството на здравеопазването. Ведомството обръща внимание, че морбили е силно заразно заболяване и ограничаването на разпространението му е трудно постижимо и изисква последователни действия. Това включва постоянен достъп до ваксините при личните лекари и работа на здравните служби и здравните медиатори сред ромските общности, които провеждат кампании за информиране на населението относно заболяването и начините за предпазване от него. Благодарение на постигнатия през годините имунизационен обхват към момента рискът от епидемия от морбили в България остава нисък. Въпреки това МЗ е предприело всички необходими противоепидемични мерки за недопускане разпространението на заболяването, посочват от министерството.", "date": "2018.01.05", "title": "Здравното министерство призова родителите да проверят дали децата им са имунизирани срещу морбили"}
{"url": "https://www.dnevnik.bg/sport/2018/01/05/3107563_grigor_dimitrov_produljava_napred_v_brizbein_sled_nova/", "text": "Григор Димитров премина още една тежка битка по пътя към защитата на титлата в Бризбейн. Българският тенисист победи британеца Кайл Едмънд с 6:3, 6:7 (3), 6:4 и се класира за полуфиналите, където ще се изправи срещу Ник Кириос. Димитров отново показа колеблива игра, като редуваше страхотни отигравания с леки грешки. В същото време той срещна доста трудности с мощния форхенд на Едмънд. Британецът използваше добре възможностите да атакува неуверения втори сервис на българина, а на свой ред демонстрира стабилен начален удар. Двубоят започна със солидна игра на сервиращите, които скоростно печелеха своите подавания. Първите точки за пробив се откриха пред Едмънд в седмия гейм. 50-ият в световната ранглиста поведе с 40:15, но Димитров намери сервиса си в най-важния момент и се спаси. Това се оказаха единствените точки за пробив, до които Едмънд се добра. Британецът изигра колеблив гейм след пропуснатите възможности и Димитров се възползва. Българинът проби за 5:3 след няколко грешки на съперника, след което сложи край на първия сет при свой сервис. Димитров продължи да държи инициативата на корта, но Едмънд запази високото си ниво и във втория сет. След осем поредни гейма, в които не се стигна до шансове за пробив, 23-годишният британец беше изправен до стената при 15:40. Той обаче отрази двата \"скрити\" мачбола пред българина и поведе с 5:4. Повече шансове за пробив нямаше и сетът стигна до тайбрек. Димитров пръв се пропука, след като допусна двойна грешка и изостана с 2:4. Едмънд удържа аванса си, а при 6:3 стигна до три поредни сетбола и успя още при първия. Решаващият трети сет започна добре за Димитров, който спечели уверено първия гейм, а във втория два пъти стигна до шансове за пробив. Той обаче остана пасивен и Едмънд се измъкна. При 4:4 се стигна до неприятен момент, след като британецът стъпи накриво, извика силно от болка и се свлече на земята. Димитров веднага отиде при своя съперник, за да види състоянието му, след което му помогна да се изправи и да стигне до стола за почивка. Оказа се, че всичко с Едмънд е наред и след медицински таймаут играта беше подновена. Димитров спечели подаването си за 5:4 и принуди съперника да сервира за оставане в мача. Британецът се пропука, изостана с 15:40, след което изпрати форхенда си далеч в аут, слагайки точка на двубоя след 2.25 часа. Димитров приключи мача с 12 аса, но и цели девет двойни грешки. Той спечели 83% от точките, в които вкарваше първи сервис, но завърши само с 47% след втори сервис. Едмънд пласира шест аса, но допусна само една двойна грешка и записа стабилни проценти на начален удар - 74% след първи и 64% след втори сервис. Димитров записа втора победа от два мача срещу британеца. Предишната им среща също беше доста оспорвана - 7:5, 6:4, 6:3, във втория кръг на турнира във Вашингтон през август. Българинът има две победи от два мача и срещу следващия си съперник - Кириос. Австралиецът се класира за полуфиналите след обрат срещу украинеца Александър Долгополов - 1:6, 6:3, 6:4. Другият полуфинал противопоставя американеца Райън Харисън и сензацията на турнира - участващия с \"уайлд кард\" австралийски тийнейджър Алекс де Минор. Освен полуфинали на сингъл в събота за Димитров и Харисън предстои полуфинал и на двойки. Българинът и американецът се изправят срещу фаворитите за титлата Хенри Континен и Джон Пиърс.", "date": "2018.01.05", "title": "Григор Димитров продължава напред в Бризбейн след нова трисетова битка"}
{"url": "https://www.dnevnik.bg/sport/2018/01/05/3107600_valentin_zlatev_zasega_lukoil_bulgariia_niama_ambicii/", "text": "Генералният директор на \"Лукойл България\" Валентин Златев заяви, че в компанията няма интерес към спонсорство в българския футбол. Думите му дойдоха при  представянето на новия баскетболен проект \"Левски Лукойл\" . Още след  новината за преместването на инвестициите на компанията от \"Академик\" в \"Левски 2014\"  се появиха догадки дали няма да последва и договор с футболния \"Левски\". \"Развиваме определени видове спорт в страните, в които работим. В България исторически се случиха така нещата, че развиваме баскетбол и волейбол. Не се отказваме да развиваме силен волейболен отбор. Засега други амбиции нямаме и към футбол те не се разпространяват\", каза Златев. Той заяви, че е получил \"трогателно писмо от фенклуба на \"Левски\" след обявяването на проекта в баскетбола. Треньорът на \"Левски Лукойл\" Константин Папазов също каза, че темата за разширяване на договора с включване на футболния отбор не е засягана. \"В прекрасни отношения съм със Спас Русев, но не е обсъждана темата. Много привърженици го желаят\", каза Папазов. Двамата със Златев  представиха \"Левски Лукойл\" като  \"проект на бъдещето в българския баскетбол\" . Папазов дори заяви, че \"по-смилено нещо в българския спорт не е правено\".", "date": "2018.01.05", "title": "Валентин Златев: Засега \"Лукойл България\" няма амбиции към футбола"}
{"url": "https://www.dnevnik.bg/politika/2018/01/05/3107605_prezidentut_svikva_suveta_za_nacionalna_sigurnost/", "text": "Президентът Румен Радев свиква заседание на Консултативния съвет за национална сигурност във вторник. Темата е \"Роля на Република България за развитието на Общата политика за сигурност и отбрана на ЕС в контекста на българското председателство на Съвета на Европейския съюз 2018\". Заседанието на съвета ще се проведе два дни преди парламентът да започне работа след зимната ваканция на депутатите. За 11 януари е насрочено и официалното откриване на европредседателството. В края на м.г. имаше две заседания на Консултативния съвет за национална сигурност заради корупцията, но консенсус не бе постигнат. Мнозинството в парламента прие предложения от правителството антикорупционен закон, а преди три дена президентът наложи вето.", "date": "2018.01.05", "title": "Президентът свиква съвета за национална сигурност заради европредседателството"}
{"url": "https://www.dnevnik.bg/sviat/2018/01/05/3107612_ispanskiiat_vurhoven_sud_otkaza_da_pusne_na_svoboda/", "text": "Уволненият каталунски вицепремиер Ориол Жункерас остава в затвор в района на Мадрид, реши Върховният съд на Испания на заседание в петък, с което отхвърли молбата му да бъде пуснат на свобода. Така Жункерас остава с мярка \"превантивен затвор\" - на практика постоянен арест, който в Испания се използва при обвинения в тежки престъпления и при становище на съда, че предполагаемият акт може да бъде извършен отново или извършителят да се укрие. Бившият вицепремиер, чиято Каталунска републиканска левица (ERC) стана трета политическа сила на изборите на 21 декември, е обвинен в бунт, подбудителство към размирици и злоупотреба с държавни средства. Защитата му настояваше, че той е смекчил  позициите  си за отделяне от Испания, заради които попадна под ударите на испанското правосъдие, и че \"религиозните му убеждения и ангажираността с гражданското общество, разбирателството и мира\" са несъвместими с участието в \"насилствени действия\", каквито му приписва прокуратурата. Магистратите обаче споделят вижданията на прокуратурата, че Жункерас засега трябва да остане в затвора заради възможността действията му да се повторят. След изслушването му вчера, когато  съдът отложи решението , според официални източници той не е изтъкнал по никакъв начин обвързаността си с \"конституционализма\" и не се е разграничил по никакъв начин от \"незаконните начини за защита на политическия му проект\". Според присъстващи в залата, цитирани от \"Ел паис\" и \"Ел мундо\", Жункерас, който по-рано каза, че приема прякото управление на Мадрид (наложено заради обявяването на независимост), на въпросното изслушване той е отказал да вземе думата, за да подчертае, че уважава закона и се отказва от едностранното обявяване на независимост. Позициите му сред някои националисти в Каталуня пострадаха, след като той намекна, че  позициите му са променени , в кампанията преди изборите, и поиска да излезе от затвора в Естремера.", "date": "2018.01.05", "title": "Испанският върховен съд отказа да пусне на свобода бившия каталунски вицепремиер Жункерас"}
{"url": "https://www.dnevnik.bg/ot_vas/novini_ot_vas/2018/01/05/3107007_neobichainata_koledna_elha_vuv_visbaden/", "text": "Казиното на Висбаден е едно от местата, които привлича хората и гостите на града. Ето с каква \"елха\" са решили да посрещнат годината там. Това са стотици или хиляди коледни звезди, подредени като дърво.", "date": "2018.01.05", "title": "Необичайната коледна елха във Висбаден"}
{"url": "https://www.dnevnik.bg/evropa/2018/01/05/3107430_bulgariia_e_skritoto_biju_na_evropa_obiaviava/", "text": "България е скритото бижу на Европа. Това е посланието в единия от трите видеоклипа за популяризирането на българското председателство на Съвета на Европейския съюз. Клипът със заглавие \"Няма как да не се влюбиш в нея от пръв поглед!\" показва България през погледа на младите хора, на историята, традицията, културата, икономиката, възможностите, дигиталната България, каза министърът за председателството Лиляна Павлова на пресконференция. Клипът е заснет за 10 дена и разказва за страната през очите на двама герои, в чиито роли влизат актьорите Лорина Камбурова и Бойко Кръстанов. Видеото е продуцирано от Димитър Гочев, режисьор е Божидар Велинов, а сценаристи са Мирон Крумов и Мариана Събева. В него двама млади хора се запознават на гара и тръгват да обикалят България, като накрая се влюбват помежду си, както се влюбват в България, разказа Павлова. Всички хора, заснети в клипа, са реални, а не актьори. Второто видео е посветено на приоритетите на българското председателство, отново видени през погледа на младите хора, които са нашият капитал и заряд, но и за които Европа трябва да вземе тежки решения, обясни министърът. Във видеото, според което България е членка на ЕС от 10 години (въпреки че се присъедини през 2007 г.), са изброени четирите приоритета: ясна перспектива пред страните от Западните Балкани; повече сигурност и стабилност в силна и единна Европа; цифрова икономика; бъдещето на Европа и младите хора. Третият клип, който предстои да бъде представен, е посветен на известните българи, а идеята му е да покаже какво България е дала на света. Музиката за председателството е специално композирана от Краси Тодоров и ще присъства във всички аудио-визуални материали, обясни Павлова. Бюджетът за трите клипа, композирането на музиката, анимациите, логото, визуалната идентичност и анимираните банери е 202 хиляди лева, допълни министърът. Клиповете ще бъдат достъпни също на английски език, ще имат и жестомимичен превод. С тях ще започват всички формални съвети в Брюксел и неформалните в София по време на европредседателството, уточни Павлова. По думите й за шест месеца България няма как да преобърне дневния ред на Европа, но може да зададе правилната посока. Запитана дали готвените протести по време на европредседателството я притесняват Павлова отговори, че всеки има право да протестира, стига да го прави по законен начин, без да се търси провокация, целяща да опетни България, и при условие че демонстрациите не са целенасочено избрани като дата. На мен лично ми се иска да не започваме председателството с протести, независимо каква е темата, защото на посещение в България ще бъдат всички европейски и международни медии именно, допълни тя.", "date": "2018.01.05", "title": "България е \"скритото бижу на Европа\", обявява рекламата за европредседателството (видео)"}
{"url": "https://www.dnevnik.bg/sviat/2018/01/05/3107659_velikobritaniia_obmislia_danuk_late_vurhu_ednokratnite/", "text": "Великобритания трябва да наложи \"данък лате\" на еднократните чаши за кафе, а по-късно да ги забрани, за да спази поставените си цели за рециклирането, обяви парламентарна комисия, цитирана от агенция \"Ройтерс\". Депутатите сочат, че по-малко от 1% от този тип чаши биват рециклирани заради контакта им с напитката (който затруднява процедурата) и липсата на техника. Заради това те предлагат да им се наложи такса в размер на 25 пенса. Веригите Pret A Manger, Costa Coffee, Caffe Nero, Greggs и американската Starbucks са сред най-големите продавачи на кафе в страната и в последните десет години сериозно разшириха бизнеса си. Макар че някои магазини предлагат намаления на клиентите, донесли своя чаша, само 1-2% се възползват от това. \"Великобритания изхвърля 2.5 млрд.  еднократни чаши за кафе  годишно – достатъчно, за да бъдат наредени около планетата пет пъти и половина\", заяви председателят на комисията Мери Крий. Според доклада парите от данъци ще помогнат за развитието на  фабрики за рециклиране  и ако до 2023 г. всички чаши не бъдат рециклирани, те трябва да бъдат забранени. Ирландският парламент обмисля същата забрана, а германският град Хамбург обяви през 2016 г., че в офисите и сградите на местната власт няма да се използват кафе машини с алуминиеви капсули. През 2015 г. Великобритания наложи такса в размер на 5 пенса на всички  найлонови торбички  за  еднократна употреба , което доведе до 83% спад в употребата им още първата година.", "date": "2018.01.05", "title": "Великобритания обмисля \"данък лате\" върху еднократните чаши за кафе"}
{"url": "https://www.dnevnik.bg/citat_na_deniia/2018/01/05/3107610_citat_na_denia_mechtal_sum_si_da_se_zapoznaia_s_putin/", "text": "Това заяви треньорът на \"Левски Лукойл\" Константин Папазов при представянето на новия отбор.  Обединението н а \"Левски 2014\" и \"Лукойл България\"  бешe определено като  \"проект на бъдещето\" в българския баскетбол .  , допълни Папазов, който е и управител на зала \"Универсиада\".  Досега \"Лукойл България\" спонсорираше \"Академик\", но след промяната дава името си на създадения през 2015 г. от Папазов \"Левски 2014\". В последните години той положи много усилия да спаси \"Левски\" след фалита на КТБ и прекъснатото финансиране от близката до Цветан Василев \"Велдер билд\". , каза още Папазов.", "date": "2018.01.05", "title": "Цитат на деня: Мечтал съм си да се запозная с Путин"}
{"url": "https://www.dnevnik.bg/sviat/2018/01/05/3107638_makedonskiiat_parlament_reshava_na_15_ianuari_dali_da/", "text": "Македонският парламент ще гласува за ратификация на Договора за добросъседство с България на заседание на 15 януари, съобщи агенция МИА. В края на декември той вече беше одобрен от комисията за външна политика въпреки съпротивата на опозиционната ВМРО-ДПМНЕ, според която той не допринася за македонските интереси и за отношенията между двете държави. Договорът беше подписан на 1 август в Скопие от премиера Бойко Борисов и македонския му колега Зоран Заев. Външният министър Екатерина Захариева каза в интервю за БНР през декември, че и парламентът в София ще го  ратифицира  през януари. Датата обаче още не е определена. На 15 януари е и датата, на която българският посланик в Скопие Иван Петков ще представи пред македонския парламент приоритетите на председателството на Съвета на Европейския съюз.", "date": "2018.01.05", "title": "Македонският парламент решава на 15 януари дали да ратифицира Договора за добросъседство"}
{"url": "https://www.dnevnik.bg/sviat/2018/01/05/3107469_nato_nai-posle_ima_himn/", "text": "Десетилетия след основаването на НАТО съюзът най-после се сдоби с химн. Това стана на 3 януари с решение на Северноатлантическия съвет. Мелодията е без текст и е аранжирана за 20 инструмента. Химнът на НАТО е композиран за 40-ата годишнина на алианса през 1989 г. Авторът е капитан Андре Райхлинг, диригент на военния оркестър на Люксембург. След това мелодията е изпълнявана неведнъж, включително на последната среща на върха през май 2017 г. Сега вече тя придобива официален статут. През годините е имало различни мелодии - някои от тях дори са с текст - композирани с идея да служат като церемониален марш. През 1958 г. британецът Томас Хилдебранд Престън написва такава за посрещане на участниците за срещата по повод 10-годишнината на НАТО в централата в Париж. Година по-късно се появява песен, изпълнявана от оркестър и хор, композирана от капитан Ханс Лоренц от германските военновъздушни сили. Автори на текста са холандецът кап. Стефанус ван Дам и американецът Лион ван Льовен. През 1960 г. британецът сър Едуард Чилтън предлага химн на НАТО, дело на командира на ескадрила Джей Ел Уолъс. Това е вероятно политически най-коректната и демократична версия, тъй като представлява комбинация от химните на всички тогавашни 15 страни членки. Композицията на кап. Райхлинд обаче се налага като фактически химн през последните почти 30 години.", "date": "2018.01.05", "title": "НАТО най-после има химн"}
{"url": "https://www.dnevnik.bg/zelen/2018/01/05/3107660_ekolozi_pitat_instituciite_koi_e_realniiat_sobstvenik/", "text": "Кой е реалният собственик на ски зона Банско в Национален парк \"Пирин\" – този въпрос отправят в отворено писмо до редица държавни институции природозащитните организации от коалиция \"За да остане природа в България\" и от партия \"Зелените\". Отвореното писмо е изпратено до председателя на парламента Цвета Караянчева, президента Румен Радев и премиера Бойко Борисов. Повод за питането е интервю от тази сутрин по \"Нова телевизия\", в което адвокатът на \"Юлен\" - концесионера на ски зона Банско, Петър Петров заяви, че кипърският гражданин Георгиус Георгиу е само номинален собственик на концесионера, но всички компетентни държавни институции знаят кой е реалният собственик. \"Това дружество е единственото, което е получило право на управление и строителство в изключителна държавна собственост - Национален парк \"Пирин\", и смятаме, че българското общество трябва да знае кой е нейният истински собственик\", посочват в писмото си еколозите. По думите им решението за промяна на плана за управление всява разединение в обществото и смятаме за правилно да се знае чии интереси стоят зад това решение. Според съпредседателите на \"Зелените\" Зарица Георгиева и Владислав Панев е редно общество да знае \"кой получава Пирин като подарък от правителството\".", "date": "2018.01.05", "title": "Еколози питат институциите кой е реалният собственик на ски зона Банско"}
{"url": "https://www.dnevnik.bg/bulgaria/2018/01/05/3107664_zaradi_avariia_e_spriano_parnoto_v_chast_ot_centura_na/", "text": "Авария остави без парно част от живеещите в центъра на столицата. От \"Топлофикация София\" уточниха, че авариен екип работи по проблема, като се очаква до края на деня той да бъде отстранен. Аварията, която е първа за годината, е засегнала топлоподаването в района между бул. \"Г. С. Раковски\", ул. \"И. Вазов\", ул. \"А. Батенберг\", бул. \"Дондуков\", ул. \"Будапеща\" и ул. \"Искър\". Засегнати са още и ул. \"Кешан\" и ул. \"Хр. Ковачев\", карето между ул. \"Дунав\", ул. \"Ангиста\", бул. \"Данаил Николаев\", ул. \"Бяло море\", ул. \"Стара планина\", бул. \"Васил Левски\" и ул. \"Екзарх Йосиф\". В края на миналата година,  дни преди празниците , заради голяма авария без парно и топла вода останаха част от южните квартали на София. Проблемът тогава беше спукана тръба. Десетина дни преди това  пак в същия район също имаше авария, но тогава засегнатите бяха по-малко.", "date": "2018.01.05", "title": "Заради авария е спряно парното в част от центъра на София"}
{"url": "https://www.dnevnik.bg/sviat/2018/01/05/3107666_nju_iork_taims_vsichki_v_sveta_na_trump_znaiat_che_toi/", "text": "Американският печат е пълен с коментари за скандалната книга за Доналд Тръмп и неговото президентство, чието разпространение  Белият дом се опита да забрани  още преди появата ѝ в книжарниците. Авторска статия на в. \"Ню Йорк таймс\", който е сред най-отявлените противници на президента, е озаглавена \"Всеки в света на Тръмп знае, че той е идиот\". Коментаторката Мишел Голдбърг, без да приема за чиста монета всичко написано в книгата, започва коментара си от един от най-тревожните според нея епизоди, разказани от автора на книгата Майкъл Улф - този за уволнението на  директора на ФБР Джеймс Коми  от Тръмп още в началото на президентството му. Плашещи били не толкова мотивите за решението му, а това, че Тръмп го взел съвсем сам, без да се консултира или дори да уведоми никого от своите съветници и приближени. Дъщеря му и зетят му -  Иванка и Джаред Къшнър , били паникьосани какво може да разкрие Коми, ако надзърне в семейните финанси. Най-ужасяващото според разказа на Улф в книгата било как Тръмп изиграл дори своите съветници, някои от които смятали, че могат да владеят невъздържаността му. \" Уволнението на Коми  може да се окаже най-същественият ход, предприет от съвременен американски президент изцяло на своя глава. Ами представете си, че Тръмп възприеме същия подход и заповяда да бъде бомбардирана Северна Корея\", риторично пита авторът на книгата. Както е известно, Тръмп оспорва изнесените в книгата факти и казва, че тя е пълна с лъжи. Макар да възникват въпроси относно методите, използвани от Улф, издателството на книгата твърди, че той разполага с много часове записи на проведените от него интервюта при подготовката ѝ, се посочва в статията на \"Ню Йорк таймс\". Според друг описан епизод след неотдавнашните политически  чистки в Саудитска Арабия  Тръмп се похвалил, че той и зет му Къшнър фактически са организирали преврат там: \"Ние поставихме свой човек начело!\" Книгата потвърждава онова, което вече се знае от мнозина - не само че Тръмп е напълно негоден за президент, но и всички около него знаят това. Свързваща нишка в цялата книга \"Огън и ярост\" е начинът, по който роднините, опортюнистите и официалните лица се опитват да манипулират и да управляват президента, и как често не успяват. \"Ню Йорк таймс\" цитира Улф, според когото хората около Тръмп, \"всички - на 100 процента - са се убедили, че той е неспособен да изпълнява тази работа\". Според Улф министърът на финансите  Стивън Мнучин  и бившият шеф на администрацията на Белия дом  Райнс Прибъс  наричали Тръмп \"идиот\". Така го наричал и медийният магнат Рупърт Мърдок, като дори прибавял към тази дума още по-цинично определение. Съветникът по националната сигурност  Х.Р. Макмастър  смятал, че Тръмп е \"глупак\". А медиите вече съобщиха, че държавният секретар  Рекс Тилърсън  в частен разговор го е нарекъл \"малоумник\" и той многозначително отказва да отрече това, се казва в коментара на вестника. Въпреки това всички тези хора продължават или да подкрепят или да защитават тази \"нездрава пародия на президентство\". Някои от тях според Улф смятат, че по този начин помагат да бъде защитена Америка от вредите, които президентът, на когото служат, може да ѝ нанесе. Това е \"налудничава самозаблуда\", отбелязва всекидневникът. Но според в.\"Ню Йорк таймс\" \"повечето членове както на предизборната кампания, така и на сегашната президентска администрация са просто предатели. Те са готови поради някаква смес от амбиция, обида, цинизъм и търсене на рационално обяснение да застрашат живота на всички нас - и на децата ни, отказвайки да кажат на страната това, което знаят за затворения в замъка си глупак, който се пъчи в \"Туитър\" с големината на ядрения си бутон\". Книгата на Улф показва, че Тръмп не може да изпълнява функциите си, неспособен е да обработва информация или да преценява последствия. Да очакваме, че той ще действа в името на интересите на страната, е все едно да искаме, образно казано, котка да измие чиниите. А онези, които го подкрепят, нямат такова извинение, заключава \"Ню Йорк таймс\". / БТА", "date": "2018.01.05", "title": "\"Ню Йорк таймс\": Всички в света на Тръмп знаят, че той е идиот"}
{"url": "https://www.dnevnik.bg/evropa/2018/01/05/3107686_planut_na_makron_sreshtu_falshivite_novini_burzo_si/", "text": "Плановете на френския президент Еманюел Макрон за закон срещу фалшивите новини бяха посрещнати с критики, предаде \"Ройтерс\". Обявеното в сряда  намерение на Макрон  е един от последните опити на правителството да намери начин да се справи с дезинформацията в социалните медии и фалшивите новини. Планът му ще позволи на съдиите да блокират уебсайтове или потребителски профили, особено в периоди на избори, и ще задължат интернет платформите да публикуват имената на тези, които стоят зад спонсорирано съдържание. Според критици обаче това повдига повече въпроси, отколкото отговори. \"Само авторитарните режими се опитват да контролират това кое е истина\", коментира високопоставеният консервативен сенатор Бруно Ретайо. По думите му свободата на изразяване носи рискове, но е това е по-добро от \"изкушението да контролираш умовете\". С хаштаг #InventeDesFakeNews (или \"измислете си фалшиви новини\") в \"Туитър\" започнаха да се разпространяват идеи, като например корпоративните ръководства да даряват пари за намаляване на френския дълг. Лидерът на крайнодясната партия Национален фронт Марин льо Пен коментира в \"Туитър\": \"Продължава ли Франция да бъде демокрация, ако запушва устата на гражданите си?\". Адвокатът по интернет законодателство Кристел Кослен отбеляза, че \"реалният въпрос е кой може да каже какво е истинска или фалшива информация\". Макрон разполага със стабилно мнозинство в парламента и може да прокара закона без подкрепата на опозицията, отбелязва агенцията.", "date": "2018.01.05", "title": "Планът на Макрон срещу фалшивите новини бързо си навлече критики"}
{"url": "https://www.dnevnik.bg/bulgaria/2018/01/05/3107692_zapodozreniiat_za_ubiistvata_v_novi_iskur_e_izdirvan/", "text": "Разследващите са повдигнали задочно  обвинение на Росен Ангелов  за шесторното убийство в Нови Искър. Това се разбра на брифинг днес от думите на директора на Националната следствена служба и зам. главен прокурор Борислав Сарафов, главния секретар на МВР Младен Маринов, градския прокурор Емилия Русинова и директора на СДВР Ивайло Иванов. Жертвите на тежкото престъпление са Неделчо Юнаков (роден 1976 г.), неговият син Георги Юнаков (роден 1998 г.), тъщата му Еленка Бурджиева (родена 1945 г.), доведената му дъщеря Нанси Иванова (родена 2001 г.), нейният приятел Боби Иванов (роден 1999 г.) и Кети Кюхова (родена 1973 г.), с която Юнаков е живеел на семейни начала.  Росен Ангелов все още не е открит, но МВР и прокуратурата имали \"категорични доказателства\", че той е извършител на тежкото престъпление. Защо полицията още не е открила Ангелов Той не се движи по нормални пътища, не ползвал и превозни средства, а по гора и планини, обясни градският прокурор. Освен това Ангелов имал преднина повече от 24 часа пред разследващите, след като престъплението е извършено в нощта на 31-ви срещу 1-ви, а е установено от полицията на 2-ри следобед и досега е живеел \"в криене\", допълни я главният секретар на МВР. След нареждане на премиера Бойко Борисов в издирването на Ангелов са се включили и военните, и специализираният отряд \"Кобра\". Маринов обясни, че ще поиска да се забранят ловните излети в района на престъплението, за да не пречат те на издирването на заподозрения. Досието на Ангелов Зам. главният прокурор обясни, че Росен Ангелов е осъждан три пъти - през 1984 г. на затвор от две години и шест месеца за кражба, през 1999 г. на 7 години за изнасилване и през 2009 г. за блудство в село Луково с 12-годишно момиче. Тогава той е получил ефективна присъда от осем години, но е изчезнал, преди да влезе в затвора. Оттогава е обявен и за общодържавно издирване. По думите на главния секретар на МВР от 2009 г. досега са предприемани няколко полицейски операции за откриването на Ангелов, но без резултат. Младен Маринов не уточни какво точно са представлявали тези операции. Срещу него се водят и няколко досъдебни производства, които не могат да приключат, докато Ангелов не бъде намерен. Едното е за кражба през 2004 г.; за вещно укривателство през същата година; за обсебване през 2005 г.; за кражба на ток през 2007 г. и за блудство с непълнолетно дете. Според данните на разследващите заподозреният за шесторното убийство е действал сам, като не е имал съучастници и е използвал едно и също оръжие за убийството на шестимата с 22-ри калибър, което още не е открито. Полицията имала и ДНК данни, които доказвали, че именно Ангелов е извършителят. Как са извършени убийствата Аутопсията на телата на шестте жертви е показала, че първа е убита Кети Кюхова като не стана известно къде точно е станало това. Другите петима души са застреляни по-късно в къщата на ужасите - по думите на зам. главния прокурор, и след това извършителят е задигнал семейния автомобил, с който тялото на Кюхова е било преместено до кладенеца, където бе открито няколко дни по-късно заедно с джипа. Според полицията мотивът за извършване на престъплението е личен и произхожда от личните интимни отношения, които е имал Ангелов с Кети Кюхова. Заподозреният бил с особен характер и ставал изключително раздразнителен, след като бъдел отхвърлян от жена. От свидетелски показания разследващите са разбрали, че Ангелов е знаел за проблем във връзката на Кюхова с другата жертва на убийството - Неделчо Юнаков, от която тя не била доволна. Освен това майката на Кюхова, която също бе убита - Еленка Бурджиева, знаела за връзката на дъщеря ѝ с Ангелов. Така до убийството на петимата, след като е била умъртвена първо Кети Кюхова, се е стигнало, за да заличи извършителят първоначалното си престъпление и защото майка ѝ е знаела за връзката му с Кюхова, смятат от МВР. Всеки е починал след няколко изстрела, като в главата на всеки е имало и по един контролен, за да се увери извършителят, че не е останал жив сред тях, обясни Сарафов. След като влязъл в къщата, извършителят е убил първо Неделчо Юнаков и сина му Георги Юнаков, което се е случило на първия етаж, разказаха от МВР. През това време Нанси Иванова и приятелят ѝ Боби Иванов са се качили и са се скрили на втория етаж, обясниха разследващите. Еленка Бурджиева била трудно подвижна и лежала на легло. Никой от жертвите не е успял да се обади по телефона, допълниха на брифинга. Кучето също е било при скрилите се жертви и така е било убито и то. Разследващите обясниха смяната на версиите си, след като преди ден казаха, че водещата е свързана с бизнес на Юнаков, който \"чистил ДДС\" чрез т.нар. кухи фирми, до днешната, че мотивът е личен, с част от оперативната комбинация. Сарафов заяви, че името на Росен Ангелов им било известно още след първите 24 часа, но докато не били сигурни, не казвали нищо публично. По време на брифинга представителите на разследващите опровергаваха или потвърждаваха медийни публикации. Една от тях е, че Росен Ангелов е живял дълго във Франция и отскоро се е върнал в Нови Искър. Според МВР той не е напускал страната, защото има забрана за това от 2009 г. Информацията за Франция дошла от това, че Ангелов се е представял за бивш легионер от френския легион. Те потвърдиха, че извършителят е опитал да покрие следите в къщата от престъплението си. Събирал е гилзи и е местил телата, обясниха разследващите. Заподозреният се е криел във вила до село Луково. Там са открити множество веществени доказателства. Ангелов е имал лаптоп, както и смарт телефон и според разследващите е твърде вероятно да е следял информацията за тяхната акция. В медийни публикации имаше снимки на \"импровизирано стрелбище\" около вилата, която е обитавал Ангелов, с наредени празни пластмасови бутилки и цел, по които е твърде вероятно да се е упражнявал Ангелов, но МВР не можаха да кажат със сигурност дали е ползвано от него. Кой е Росен Ангелов  Той е без документи, работа и собственост. Роден е в Добрич. Негови познати са го наричали горския човек. Имал изключително тесен кръг от хора около себе си. В последно време се е издържал чрез малки суми срещу дребни услуги на познати. Живеел е в района на Нови Искър. Така може би се е запознал и с Кети Кюхова, преди да започне интимна връзка с нея, която е започнала шест месеца преди убийствата. Психопрофилът на Ангелов, който му е направен в затвора, го описва като хитър, лукав, прикрит, с високо самочувствие. Той налагал чувствата и мислите си на околните, каза директорът на СДВР Ивайло Иванов. Бил интригант, с висока интелигентност, прикрит, упорит, конфликтен. Бил и лесно възбудим, вътрешно мнителен и недоверчив. И с нисък праг на социална зрялост. Вилата, която е обитавал до село Луково, е била необитаема, без собственик - не съществувала в правния мир, обясниха от МВР. Там са намерени част от ръчна граната и запалки за нея. По данни на полицията извършителят на престъплението се е опитвал да се снабди и с дълго огнестрелно оръжие.", "date": "2018.01.05", "title": "Заподозреният за убийствата в Нови Искър е издирван от девет години (допълнена в 17:06)"}
{"url": "https://www.dnevnik.bg/skorost/2018/01/05/3107705_shofyorka_ubila_s_kolata_si_puten_policai_v_plovdiv/", "text": "Шофьорка, блъснала и убила на булевард в Пловдив пътен полицай, получи ефективна присъда от две години и четири месеца от окръжния съд в града, предаде агенция \"Фокус\". Инцидентът стана на 13 май 2017 г. на бул. \"Санкт Петербург\" в града, като според експертизите колата се е движила с 99 км/ч. Според обвинителния акт подсъдимата Катя Лерца е карала твърде бързо и на малка дистанция зад друг автомобил в крайната лява лента на булеварда. Когато пътният полицай Делян Палазов вдигнала палката, за да спре първата кола, водачът на втората опитал да избегне удара и се изнесъл в средната лента, където бил ударен униформеният служител. Подсъдимата Катя Лерца няма и право и да управлява моторно превозно средство в следващите четири години, считано от 6 юни 2017 г. Делото беше разгледано по реда на съкратеното съдебно следствие, след като жената е признала вината си. Предвид този факт присъдата е намалена с една трета, въпреки че 20 дни след инцидента Катя Лерца е заловена да кара без книжка. Прокурорът по делото поиска десет години затвор. 41-годишната жена обяви пред съда, че съжалява за станалото и съчувства на близките на полицая, тъй като и тя има деца, предаде Би Ти Ви. Съдът е изслушал съседка на Лерца, която обяснила, че обвиняемата се грижи сама за децата си и е добър човек. Присъдата подлежи на обжалване и протест в 15-дневен срок пред Апелативен съд – Пловдив. Това вероятно ще бъде направено от роднините на пътния полицай, които днес изразиха несъгласие с леката присъда.", "date": "2018.01.05", "title": "Шофьорка, убила с колата си пътен полицай в Пловдив, получи две години и четири месеца затвор"}
{"url": "https://www.dnevnik.bg/biznes/finansi/2018/01/05/3107675_goranov_predlaga_merki_sreshtu_igrite_s_kasovi_belejki/", "text": "Бензиностанциите не винаги издават касова бележка на клиентите, а понякога \"обединяват\" платеното от няколко души в документ само на един клиент, на когото издават фактура. За да пресече тази практика Министерството на финансите, ръководено от Владислав Горанов, предлага промени в наредбата за отчитане на продажбите с фискални устройства. В проекта са включени и други текстове с нови изисквания към софтуера, с който търговците отчитат продажбите, специални текстове за аптеките за отчет на лекарствата, покривани частично или изцяло от здравната каса, както и към електронните магазини. Срокът за обществено обсъждане на проекта е до 21 януари. Как ще спре легализирането на горива с неясен произход В хода на контролната дейност на органите на НАП са установени случаи на зареждане на течни горива на един клиент, без да се издава фискален бон. На следващия клиент се издава фискален бон, като се включва и продажбата на предходния клиент, информира министерството. Друга практика е да зареждат различни клиенти, без да се издаде документ за продажба (фискален бон) на всеки клиент, а после се издава документ, който обединява продажбите. Така клиент може да получи фактура за артикули, които не е платил и да обяви пред проверяващите по-големи количества налични течни горива с недоказан произход и без платен акциз. Затова ведомството предлага в наредбата да се запише изрично, че фискален бон се издава за всяка продажба/зареждане на течни горива на всеки клиент и че не се допуска обединяване на повече от две продажби/зареждания на горива, направени от един клиент в един фискален бон.\" Измененията, които министерството предлага, ще премахнат предпоставките за некоректно данъчно поведение от определени задължени лица. Ще се попречи и да се ограничават правата на потребителите в бензиностанциите, се казва в мотивите. Софтуерът също влиза в регулация Към момента в нормативната уредба има изисквания само към фискалните устройства в търговските обекти, но не и към софтуера, който ги управлява, е установило министерството. Възможно е в софтуера да се вграждат функционалности, които позволяват при приключването на продажба да не се подава команда към касовия апарат за отпечатване на фискален бон, а негова имитация да се печата от от нефискално устройство и да се дава на клиента. Така чрез програмния продукт търговецът има възможност да укрива част от оборота. При извършваните от НАП контролни производства е установено, че процентът на укрития оборот в обекти, в които се използват софтуери за управление на продажбите, се движи между 30% и 70%. Зачестяват също така и случаите на манипулиране или дори изтриване на информация от устройствата, с които работи софтуерът. Понякога тази информация се съхранява на отдалечен сървър или в компютърен \"облак\", като при проверка задължените лица твърдят, че нямат достъп до тази информация и не могат да я предоставят на проверяващите. Измененията предвиждат всяко лице, производител и/или разпространител на софтуер за управление на продажби да декларира в НАП че софтуерът отговаря на изискванията и не съдържа модули, позволяващи заобикалянето им. Той трябва да обяви, че не произвежда софтуер, с който се променя функционалността на програмите или се манипулират данните. НАП поддържа публичен списък с регистрираните софтуерни продукти. С предложените промени в наредбата се въвеждат изисквания към софтуера за управление на продажбите в търговските обекти, целта на които е да се предотврати възможността за укриване на обороти от продажби в търговски обекти посредством вградена в софтуера функционалност, гласят мотивите. Какви ще са разходите  Министерството очаква, че потребителите няма да претърпят съществени разходи за привеждането на използвания от тях софтуер към новите изисквания, защото разработчиците ще им предоставят актуализация на съществуващата версия без да изискват допълнително заплащане извън абонамента. За потребителите на Системи за единно планиране на ресурсите на предприятието (ERP-системи), които са малка част от всички потребители на софтуер за управление на продажбите, се очаква тези разходи да са съществени, но към момента министерството не може да даде оценка за техния размер.", "date": "2018.01.05", "title": "Горанов предлага мерки срещу \"игрите\" с касови бележки и фактури"}
{"url": "https://www.dnevnik.bg/bulgaria/2018/01/05/3107859_namerenoto_krai_novi_iskur_tialo_ne_e_na_izdirvaniia/", "text": "Откритото този следобед тяло край Нови Искър не е на издирвания за шесторното убийство Росен Ангелов, се разбира от съобщение на Министерството на вътрешните работи. От МВР посочват, че  намереното  във водите на река Искър край с. Владо Тричков тяло  е на мъж. По данни към момента, вероятно става дума за мъж, за чието изчезване са съобщили роднини и е обявен за общодържавно издирване в началото на декември, се казва в съобщение на ведомството. При първоначалния оглед на тялото не са открити следи от насилие. Състоянието му предполага, че смъртта е настъпила между 2 и 4 седмици преди откриването му. Предстои потвърждаване на самоличността на починалия. Тялото е откарано за аутопсия. Междувременно продължава издирването на 56-годишния Росен Ангелов, който е заподозрян за тежкото престъпление. Повече информация за разследването четете  тук .", "date": "2018.01.05", "title": "Намереното край Нови Искър тяло не е на издирвания за шесторното убийство"}
{"url": "https://www.dnevnik.bg/sport/2018/01/05/3107634_pet_akcenta_ot_predstavianeto_na_nai-smisleniia_proekt/", "text": "Така може да бъде перифразиран популярният виц след  поставянето на началото на новия проект в българския баскетбол в първите дни на 2018 г . \"Левски Лукойл\" стартира своя път с голямата цел да допринесе за развитието на баскетбола в страната и да привлече публика в залата. Този път Константин Папазов има голям повод за сълзи от радост. Той се озова в основата на новия проект и обяви, че голямата му мечта се е сбъднала. Останалите лица с ключова роля - генералният директор на \"Лукойл България\" Валентин Златев и президентът на клуба Тодор Стойков, също описаха цветна картина. Начинанието  беше представено като \"проект на бъдещето в българския баскетбол\" , а Папазов каза, че това е \"най-смисленият проект в българския спорт\". Кои са акцентите в изказванията им? Изберете българското В основата на решението за обединението на \"Лукойл България\" и \"Левски 2014\" е създаването на силен клуб, чието ядро да бъде съставено предимно от млади български състезатели. От този момент в първенството вече съществуват \"Левски Лукойл\" и \"Академик\". Папазов изтъкна, че в двата клуба ще има 22-ма българи и само двама чужденци. Златев неколкократно говори за личния си стремеж да се дава път на българските състезатели. За това той има и конкретни виждания. Генералният директор на \"Лукойл България\" е имал предложение през 2018 г. всички клубове в първенството да ползват единствено българи. Той посочи, че противници на идеята били тези, които най-много се оплаквали от това, че клубовете с възможност привличат чужденци. \"Отбори без школи не бива да бъдат допускани в Националната баскетболна лига. Дори ако трябва да останат само седем отбора. Спорт не се прави само с легионери. Момчетата, които идват от чужбина, си отработват парите, стават и си заминават, но не оставят следа в българския спорт\", заяви Златев. Според него е добре да има петгодишни договори на състезателите с клубовете, които са ги изградили. \"Идеята, която предлагаме, е България да бъде разделена на зони и федерацията да провежда летни кампуси. Федерацията би трябвало да бъде тази, която да следи и да избере талантливите от тях, след което да ги разпредели на регионален или друг принцип между професионалните клубове. И после да контролира как клубовете ги развиват\", каза той. Скачените съдове и здравата конкуренция Едно от притесненията около новия проект е, че след промените конкуренцията в първенството ще отслабне. Представителите на \"Левски Лукойл\" са на друго мнение. Златев и изпълнителният директор на Агенцията за мениджмънт и реклама в спорта Сашо Везенков твърдят, че \"Академик\" е стабилен клуб, който не само има осигурено съществуване, а ще се бори за челните места. \"Сега \"Академик\" е перфектно функциониращ клуб с добре работеща детско-юношеска школа. Не бих съветвал никого да подценява клуба. В никакъв случай не бива да бъде отписван от кандидатите за трофеи. Ще докаже, че българските млади спортисти имат своето място за развитие\", каза Златев. Везенков добави: \"Нашата цел е да превърнем Правец в център на баскетбола по подобие на сръбския \"Визура\", който се представя много силно и играе със свои собствени кадри. Ще привличаме играчи от цяла България и ще създаваме такива. Надявам се, че ще бъдем доста сериозна конкуренция в следващите години\". Проблемът обаче идва по-скоро от морална гледна точка. \"Левски Лукойл\" и \"Академик\" вече са много тясно свързани и това стана очевидно от изказванията на замесените лица. Златев и Везенков на практика говориха за това как ще бъде управляван единият и как другият клуб, както и за това как се разпределят играчите в двата клуба. В този смисъл излиза въпросът доколко истинско ще е съперничеството между двата отбора и как \"Академик\" ще играе срещу всички останали. Златев посочи, че Папазов много трябва да внимава дали \"Левски Лукойл\" ще може да победи амбициозния \"Академик\". Но думите едва ли биха разсеяли напълно съмненията за \"братска дружба\", които със сигурност ще се появят. Без публика няма спорт Публика, публика и пак публика. Това е в основата на пренасочването на инвестицията на \"Лукойл България\" към \"Левски 2014\". Засега като проблем се очертава това, че някои почитатели на \"Левски\" не приемат създадения от Папазов клуб за свързан със синята идея. Златев обаче каза, че е получил \"трогателно писмо от фенклуба на \"Левски\". Папазов пък очаква феновете да подкрепят отбора. По думите му \"Левски\" ще играе с емблемата си и историята не може да бъде заменена. Също според него не може да се прави паралел с футболния ЦСКА. \"Това е един от най-старите български баскетболни клубове с богата история. Аз не ги деля на 2014-а и така нататък, защото за мен това е баскетболен клуб \"Левски\", заяви Златев. На въпрос дали са водени разговори и с президента на другия баскетболен клуб \"Левски\" - Юлия Боянова, за включване в обединението, той отговори, че все още не е влязъл \"в юридическите дебри\" на казуса и че има време. Везенков изтъкна, че големият проблем за \"Лукойл Академик\" е била липсата на публика. \"Бяхме номер 1 в България, но за съжаление нямахме публика. Отбори без публика нямат успехи в дългосрочен план. Надявам се, че \"Левски\" ще прегърне идеята.\" И целта е една - спечелване на синята публика. Без инвестиции на \"Лукойл България\" във футбола Новината за обвързването на \"Лукойл България\" с \"Левски 2014\" породи въпроса дали компанията няма да погледне и към футболния клуб на сините. По думите на Златев  \"Лукойл България\" засега няма интерес към спонсорство в българския футбол . \"Развиваме определени видове спорт в страните, в които работим. В България исторически се случиха така нещата, че развиваме баскетбол и волейбол. Не се отказваме да развиваме силен волейболен отбор. Засега други амбиции нямаме и към футбол те не се разпространяват\", каза Златев. Папазов също заяви, че темата за разширяване на договора с включване на футболния отбор не е засягана. \"В прекрасни отношения съм със Спас Русев, но не е обсъждана темата. Много привърженици го желаят\", каза треньорът. Нашата \"Универсиада\" с държавна подкрепа Освен публиката, много важен фактор за трансфера на инвестициите на \"Лукойл България\" е това, че \"Левски 2014\" е от София и има своя зала - \"Универсиада\". Самият Папазов е управител на съоръжението, което е собственост на близката до Цветан Василев \"Велдер билд\". Златев каза, че очаква държавна помощ за превръщането на залата в модерно съоръжение с европейски вид. И похвали правителството. \"Построени са 20-30 нови зали, което е огромна заслуга на правителството и премиера Бойко Борисов. Това е 50% от свършената работа и трябва да се свършат останалите 50%. Това е работа на общините, кметовете, министерството на образованието и това на спорта\", посочи той. В края на януари или началото на февруари ще бъде проведена среща между Златев и министъра на спорта Красен Кралев за възможно домакинство на големи баскетболни форуми подобно на волейбола. ", "date": "2018.01.05", "title": "Пет акцента от представянето на \"най-смисления проект\" в българския спорт"}
{"url": "https://www.dnevnik.bg/sport/2018/01/05/3107845_nova_broudkasting_vze_pravata_za_imeto_i_izluchvaneto/", "text": "Нова броудкастинг груп\" е придобила правата за името и телевизионното излъчване на тенис турнира в София, съобщи  tennis24.bg , като се позовава на информация от компанията. Турнирът вече ще носи името \"Диема екстра София оупън\", а мачовете ще бъдат излъчвани по двата платени канала в пакета - \"Диема спорт 1\" и \"Диема спорт 2\". Споразумението е било постигнато в началото на тази седмица. Досега телевизионните права се държаха от БНТ. Държавната телевизия имаше договор с \"Коза уърлд ъф спорт\" - спортното подразделение на предишния организатор на турнира \"Гаранти коза\". Контрактът беше за трите издания на турнира. На 21 декември обаче беше обявено, че  \"Гаранти Коза\" вече не е генерален спонсор на турнира . Турската строителна компания не е платила таксата за лиценза за предстоящото трето и по договор последно издание на надпреварата. Организацията беше поета изцяло от компанията, която притежава лиценза за това място в календара на АТП - Dubai Duty Free, чрез фирмата \"Брандплюс\". На среща с медиите от \"Брандплюс\" заявиха, че раздялата с \"Гаранти коза\"  няма да промени дългосрочните планове за турнира в София. БНТ е била уведомена за промяната в телевизионното излъчване на 3 януари с писмо от изпълнителния директор на \"Брандплюс\" Барат Готхини, съобщи източник на \"Дневник\" от държавната телевизия. По информация на \"Дневник\" турнирът в София е бил една от най-големите инвестиции на БНТ в спортната ѝ програма в последните години.", "date": "2018.01.05", "title": "\"Нова броудкастинг\" взе правата за името и излъчването на тенис турнира в София"}
{"url": "https://www.dnevnik.bg/sviat/2018/01/05/3107707_trump_otluchi_banun_i_republikancite_sa_vuv_vuztorg/", "text": "Републиканската върхушка си върна усмивката, ако не влиянието. Човекът, самопровъзгласил се за страж на тръмпизма - Стив Банън, беше низвергнат от шефа - Доналд Тръмп. Двете клики си оспорваха благоразположението на американския президент, който се възползва от съперничеството им. Най-често той се сближаваше с републиканските лидери в Конгреса, партньори по принуда. Тръмп обаче не се месеше на Стив Банън в открита война с онова, което той нарича \"тресавище\" - обобщение, включващо всякакви партийни шефове, влиятелни фигури и хора на изборна длъжност - всички, които според него мътят чистотата на тръмпистката революция. Банън беше изваден от относителна анонимност с изненадващото му назначаване през август 2016 г. за \"генерален директор\" от Доналд Тръмп, който искаше да даде тласък на кампанията си три месеца преди президентските избори. Към онзи момент Банън оглавяваше сайта \"Брайтбарт\" (Breitbart.com), чиито статии се споделят в значителна степен от десните и крайнодесните. По онова време медиите хвалеха репутацията му на \"най-опасния човек в американската политика\". Тогава той беше смятан за идеолог и постановчик на икономическия популизъм, насърчаван от Доналд Тръмп, въпреки че Тръмп винаги е оспорвал твърденията, че е под влияние. При все това новият президент го назначи за стратег в Белия дом. След седем месеца, наситени със събития, през август той бе отстранен, но официално двамата мъже останаха в добри отношения. Стив Банън отново пое управлението на \"Брайтбарт\" - негово \"оръжие\". Целта му бе да разчисти сегашните републиканци на вътрешнопартийното гласуване преди парламентарни избори през 2018 г. и да направи така, че да бъде свален шефът на мнозинството в сената Мич Макконъл, негов заклет враг. Първият кандидат, на който Банън заложи на частични избори през декември - Рой Мор в Алабама, загуби от претендента демократ - нещо, което не се случвало в този бастион на консерваторите от 25 години. Това бе първият удар върху репутацията на Банън. Второто действие от падението му се разигра под формата на книга, в която бившият съветник прави не особено ласкави изказвания за интелектуалното равнище на президента. Между другото в комюнике в сряда Доналд Тръмп заяви, че Банън е изгубил разсъдъка си и е преувеличил влиянието си. \"Краят на Банън\"  Мнозина републикански кандидати се домогваха до одобрението на Стив Банън за вътрешнопартийните избори напролет като косвен начин да получат благословията на Тръмп. Тази подкрепа се изразяваше в медийна (чрез \"Брайтбарт\") и финансова (чрез приятелски дарители) поддръжка, гарантирайки братоубийствен период в редиците на Републиканската партия. След като етикетът \"Банън\" повече не е синоним на марката \"Тръмп\" обаче, тези кандидати популисти се оказаха в смут. Техните комюникета от сряда впрочем потвърждаваха предаността им... към обитателя на Белия дом. Колкото до досегашните любимци на \"върхушката\", те се надпреварваха един през друг да порицават съюзяването на дисидентите с личност, оскърбила ръководителя. Защото единствената наистина популярна и обединителна фигура сред консерваторите остава президентът. Според института \"Галъп\" той се ползва с одобрението на 82 процента от републиканските симпатизанти.  Във Вашингтон водачите ликуват. Мич Макконъл дори пусна усмивка вчера, заявявайки евфемистично, че \"се присъединява към казаното от президента за Стив Банън\". \"Не е ясно на кого ще помогне неговата токсичност\", каза Стивън Ло, който оглавява влиятелна републиканска политическа комисия. В републиканските кръгове отправят нападки към бившия фаворит Банън при всяка възможност. \"Тръмп щеше да спечели президентския пост със или без Банън\", отбеляза един предан на милиардера човек - Нют Гингрич. \"Това е краят на Банън\", заяви пред \"Фокс бизнес\" републиканецът ветеран Ед Ролинс.  Дори съюзниците на шефа на \"Брайтбарт\" го изоставиха. Ултраконсервативната милиардерка Ребека Мърсър, акционер в сайта, заяви в комюнике до в. \"Вашингтон пост\" вчера, че не е говорила със Стив Банън от месеци и нито тя, нито семейството й подкрепят действията и изявленията му от последно време. Достатъчно бе да видим смущението на радио- и телевизионния водещ и ревностен привърженик на Тръмп Шон Ханити пред полемиката, за да разберем как Банън би могъл да стане генерал без армия. В предаването си в сряда вечерта журналистът много внимаваше да не заеме позиция и изместваше дискусията към... медиите, обвинени, че пресилват нещата. \"Те много обичат републиканците и консерваторите да се борят помежду си\", каза той. Този път обаче именно републиканците започнаха войната./БТА", "date": "2018.01.05", "title": "Тръмп отлъчи Банън и републиканците са във възторг"}
{"url": "https://www.dnevnik.bg/bulgaria/2018/01/05/3107738_policaite_izdignaha_protesten_bilbord_za/", "text": "Най-големият полицейски синдикат - Синдикалната федерация на служителите в МВР, започна поредната си протестна акция за повишение на заплатите. На централния столичен булевард \"Евлоги и Христо Георгиеви\" в посока НДК бе поставен билборд с надписи на български и английски език за ниските заплати на полицаите.  Надписът вероятно ще бъде видян от голяма част от официалните гости за европредседателството на страната ни. Маршрутът на делегации от летището към центъра ще мине по бул. \"Цариградско шосе\" и вероятно\" по \"Евлоги и Христо Георгиеви\". \"Служителите в МВР са по-ниско платени в сравнение с техните колеги в ЕС. Тяхната основна заплата е само 340 евро\", пише на билборда.  Това няма да е последният протест на синдикатите. Лятото на 2016 г. полицейските синдикати обещаха да протестират на всеки празник на полицията, което спазват до момента.  През октомври миналата година пък заплашиха с  протести по време на европредседателството. Техните искания са три - 15% увеличение на заплатите от юли миналата година за всички служители в системата. В бюджета на МВР бяха отделени допълнителни 55 млн. лв. за заплати през тази година, но тяхното разпределение предизвика спор между полицаите и тяхното ръководство. Според синдикатите заделената сума е крайно недостатъчна и е гавра, но трябва да се раздели поравно. Но вътрешният министър Валентин Радев настоява, че увеличението ще е според заслуги. Повече вижте  тук  и  тук .", "date": "2018.01.05", "title": "Полицаите издигнаха протестен билборд за европредседателството"}
{"url": "https://www.dnevnik.bg/sviat/2018/01/05/3107864_grafika_na_denia_migrantite_vlezli_v_evropa_po_more_sa/", "text": "Броят на мигрантите, пристигнали в Европа по море, е намалял наполовина през 2017 г. в сравнение с предишната година. Това показват данните на Международната организация по миграцията. През 2015 г. над 1 млн. души, бягащи от война и бедност, влязоха в Европа. През 2016 г. мигрантското споразумение с Турция пресече притока на хора по Балканския маршрут и основната тежест падна върху държавите, по които мигрантите стигаха по море - Гърция и Италия. Общо 363 504 души са стигнали по вода до Европа през 2016 г., а през 2017 г. броят им е 171 635.", "date": "2018.01.05", "title": "Графика на деня: Мигрантите, влезли в Европа по море, са намалели наполовина през 2017-а"}
{"url": "https://www.dnevnik.bg/sport/2018/01/05/3107866_chelsi_privleche_ros_barkli_ot_evertun_za_15_mln_paunda/", "text": "Английският шампион \"Челси\" се сдоби с първо ново попълнение. Сините привлякоха полузащитника на \"Евертън\" Рос Баркли. 24-годишният футболист преминава на \"Стамфорд бридж\" срещу 15 милиона паунда. Договорът на английския национал е за пет години и половина. Баркли беше пред трансфер в \"Челси\" още през лятото. Сините предложиха 30 милиона паунда, а \"Евертън\" прие офертата. Полузащитникът обаче отказа да премине медицински прегледи, тъй като лекуваше контузия. Тъй като договорът му с \"карамелите\" изтичаше през лятото, сега той излезе двойно по-евтино на \"Челси\". \"Много съм щастлив от този трансфер. Нямам търпение да започна да играя. Да получа шанс за нов старт в клуб като \"Челси\" е невероятно за мен\", каза Баркли, който прекара повече от 13 години в \"Евертън\". Той ще носи №8 в новия си отбор. Баркли постъпва в академията на \"карамелите\" на 11-годишна възраст, след което преминава през всички формации на клуба. През 2011 г. той дебютира за мъжкия отбор, за който изигра 179 мача във всички турнири. Полузащитникът не е играл официален мач от девет месеца. Той отказа да подпише нов договор с \"Евертън\", a през лятото получи разтежение, от което се възстановяваше до миналия месец. \"Рос е много млад и има огромен потенциал за развитие. Той е голям талант, но в същото време е важно да разберем, че когато привличаме даден играч, трябва да бъдем търпеливи и да му помогнем да се възстанови\", каза мениджърът на \"Челси\" Антонио Конте.", "date": "2018.01.05", "title": "\"Челси\" привлече Рос Баркли от \"Евертън\" за 15 млн. паунда"}
{"url": "https://www.dnevnik.bg/bulgaria/2018/01/05/3107877_junker_predstavata_za_bulgariia_ne_moje_da_bude/", "text": "Представата за България не може да бъде ограничена само до проблема с корупцията. България може да покаже много повече, най-вече положителни неща\", заяви в интервю за предаването на БНТ \"Панорама\" председателят на Европейската комисия Жан-Клод Юнкер. Той изрази увереност, че правителството ще направи всичко възможно, за да се справи с корупцията. Юнкер отчете че \"законът сега донякъде е в застой\", но изрази убеденост, че това ще бъде преодоляно. Посочи и че не е съгласен с критичните статии в западната преса в последните дни, в които се поставя знак за равенство между България и корупцията. Същевременно обаче той заяви, че представата за България в рамките на ЕС няма нужда от корекция. По думите му откакто България се е присъединила към ЕС, страната се държи почти като държава-учредител и е много проевропейски настроена. \"Нуждаете се от достатъчно самоувереност, каквато по неясни причини понякога ви липсва\", посочи още председателят на ЕК. На въпрос възможна ли е среща на върха ЕС – Турция в рамките на българското председателство Юнкер каза: \"Бих приветствал такава среща, но само ако на нея могат да се вземат сериозни решения. Да се организира подобна среща, само заради самата среща или само да хапнем заедно шопска салата или луканка, не е достатъчно\". По думите му Анкара се е отдалечила с големи стъпки от ЕС и при настоящото положение присъединяване на Турция е невъзможно. По отношение на страните от Западните Балкани според него е възможно от 2025 г. да започне поетапно присъединяване, ако са изпълнени всички условия за това. На въпрос как би искал да изглежда ЕС в бъдеще той заяви: \"Иска ми се ЕС и неговото съществуване да изглеждат окончателно необратими, така че на никого да не му идва наум да излиза от него\".", "date": "2018.01.05", "title": "Юнкер: Представата за България не може да бъде ограничена само до корупция"}
{"url": "https://www.dnevnik.bg/photos/2018/01/05/3107693_fotogaleriia_svetovnite_snimki_na_denia_-_5_ianuari/", "text": "Булдог върви по улицата по време на снежната буря в Ню Йорк.", "date": "2018.01.05", "title": "Фотогалерия: Световните снимки на деня - 5 януари 2018 г."}
{"url": "https://www.dnevnik.bg/citat_na_deniia/2018/01/05/3107881_citat_na_denia_na_balkanite_vseki_se_chuvstva_mnogo/", "text": "Това заяви министърът на българското председателство на Съвета на ЕС Лиляна Павлова в предаването на БНТ \"Панорама\". По отношение на темата за Западните Балкани, която България обяви, че ще е сред акцентите по време на ротационното председателство на ЕС Павлова посочи, че не бива да се създават свръхочаквания. \"Европа не е завършена като проект, ако страните от Западните Балкани не са част от нея\", заяви тя но и посочи, че \"ние не можем да обещаем за шест месеца присъединяване\". \"Европа няма нужда да приеме едни държави, които ще създават проблеми на останалите. Те го осъзнават\", смята Павлова.  \"Напълно сме готови (за председателството - бел.ред.)... постигнахме много и започваме председателството с високо вдигната летва, с високи очаквания и в същото време си даваме ясна сметка какво можем\", смята Павлова. В коментар на  думите на председателя на ЕК Жан-Клод Юнкер , че страната се държи в ЕС като държава-учредител, министърът посочи, че това означавало да си отговорен, да мислиш за бъдещето и да не мислиш само за себе си. \"Няма държава, в която да няма корупция. Корупцията е усещане\", каза още Лиляна Павлова във връзка с критиките срещу страната. По думите й проблемът засяга всеки гражданин и институция, но за да се реши, е необходимо всички да бъдат обединени.", "date": "2018.01.05", "title": "Цитат на деня: На Балканите всеки се чувства много велик, но накрая като регион май не сме"}
{"url": "https://www.dnevnik.bg/sport/2018/01/05/3107867_sudut_obiavi_za_nezakonna_zapovedta_na_kralev_za/", "text": "Върховният административен съд (ВАС) реши, че Министерството на младежта и спорта (ММС) неправомерно е спряло финансирането на останалата без лиценз Българска федерация по шах (БФШ) по време на управлението ѝ от Силвио Данаилов през 2016 г. Съдът се произнесе в полза на БФШ на първа инстанция, но след това ММС обжалва. Сегашното решение на ВАС е окончателно. През март 2016 г. министърът на младежта и спорта Красен Кралев спря финансирането на федерацията заради незаконосъобразно и нецелесъобразно разходване на 381 386.86 лева. Проблемът е в това, че е спряно изцяло финансирането, докато наредбата гласи, че е трябвало да бъде спряно по конкретен договор или дейности по него, се казва в решението на съда. \"В мотивите на съдебните решения се приема за безспорно, че в резултат на извършена проверка е установено незаконосъобразно и нецелесъобразно изразходване от страна на БФШ на предоставени ѝ от ММС финансови средства в размер на 381 386.86 лева, както и че между ММС и БФШ е сключено споразумение, с което БФШ се е задължила да заплати на ММС посочената сума, както и лихвата върху нея (в общ размер на 476 105.51 лева), което от своя страна е признаване на дължимата сума\", коментираха от министерството на спорта пред \"Дневник\". Потърсен от \"Дневник\", Данаилов не отговори на обаждането. Миналия август  БФШ остана без лиценз . През декември  новосъздадената  \"Българска федерация по шахмат 1928\" получи лиценз от ММС . От министерството на спорта посочват, че решението на съда не е в противоречие с основанията за отказа на лиценз на старата федерация и не поражда правни последици, защото още през 2016 г. ММС е подновило финансирането на БФШ. За 2016 г. на БФШ са били отпуснати 220 000 лева по договор по Програмата за развитие на спорта за високи постижения. През следващата година федерацията представя проект по същия договор и ММС предлага да отпусне 175 000 лева, но договорът не е подписан поради отказ от страна на ръководството на БФШ, посочват от министерството. ММС е завело гражданско дело за възстановяване на нецелесъобразно и незаконосъобразно разходваните средства от федерацията. В разгара на тежката криза в българския шах и преди общото събрание в БФШ през август 2017 г.  Кралев призова членовете да не освобождават Силвио Данаилов от отговорност . Последната проверка на ММС установи, че федерацията дължи на ММС възстановяването на далеч повече средства, като пълната сума е близо 2.1 млн. лева за времето от 2011 до 2014 г. През април 2017 г. - малко преди завръщането на Кралев като министър за втория си мандат,  ф ондация \"Веселин Топалов\" сезира прокуратурата срещу Кралев  за \"нанесени щети на държавата в размер на 13 млн. лева във връзка със \"сагата\" ЦСКА\". Тогава Кралев  заподозря БФШ и Данаилов за сигнала и го определи за \"пасквил\" . Покрай скандалите България беше извадена от европейския и световния шах, а  гросмайсторите трябваше да се състезават под неутрален флаг .", "date": "2018.01.05", "title": "Съдът обяви за незаконна заповедта на Кралев за спиране на парите на бившата федерация по шах"}
{"url": "https://www.dnevnik.bg/sport/2018/01/05/3107890_grigor_dimitrov_shte_igrae_dva_polufinala_v_brizbein_v/", "text": "Григор Димитров ще има доста натоварена съботна програма в Бризбейн. В рамките на няколко часа българският тенисист ще трябва да изиграе два полуфинала - първо в индивидуалната надпревара, а след това в турнира на двойки. На сингъл световният номер 3 ще се изправи срещу Ник Кириос в опит да продължи защитата на титлата от 2017 г. Двубоят е трети в програмата на централния корт \"Пат Рафтър\" и се очаква да започне около 7.00 часа българско време. Програмата за деня ще бъде открита в 3.00 часа с първия полуфинал на двойки. Той противопоставя аржентинците Леонардо Майер и Орасио Себайос срещу холандско-австралийския тандем Уесли Кулхоф и Артьом Ситак. В 5.00 часа на корта ще излязат Райън Харисън и сензацията на турнира Алекс де Минор. Американецът и участващият с \"уайлд кард\" австралийски тинейджър ще определят първия финалист в индивидуалната надпревара. Двамата ще се срещнат за пръв път, а Димитров и Кириос ще изиграят третия мач помежду си. Българинът спечели досегашните два -  6:3, 7:5 във финала на мастърса в Синсинати през август  и 7:6 (2), 3:6, 7:6 (4) във втория кръг на мастърса в Индиън Уелс през 2015 г. \"Играх с Ник няколко пъти. Със сигурност ще бъде забавно. Обичам да играя с него, защото притежава страхотна игра. Сервисът му ще бъде голямо оръжие, така че трябва да съм отлично подготвен\", каза Димитров след  победата срещу Кайл Едмънд в четвъртфиналите . Българинът, който е водач в основната схема, се намира в серия от седем поредни победи във всички турнири. Последната му загуба беше срещу Джон Иснър на мастърса в Париж през октомври, а последното поражение в Бризбейн - срещу Роджър Федерер в четвъртфиналите през 2016 г. След двубоя с поставения под №3 Кириос и след кратка почивка Димитров ще трябва да се върне на корта за втория полуфинал в турнира на двойки. Българинът и партньорът му Райън Харисън се изправят срещу фаворитите за титлата Хенри Континен и Джон Пиърс.", "date": "2018.01.05", "title": "Григор Димитров ще играе два полуфинала в Бризбейн в събота сутринта"}
