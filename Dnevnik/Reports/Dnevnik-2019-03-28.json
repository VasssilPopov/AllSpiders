{"url": "https://www.dnevnik.bg/biznes/2019/03/28/3411527_peti_mol_vuv_varna_beshe_otkrit_sled_zamraziavane/", "text": "Най-новият от общо пет търговски центъра във Варна - Delta Planet Mall, бе открит днес, след като проектът бе замразен в продължение на девет години. Молът е собственост на българската компания \"АП Инвест\", Ангел Ангелов от групата \"Градус\" и Петър Дудоленски. Тя е партньор на сръбската Delta Real Estate, част от Delta Holding на Мирослав Мишкович. Проектът е на стойност 120 млн. евро, а общата площ на търговския център е 111 хил. кв.м. Търговските площи заемат около 40 хил. кв.м от тях. Наематели в Delta Planet Mall при откриването му са сред които Pinko, Desigual, Ralph Lauren, Marco Polo, Cropp, Sinsay, Mango, Sport Depot, \"Билла\", Cinema City, Domino's и др. Те ще бъдат разположени на четири търговски нива, две от които са партерни. В мола ще е и най-големият кинокомплекс от веригата Cinema City извън София, който ще е с 12 зали и единствената във Варна 4DX кинозала. Сред основните наематели е и полската група LPP, чиито брандове Reserved и Mohito ще са с най-големите си обекти във Варна. Магазинът на \"Билла\" пък ще е първият за веригата, разположен в мол в града. \"Смятаме, че във Варна коментира преди време за \"Капитал\" изпълнителният директор на Delta Real Estate Зорана Ждрале Бурлич. \"За разлика от София, където пазарът е пренаселен, данните за Варна показват, че по отношение на квадратните метри площи в търговски центрове спрямо броя на населението има недостатъчно предлагане\", каза още тя. Според мениджъра на мола Алекс Линчев първоначално определената за май 2018 г. дата за откриване на мола е била отложена, за да се осъвремени интериорът, така че сградата да включва повече площи за забавления. Това е част от концепцията на мола, който ще заложи на т.нар. ритейлтейнмънт – комбинация от пазаруване, интерактивен модерен интериор и просторни интегрирани развлекателни зони. Една от тях ще бъде разположеният на 1500 кв.м галактически център с 3D и графичен мапинг, стена за катерене, малък амфитеатър и други активности. В сградата ще бъде изградена и най-голямата батут зона във Варна. Молът ще разполага и с около като на част от нея също ще има разположени търговски площи. Дебюта си в търговски център в града ще направят и кафе веригите Starbucks и Costa. Delta Planet Mall ще има и три подземни паркинг нива с общо 1300 паркоместа, като разположението на терена позволява всяко от тях да има директен излаз на прилежащата улица. Последния варненски мол беше изграден до акт 15 от полската GTC (Globe Trade Center), която инвестира в сградата 90 млн. евро. През 2010 г. обаче проектът беше замразен заради кризата и насищането на пазара във Варна с търговски площи в молове. Малко по-късно GTC бе принудена да се раздели с част от активите си. Така през 2015 г. проектът за промотирания тогава като мол Galleria Varna  беше продаден на инвестиционното дружество \"АП инвестмънтс\"  на Ангел Ангелов, Александър Минов от \"Бисер олива\" и Петър Дудоленски. През лятото на 2017 г. сръбският бизнесмен  Мирослав Мишкович купи половината от акциите в \"Галерия Варна\"  чрез своя Delta Holding. При излизането на GTC от проекта, който трябваше да носи наименованието Galleria Varna, плановете на новите собственици бяха половината от За останалата част се обмисляха различни варианти, включително и търговска част. Растящото потребление обаче, както и съживяването на пазара в сегмента на моловете явно са върнали на дневен ред идеята обектът все пак да бъде мол. Преименуването на проекта в Delta Planet Varna стана, след като в него влезе Мирослав Мишкович, познатият у нас като временен собственик на някогашната верига супермаркети \"Пикадили\". Сегашните собственици на търговския център са изтеглили за завършването му 22 млн. евро заем от Уникредит Булбанк. Това става ясно от документи, публикувани в Търговския регистър. От тях се вижда също, че като обезпечение по кредита е заложен самият мол. Това ще е след Grand Mall на израелската Orchid Developments Group и \"Мол Варна\", който през 2017 г.   бе продаден от Raiffeisen на германската Kronberg International. Съдбата на другите два варненски мола бе по-различна. Вече няколко години собствениците на \"Варна тауърс\" Мартин Згурев и Антонио Бухтияров търсят безуспешно клиент за него. По тяхна информация в проекта, който освен търговска площ включва и две офис кули, са инвестирани над 50 млн. евро. Свързваната с бившия зам.-кмет на Варна Венелин Жечев \"Люк\" АДСИЦ, собственик на \"Пфое мол\", потърси друго, за реализацията му. През 2011 г. след решение на общинския съвет във Варна, често определяно като скандално, няколко етажа в сградата бяха заменени за четири терена плюс доплащане от близо 2.6 млн. лв. На тази цена общинската администрация във Варна трябваше да пренесе в придобитите бивши търговски площи администрацията на районното си кметство \"Младост\". Средства за реконструкцията на помещенията обаче не бяха осигурени и така единственият печеливш от сделката се оказа \"Люк\" АДСИЦ.", "date": "2019.03.28", "title": "Пети мол във Варна беше открит след \"замразяване\", продължило девет години"}
{"url": "https://www.dnevnik.bg/sport/2019/03/28/3411522_borislav_mihailov_hubchev_ostava_a_nacionalniiat_otbor/", "text": "Българският национален отбор има старши треньор и неговото име е Петър Хубчев, обяви президентът на БФС Борислав Михайлов. С позиция в сайта на футболния съюз той отговори на информациите, че треньорът ще напусне, за да поеме \"Левски\". В деня на  мача с Косово  от квалификациите за Евро 2020 беше  разпространена информация, че Хубчев  преговаря със сините. Вицепрезидентът на БФС Йордан  Лечков окачестви това като \"саботаж\" , а до момента Хубчев все още не е коментирал темата. При прибирането на националния отбор от Прищина Борислав Михайлов не говори пред репортери, а  Хубчев  отговаряше на въпроси само за двубоите. \"Оставането на селекционера на поста никога не е било поставяно под съмнение нито от страна на ръководството на Българския футболен съюз, нито лично от негова – а всички публикации, твърдящи обратното, бих окачествил като спекулативни\", се казва в съобщението, подписано от Михайлов. Според президента на БФС националният отбор е на правилен път. \"Българският национален отбор върви по правилен, макар и труден за извървяване път, и призовавам всички представители на медиите, всички привърженици и спортната общественост като цяло да му бъде осигурено нужното спокойствие и да му бъде гласувано необходимото доверие, за да продължи да се развива в положителна посока.\" В необичаен тон Хубчев реагира срещу остри критики на Лечков към футболистите. \"Няма да позволя на никого да напада футболистите. Това се отнася включително и за вицепрезидента на БФС Йордан Лечков. Той може да недоволства от мен, от екипа ми и ако утре каже да си тръгваме, отиваме при него и се разделяме. Но да говори такива неща по адрес на момчетата, това не мога да го допусна\", заяви Хубчев, цитиран от \"Блиц\". Според Хубчев една от причините за липсата на победи е отсъствието на редица контузени играчи. Пламен Илиев, Кирил Десподов и Радослав Василев пропуснаха и двата мача, а Антон Недялков и Ивайло Чочев по един.", "date": "2019.03.28", "title": "Борислав Михайлов: Хубчев остава, а националният отбор върви по правилен път"}
{"url": "https://www.dnevnik.bg/sviat/2019/03/28/3411557_kak_taka_samo_dve_chashi_-_francuzite_se_vuzmutiha_ot/", "text": "Моля, само две чаши?\" - това гласеше заглавието на англоезичния сайт на \"Франс 24\", след като здравните власти препоръчаха на французите да не пият повече от 2 чаши вино на ден, и то не всеки ден, пише в. \"Гардиън\". Според националната агенция по здравеопазването близо четвърт от пълнолетните французи  пият прекалено много  и това коства живота на 41 хил. души всяка година. Само  пушенето  води до повече  преждевременни смъртни случаи  от  алкохола. \"Подобни публични кампании разстройват умерения консуматор, заяви Жером Виларе от асоциацията на винопроизводителите в Лангедок. Според нас такива изследвания само внушават вина на хората.\" Виното  се смята за важна част от националната култура на Франция. През петдесетте държавата е призовала хората да ограничат пиенето му до по-малко от литър на ядене. До 1956 г. на училищните столове е било разрешено да сервират половин литър вино, сайдер или бира на ученици, по-малки от 14 години. Алкохолът е бил изцяло забранен в училищата чак през 1981 г. А според някои хора – например министъра на селското стопанство Дидие Гийом, виното дори \"не е като другия алкохол\". Според данните на  Световната здравна организация (СЗО)  французите изпиват средно 12.6 литра чист алкохол годишно, като залагат предимно на вино.", "date": "2019.03.28", "title": "\"Как така само две чаши\" - французите се възмутиха от препоръка да пият по-малко"}
{"url": "https://www.dnevnik.bg/sviat/2019/03/28/3410915_bulgariia_shte_izgubi_edna_treta_ot_rabotnata_si_ruka/", "text": "България ще изгуби почти една трета от работоспособното си население към 2045 г. и тази тенденция днес е причина да се повишават заплатите в страната, но в същото време я обричат да се движи в \"бавната лента\" на икономически растеж. Проблемът важи и за Литва, Румъния, Полша, Хърватия и Украйна, които се очаква да изгубят над 20% от населението си в трудоспособна възраст в следващите 25 години. Недостигът на работна ръка вдига заплатите, което пък повишава потреблението в региона, но по-високите равнища на заплащане биха могли да застрашат външната конкурентоспособност и чуждестранните инвеститори да обърнат поглед в други посоки. Това е предупреждението в  прогнозата  на Виенският институт за международни икономически изследвания (WIIW), публикувана в сряда. В доклада авторите правят оценка на перспективите за растеж в периода 2019 - 2021 г. и за България тя сочи продължаващо забавяне на темпото и загуба на една трета (от 3.8% през 2017 г. на 2.5% през 2021 г.) за четири години. Регионът се бори със застаряващото население и емиграцията, която допълнително намалява раждаемостта, каза Ричард Гривъсън от института, който следи региона. Имаме недостиг на работна ръка и на Запад, но решаваме въпроса с внос на работна ръка от Източна Европа, посочи икономистът пред ДПА. Според прогнозите средният годишен икономически растеж в страните от Източна Европа ще спадне под 3 процента през 2021 година, след като миналата година е бил 4.3 на сто, а тази година се очаква да бъде 3.2 процента. Общото заключение е, че възходът в района през 2017-2018 г. е приключил и темпото на растеж ще остане ниско в следващите 2-3 години, като най-бързо в 2019-2021 г. ще растат Косово, Албания и Молдова. В частта за България се казва, че забавянето на икономиката се дължи на отслабващия износ в комбинация с все по-трудното намиране на служители. През 2018 г. икономическата активност е била стимулирана от увеличаването на потреблението на домакинства и фирми. Ръстът на икономиката ще продължи да се забавя, но при отсъствие на външни шокови ситуации макроикономическата ситуация ще е относително стабилна и под контрол. Инфлацията в по-голяма част от района е загадъчно ниска, особено предвид растежа на заплатите и миналогодишното поскъпване на петрола, смятат още във виенския институт. \"Отдаваме това на комбинацията от много слабо повишаване на цените в еврозоната, бавния ръст в някои части от икономиката, растящата конкуренция от онлайн търговците, ниските световни цени на храните, повечето спестявания, малък дял на средствата, изнасяни от гастарбайтери, и др. Основните три заплахи - най-вече за по-тясно обвързаните със Западна Европа страни Полша, Чехия, Унгария, Словакия и Словения - остават избухването на глобална търговска война, рязко забавяне на китайската икономика, по-малък бюджет на ЕС от 2021 г. и нова поредица от кризи в еврозоната. Допълнителни рискове носят американският протекционизъм и Брекзит, но не в такава степен. В дългосрочен план държавите от Централна, Източна и Югоизточна Европа са изправени пред значителни предизвикателства, казват авторите. На първо място те поставят демографската криза, която определят като \"без прецедент за времена, в които няма война или глад\". Във възход са авторитарните режими, превземането на държави от частни интереси и намаляване независимостта на институциите. Образователните стандарти са ниски, недостатъчна (в сравнение със Западна Европа) е подготвеността за новата цифрова икономика, ниска е степента на автоматизация в производството и услугите в сравнение с Азия, Северна Америка и Западна Европа. \"Политиците и хората на власт, както и компаниите трябва да действат сега, за да не допуснат районът да бъде обречен на бъдеще, в което икономиките растат много бавно или са в стагнация. Първо, при такава демографска картина и силна зависимост от индустриален износ трябва приоритет да стане бързото автоматизиране. Второ, правителствата трябва да подсилят и подкрепят качеството и независимостта на институциите. Там, където те са атакувани, Брюксел би трябвало да играе по-силна роля и да държи за спазване на стандартите на ЕС. Трето, повече и по-добре фокусирани инвестиции в образование и обучение ще са съдбоносни за подготовката на страните от района за новата дигитална икономика.\"", "date": "2019.03.28", "title": "България ще изгуби една трета от работната си ръка към 2045 г."}
{"url": "https://www.dnevnik.bg/zdrave/2019/03/28/3411569_roditeli_na_deca_s_onkozaboliavaniia_poiskaha_otnovo/", "text": "Родителите на деца с онкологични болести и днес не получиха отговор и ясни ангажименти как трайно ще се реши проблема с осигуряването от страна на държавата на медикаменти, които са животоподдържащи, често и животоспасяващи, предписани са по протокола за лечението, но в същото време не се покриват от здравната каса. По време на днешното заседание на парламентарната здравна комисия, на което здравните власти  отново дадоха разяснения  как  здравната каса ще поеме функциите на фонда за лечение на деца , управляващите за пореден път увериха родителите и пациентските организации, че съзнават сериозността на проблема. И че работят за всеки конкретен казус. А председателят на комисията Даниела Дариткова /ГЕРБ/ изрази надежда да се стигне до трайно решение на проблема. В същото време родителите не чуха нито ясен ангажимент, нито срок, нито идея за това как ще се стигне до евентуално такова трайно и принципно решение. Пациентските организации отбелязаха, че от години искат такова принципно решение. Тъй като в момента се изпада в абсурдната ситуация медикаментът да е предписан по протокола за лечението на детето, но в същото време не само да не се покрива от здравната каса, но и понякога да не е достъпно на българския пазар. Досега, от 2015 г., за тези ситуации е намерено решение, обявено за \"временно\" - децата, нуждаещи се от онкомедикаменти, които не се покриват от касата, кандидатстват пред  фонда за лечение на деца  и той за всеки отделен случай решава да отпусне ли средства за лекарството. Сега здравните власти увериха, че това ще продължи да прави здравната каса, след като поеме от 1 април функциите на фонда. И ще го прави по правилата, които са били валидни за фонда, като средствата ще се осигуряват от трансфери от централния бюджет. Родителите на болни деца отбелязаха обаче, че това не може да бъде трайно и принципно решение. Посочиха още, че например ако семейството има дарителска сметка за лечение на детето си, то досега е имало проблеми с решенията на фонда за отпускане на средства за онкологичните лекарства. В същото време обаче лекарствата не са достъпни и не могат да бъдат купени свободно от болничната аптека, например. Налагало се родители да ходят до съседни държави и да внасят сами лекарствата, което дори създава риск от неправилно съхранине и опасност при използването. А и се налагало тази дейност да се извършва всеки месец или веднъж на няколко месеца, а децата понякога се нуждаят от тези лекарства с години. Уж здравеопазването в България за децата е безплатно, а се оказва, че това далеч не е така, заявиха родителите. И отново посочиха, че дори и да имат средства, често медикаментите ги няма на българския пазар и дори не могат да бъдат купени. Те съобщиха още, че дори и в момента има десетгодишно детес онко-хематологично заболяване, което е настанено в болница, но не получава нужния за лечението си медикамент. Защото той е изтеглен и не е достъпен за българския пазар. А болницата не го внася. Подобни случаи имало често и при лекарства, които се налагат да бъдат използвани дълго след трансплантация. \"Запознати сме с проблема, наистина той трябва да намери решение\", коментира зам.-здравният министър Жени Начева. Увери че за всеки отделен случай се работи индивидуално и се правят всички опити да се предотврати недостиг на медикаменти още преди той да е настъпил, преди да се стигне до дефицит. Даде да се разбере, че основният проблем идва от това, че компаниите-вносители изтеглали медикаментите от българския пазар \"по ред причини\". Начева обаче не отговори как и кога ще има трайно решение. За пореден път здравните власти увериха, че няма да има сътресения и проблеми, след като касата поеме функциите на фонда.", "date": "2019.03.28", "title": "Родители на деца с онкозаболявания поискаха отново трайно решение за лекарствата на децата си"}
{"url": "https://www.dnevnik.bg/kultura/2019/03/28/3411497_sredstvata_za_remont_na_tjutjuneviia_grad_v_plovdiv/", "text": "Ремонтът на улиците в Тютюневия град в Пловдив за момента се отлага за неопределено време, а отделените за него 1 млн. лева се прехвърлят към обновяването на площад \"Централен\". Това реши днес общинският съвет на града, приемайки предложение за изменение на бюджета на града, което включва и прехвърлянето на въпросните средства, съобщи сайтът \"Под тепето\". По време на заседанието общинският съветник Дани Каназирева от регионалната партия \"Съюз за Пловдив\" попита заместник-кмета на града Розалин Петков: \"Вие отказвате ли се от Тютюневия град?\" Той отговори отрицателно. На свой ред Стефан Послийски от ВМРО се поинтересува каква е позицията за това решение на фондация \"Пловдив 2019\", при положение че складовете и зоната около тях са основен елемент от апликационната книга на Европейска столица на културата.  Петков обясни, че средствата са част от държавната субсидия за \"Пловдив - Европейска столица на културата\" и ако не се изразходват тази година, ще трябва да бъдат върнати обратно към държавния бюджет. И тъй като за Тютюневия град все още няма разрешение за строеж, общината е решила да пренасочи парите към площад \"Централен\", който вече се ремонтира. Пред \"Дневник\" от пресцентъра на общината потвърдиха тази информация. Оттам заявиха, че прехвърлянето на средствата не значи, че Тютюневият град отпада като приоритет или като ангажимент на общината. \"Когато има възможност за строителни дейности в Тютюневия град, финансирането ще мине през общинския бюджет\", увериха те. \"Дневник\" се опита да се свърже с фондация \"Пловдив 2019\" за коментар по въпроса, но за момента от там няма отговор.", "date": "2019.03.28", "title": "Парите за ремонт на Тютюневия град в Пловдив отиват за площад \"Централен\""}
{"url": "https://www.dnevnik.bg/sport/2019/03/28/3411473_za_pruv_put_parij_shte_prieme_mach_ot_redovniia_sezon/", "text": "Националната баскетболна асоциация (НБА) ще проведе за пръв път мач от редовния си сезон в Париж. Столицата на Франция ще приеме двубоя между \"Шарлот хорнетс\" и \"Милуоки бъкс\", който ще се състои на 24 януари 2020 г. в AccorHotels Arena (зала \"Берси\"). Досега Париж беше приемал десет срещи от предсезонната подготовка. \"Мачът в Париж ще покаже продължаващия глобален растеж на баскетбола в един от най-великите градове. С Франция, която е водач с рекорден брой играчи от Европа в лигата, очакваме с нетърпение да съберем хората от целия континент\", каза комисионерът на лигата Адам Силвър, който в началото на годината определи Франция като  \"важен пазар за НБА\" . За 12-а поредна година страната има най-много представители в НБА от държавите в Европа. През този сезон броят на французите е девет. Париж ще замени Лондон като място за провеждане на двубои от редовния сезон на НБА в Европа. От 2011 г. насам лигата организира девет мача в  зала \"О2 арена\"  в английската столица. \"Завръщането на НБА в Париж след 10-годишно отсъствие е истинска победа за нашия град. Това е резултат от отдадеността на моя екип чрез всички наши усилия с баскетболния отбор и всички спортни клубове в Париж\", каза кметът на Париж Ан Идалго. \"От успешното организиране на европейското първенство по футбол през 2016 г. до олимпийските и параолимпийските игри през 2024 г., успешно поставихме Париж в челото на световните спортни столици. Много съм щастлива, че през 2020 г. можем да предложим такова събитие на всички парижани и френски любители на баскетбола\", допълни Идалго. ", "date": "2019.03.28", "title": "За пръв път Париж ще приеме мач от редовния сезон в НБА"}
{"url": "https://www.dnevnik.bg/sviat/2019/03/28/3411611_suprugata_na_guaido_e_chast_ot_opita_mu_za_promiana/", "text": "С младежката си енергия и пътувания по света 26-годишната съпруга на венецуелския опозиционен лидер Хуан Гуайдо се очертава като важна фигура в неговата кампания да донесе промяна в съсипаната от криза държава. Възрастта на Фабиана Росалес и непринуденият начин, по който се облича, често с джинси, докато обикаля Латинска Америка, не дават вярна представа за вътрешната й твърдост и зрялост, които тя е придобила заедно със съпруга си активист по време на бурните улични протести в столицата на Венецуела. След това нейният съпруг се обяви за временен венецуелски президент с подкрепата на десетки държави, между които САЩ, влизайки в конфронтация с президента Николас Мадуро, който отказва да се оттегли на фона на по думите му опит за преврат. \"Вижте, аз съм съпругата на президента Хуан Гуайдо и ще го придружавам където и да отиде и ще преодолеем всички препятствия, пред които се изправим, както сме правили през всичките си години заедно\", каза Росалес в интервю в столицата на Перу Лима. \"Но се включих в политиката, защото искам да променя страната си.\" \"Не искам дъщеря ми да расте с желание да напусне Венецуела\", каза тя, като имаше предвид около 3-те милиона венецуелци, които избягаха от страната, докато икономиката се сриваше, сред хиперинфация и недостиг на храна и лекарства, а сега и спирания на тока. Докато съпругът ѝ е начело на усилията за отстраняване на Мадуро чрез протести у дома и като се опитва да убеди венецуелските военни да изоставят социалистическия лидер, Росалес се опитва да привлече международна подкрепа за притиснатата венецуелска опозиция с широко отразявани пътувания в съседни държави. Този месец тя пътува до Перу и Чили, където и говори в университети за венецуелската хуманитарна криза. Вчера тя се срещна с американския президент Доналд Тръмп в Белия дом, докато САЩ затягат санкциите срещу администрацията на Мадуро. \"За мен е голяма чест да приема първата дама на Венецуела, каза Тръмп. Тя е преминала през нещо, през което хората не искат да преминават и никога не трябва да преминават.\" Росалес се запознава със съпруга си на младежки митинг на Волунтад популар (\"Народна воля\") - опозиционна партия, за която работи още от студентските си години. През последните месеци тя стана много известна във Венецуела, докато стоеше до съпруга си на многохилядни митинги. Наскоро пое и ролята на международна посланичка на венецуелската опозиция, докато съпругът ѝ е затънал във вътрешни дела. Още неутвърдена като първа дама на Венецуела, тя помогна на съпруга си да изглежда повече като президент, казва Димитрис Пантулас - политически анализатор, базиран в Каракас. \"Тя е професионалистка, млада, образована жена и до известна степен е консервативна, заявява Пантулас. Този образ е в съответствие с (венецуелските) стереотипи за това как следва да изглежда една президентска двойка, особено за тези от средната класа.\" В интервюто Росалес казва, че нейната \"най-важна роля е да бъда майка, но също сестра и съпруга\". В края на януари Гуайдо се обяви за временен президент на Венецуела. Опозиционният лидер беше председател на венецуелския Конгрес и каза, че конституцията му позволява да сформира временно правителство, защото миналата година Мадуро е бил преизбран с измама. Политическото предизвикателство веднага превърна Гуайдо в мишена на администрацията на Мадуро, която го обвинява за организиране на протести с насилие и бързо да пътуват. Гуайдо се измъкна от Венецуела за едноседмична обиколка в Южна Америка, по време на която оглави провалил се опит да бъдат внесени в страната няколко тона храни и лекарства. Но след своето завръщане той насочи енергията си най-вече върху поддържането на своето движение, което загуби част от инерцията си, докато Мадуро остава на власт, а венецуелците са съсредоточени върху трудната задача да оцеляват. При неотдавнашните си пътувания зад граница Росалес се срещна с големи групи венецуелски мигранти, като ги призова да запазят вярата си в съпруга й и каза на регионални лидери, че \"диктатор\" като Мадуро не пада в рамките на няколко дни. Тя твърди, че венецуелската опозиция бележи напредък, като назначава посланици по целия свят и с помощта на САЩ си връща контрола върху венецуелските петролни активи в чужбина. Опонентите на Росалес окачествиха неотдавнашната ѝ обиколка като отчаян опит да задържи Гуайдо в светлината на международните прожектори, докато венецуелската криза се проточва, а световното внимание се насочва другаде. \"Тя се опитва да укрепи имиджа на Гуайдо, докато във Венецуела подкрепата за неговото движение спада\", заяви миналата седмица Аревало Мендес, посланикът на Мадуро в Чили, пред местна медия. Дъщеря на журналистка и фермер от селскостопанския щат Мерида, Росалес казва, че се е заинтересувала от социалните проблеми отрано, докато придружавала майка си при интервюта. Тя решила да върви по стъпките на майка си и да следва журналистика, но помагала и на баща си да превозва реколтата до Каракас по пътища, където се случвало да бъде изнудван от корумпирани военни охранители. Росалес казва, че е преминала през много от трудностите, пред които са изправени в момента венецуелците, включително мъчителният недостиг на лекарства. Баща ѝ умира през 2013 г. след сърдечен удар. Росалес казва, че той е можело и да оцелее, но в селото му не е имало лекарства, за да го стабилизират, нито линейка, която да го откара до най-близката болница. \"Дълго страдах, питайки се защо това се случи на мен, каза тя. Но сега съм възприела това като урок, който животът ми е дал. И работя за това дъщеря ми наследи една по-добра държава.\" /БТА", "date": "2019.03.28", "title": "Съпругата на Гуайдо е част от опита му за промяна във Венецуела"}
{"url": "https://www.dnevnik.bg/sport/2019/03/28/3411594_video_i_nai-krasiviiat_gol_v_cialata_istoriia_na/", "text": "Лионел Меси, Лионел Меси, Лионел Меси... Това е челната тройка след края на мащабната анкета в сайта на \"Барселона\" за най-красив гол в цялата история на клуба. Голове на аржентинския нападател са на първите три места. За най-красив гол беше определено зрелищното му попадение срещу \"Хетафе\" от април 2007 г. Тогава той се разписа при победата с 5:2.  Меси пое топката в половината на \"Барселона\", премина през куп играчи на съперника, преодоля вратаря и вкара. В гласуването участваха над 500 000 души, като голът на аржентинеца срещу \"Хетафе\" беше предпочетен от 45% от тях. Второто място в класацията е за сходно попадение на Меси срещу \"Атлетик\" (Билбао) от сезон 2014-15, събрало 28% от гласовете. В тройката попада негов гол срещу \"Реал\" (Мадрид) от 2010-11 с 16%. Най-предно класираният гол на футболист, различен от Меси, е решителното попадение, с което  Сержи Роберто донесе историческия триумф с 6:1 срещу ПСЖ . Определянето на най-красивия гол в историята започна през есента на 2018 г. От клуба подбраха 64 гола, като  сред тях беше и един на Христо Стоичков - срещу \"Аустрия\" (Виена) от 1993-94 . Головете бяха разпределени по двойки и влизаха в дуели един срещу друг в своеобразна схема на пряка елиминация и така до определянето на шампиона. Меси получи наградата си и благодари за поредното признание.", "date": "2019.03.28", "title": "Видео: И най-красивият гол в цялата история на \"Барселона\" е..."}
{"url": "https://www.dnevnik.bg/gradska_sreda/2019/03/28/3411610_stroitelniiat_nadzor_sgradata_zlaten_vek_e_zakonna_no/", "text": "Сградата \"Златен век\" на строителната компания \"Артекс\" е законна, защото има строителни книжа, обяви началникът на Дирекция Национален строителен контрол (ДНСК) арх. Иван Несторов днес след извършена поредна проверка на обекта. Така той отговори на  казаното от главния архитект на София Здравко Здравков , който ден преди това заяви обратното, че разрешението за строеж на \"Златен век\" е изтекло на 19 ноември 2017 г. и строителството, извършвано след това, е от компетенцията на ДНСК. Началникът на ДНСК обаче каза, че това са само твърдения на арх. Здравков и показа заповед на главния архитект, издадена на 6 август 2018 г. Издаването на този документ удължава срока на разрешението за строеж, който е до 2020 г., посочи началникът на ДНСК. В показаната от арх. Несторов заповед на Здравков се споменава още един документ, издаден от него след изтичането на срока на разрешителното - на 2 май 2018 г. Началникът на ДНСК заяви, че тълкувателното писмо на зам.-министъра на регионалното развитие Валентин Йовев, което досега беше главният мотив, че разрешителното за строеж важи до 2020 г. – не било най-силния аргумент за продължения срок. \"Това не е тълкуване, а становище\", заяви Несторов. Той отказа да дава повече разяснения по сложния казус, тъй като Инициативен комитет \"Лозенец\" е завел дело срещу ДНСК за бездействие по този случай и нямал право да влиза в подробности. Според Несторов по въпроса дали е законна сградата трябва да се вземе мнението на Върховния административен съд (ВАС), който се е произнасял по подобен казус. \"Не можеш да кажеш за една сграда, че е незаконна, когато има издадени строителни книжа\", повтори той. При проверката на сградата, извършена след разразяването на скандала, ДНСК е открила нарушения – липса на предпазни мрежи, необезопасени страни на котлована и др. По тези причини е наложила частично спиране на строителството. Установено е, че фирмата за строителен надзор на обекта \"Стройконтрол инженеринг\" е на един от инвеститорите – Весела Мирянова, която е и съсобственик на строителната фирма \"Артекс\". В такива случаи се предвижда глоба от 30 до 150 хил. лв., заяви арх. Петър Дуклински, зам.-началник на ДНСК, който е извършил проверката.", "date": "2019.03.28", "title": "Строителният надзор: Сградата \"Златен век\" е законна, но съдът ще реши"}
{"url": "https://www.dnevnik.bg/bulgaria/2019/03/28/3411620_sdelki_s_nevuzmojen_predmet_i_oshte_obiasneniia_na/", "text": "Председателят на Комисията за противодействие на корупцията и за отнемане на незаконно придобито имущество (КПКОНПИ) Пламен Георгиев чрез сайта \"Блиц\" обяви, че се смята за обект на груба манипулация, целяща да го дискредитира чрез изнасянето на информация за разминаване в имотната му декларация, изнесена на 27 март в Би Ти Ви. По-късно позицията беше получена и в \"Дневник\". В репортаж на телевизията и \"Антикорупционния фонд\" се казваше, че Георгиев е пропуснал да декларира 186 кв.м тераса от своя апартамент - тризонет, а сделките, които е сключил, са на цена, под данъчната оценка на имотите. Пред телевизията Георгиев е отказал коментар с аргумента, че не иска \"да влиза в обяснителен режим\". Заради съмненията, че Георгиев ще е обективен при имотните проверки на други хора от властта,   \"Да, България\" поиска оставката му.  Георгиев смята, че е обект на \"активно мероприятие\", което обяснява със съществените резултати в противодействието на корупцията и отнемане на незаконно придобито имущество\" на звеното, което ръководи. \"Бяха отнети и запорирани имоти с недоказан произход за милиарди левове, което неминуемо засегна интересите на много хора. И ответната реакция на засегнатите не закъсня\", пише Георгиев. Според председателя на КПКОНПИ обвиняеми и подсъдими лица, чието имущество е блокирано от комисията, имат силно влияние и възможности за въздействие в телевизионните медии и да контролират неправителствени организации и водят компроматна кампания срещу него. Той информира, че заедно със съпругата му са придобили на 26 април 2017 г. апартамент за 150 хил. евро (293 374.50 лв.), от които 103 874.50 лв. са платени по банков път, а произходът на сумата е продажба на наследствен недвижим имот в \"Люлин\". Остатъкът от 189 500 лв. е кредит от Първа инвестиционна банка, сключен два дни преди сделката, пояснява шефът на КПКОНПИ. Терасата е обща за блока, дори ако се ползва от един собственик Георгиев обяснява разминаването между цената на сделката и данъчната оценка на купения апартамент, която е по-висока, с това, че в данъчната оценка е включена и терасата на покрива от 186.57 кв.м на стойност 197 479.70 лв. Той твърди: \"Въпросната тераса обаче не е част от жилището, а представлява тераса-покрив, която е обща част на сградата (...), поради което не е обект на индивидуални собственически права и не подлежи на деклариране от страна на етажните собственици.\" От друга страна, от обясненията му се разбира, че единствено живеещите в неговия апартамент я ползват, както се вижда и от кадрите, заснети от Би Ти Ви. \"Константна е практиката на Върховния касационен съд, че покривът на сградата, вкл. и когато може да се ползва като терасата на едно от жилищата, се включва в общите части на сградата, при което наличието на достъп до него само от един от обектите не променя тази му характеристика\", пише той. При това положение данъчната оценка на имота, представляваща сбора от оценките на елементите, формиращи придобитото жилище, всъщност е 255 306 лв., т.е. значително по-малка от договорената и заплатена продажна цена в размер на 293 374.50 лв., пише Георгиев. Това е цената, върху която са заплатени дължимите за прехвърлянето данъци и такси, съгласно чл.46, ал.2, т.1 от Закона за местните данъци и такси, уверява той. Неизвестна причина за грешна сума в нотариалния акт  В обясненията за другите две свои придобивания - за апартамент с два гаража, купен през 2012 г., и подземно паркомясто, купено през 2014 г., Георгиев отбелязва, че по първата сделка заедно със съпругата си са платили 106 хил. евро. В нотариалния акт като данъчна оценка била посочена сумата 264 310.30 лв., която според шефа на антикорупционната комисия, който е юрист по професия, не отговаря на истината, а в действителност е значително по-ниска. \"Данъчната оценка на обектите е в общ размер не на 264 310,30 лв., колкото по неизвестни за мен причини е посочено в нотариалния акт, а 165 192.70 лв. (според Удостоверение за данъчна оценка ДСЛ19-ГР94-10/28.03.2019 г.), при което е очевидно, че уговорената и заплатена продажна цена е в размер, значително по-голям от данъчната оценка\", обяснява той. Сделки с невъзможен предмет  Георгиев припомня, че при сключването на тези сделки през 2012 и 2014 г. паркоместата не били възприемани като \"годен обект на право на собственост\", а гражданите ги купували на собствен риск. Едва през 2015 г. с промяна в Закона за устройство на територията предприемачите са задължени да осигуряват места за паркиране със статут не на самостоятелни обекти, а принадлежащи към съответните самостоятелни обекти в сградата. Така Пламен Георгиев заключава, че сделките за гаражите и паркоместата, които е сключил, от формално правна гледна точка са били \"с невъзможен предмет\" към датата на придобиването им. С посочването на горните факти считам, че съм направил всичко необходимо за задоволяване на обществения интерес към имущественото ми състояние по начин, който не поставя под съмнение законността и почтеността на действията ми, завършва обяснението, адресирано \"към непредубедените наблюдатели\".", "date": "2019.03.28", "title": "\"Сделки с невъзможен предмет\" и още обяснения на Пламен Георгиев за имотите му"}
{"url": "https://www.dnevnik.bg/evropa/2019/03/28/3411537_sudut_na_es_kaza_triabvat_li_angliiski_frenski_ili/", "text": "В Европейския съюз има 24 официални езика. Който иска да работи в някоя от европейските институции, задължително трябва да владее поне един от тях. Но Европейската служба за подбор на персонал (EPSO) включи още едно изискване - кандидатът за работа да притежава и \"достатъчно добри познания\" по английски, френски или немски език. При това изискването се отнася не само до кандидатите за ръководни длъжности, например за еврокомисари или висши европейски служители, а и до онези, които искат да заемат някаква друга административна или помощна длъжност в Брюксел. Европейският съд обаче сметна това изискване за прекалено. Съдиите в Люксембург поставиха строга рамка за езиковите изисквания към кандидатите за работа в ЕС. Магистратите обявиха, че е по принцип недопустимо кандидатите да се третират по различен начин въз основа на езиковите им познания. Испания и Италия бяха внесли жалби срещу изискването за познания по английски, френски или немски език. Какви езици трябва да владее един шофьор? Съдът на ЕС постанови, че такъв критерий е допустим само ако конкретни \"служебни интереси\" действително изискват подобни познания. Освен това условието за владеене на един от трите езика - английски, френски или немски - трябва да бъде прецизирано и обосновано с \"ясни, обективни и предвидими критерии\", се казва още в мотивите на съдиите. С това Европейският съд даде на европейските институции относително широки възможности да взимат решения по свое усмотрение, но само ако за това има основателна причина. А такава причина не съществува в конкретния случай, по който се жалва Испания, отсъдиха съдиите в Люксембург. Става въпрос за назначаването на шофьор към Европейския парламент. Самият парламент беше обосновал изискването за владеене на езици именно със \"служебния интерес\", който налагал \"новоназначените служители да са в състояние да общуват ефикасно в ежедневната си работа\". Друг аргумент на Европарламента беше, че именно тези три езика се говорят най-често в парламента. Недопустимо и неравноправно третиране Магистратите на ЕС смятат това за недопустимо и неравноправно третиране на кандидатите за работа: \"Нито обстоятелството, че новоназначените шофьори ще изпълняват служебните си задачи на места, където се говори английски, френски или немски, нито това, че пътниците, които ще превозват, ще говорят най-често на английски\", може да бъде основание за въпросното изискване. И още един аргумент на съдиите: Европарламентът не е доказал доколко всеки от споменатите три езика е от наистина решаващо значение за изпълнението на въпросните служебни задължения. Другата жалба бе внесена от Италия - отново срещу изискването кандидатите да говорят един от трите езика. Тя вече бе уважена от съда на ЕС, но Еврокомисията я обжалва. По първото дело - жалбата на Испания - съдиите определиха за нищожно изискването на Европарламента, а по второто - искането на Италия - съдът отхвърли възражението на Еврокомисията.", "date": "2019.03.28", "title": "Съдът на ЕС каза трябват ли английски, френски или немски за работа в евроинституции"}
{"url": "https://www.dnevnik.bg/sviat/2019/03/28/3411635_neizvesten_se_e_opital_da_otrovi_deca_v_detska_gradina/", "text": "Някой нарочно е излял перилен препарат и дезинфектант в супа и сос, предназначена за деца в детска градина в Германия – това подозира полицията в западния град Леверкузен. За щастие служителите са усетили, че храната мирише подозрително, преди да я сервират на децата, пише \" Дойче веле \". Такъв инцидент е имало два пъти – на 12 и 18 февруари, а лабораторните тестове са показали, че почистващите препарати вероятно са дошли от градината, но не са стигнали до децата, съобщили са властите на пресконференция.  12 служители се грижат за 60 деца в градината. Няма подозрения срещу никого конкретно, макар че полицията смята, че вероятно виновният е сред тях.", "date": "2019.03.28", "title": "Неизвестен се е опитал да отрови деца в детска градина в Германия"}
{"url": "https://www.dnevnik.bg/sviat/2019/03/28/3411637_nato_udulji_mandata_na_stoltenberg_s_oshte_dve_godini/", "text": "Посланиците на държавите от НАТО са удължили днес за втори път мандата на генералния секретар на пакта  Йенс Столтенберг  с две години, до 30 септември 2022 година. Това съобщи пресслужбата на алианса. Генералните секретари разполагат с първоначален мандат от четири години.  Столтенберг  встъпи в длъжност през 2014 г., а през 2017 г. мандатът му бе удължен до 2020 година. В съобщението се посочва, че всички съюзници изразяват подкрепа за работата на  Столтенберг . Съюзниците отбелязват неговите усилия за обновяването на пакта и подготовката му за бъдещето. /БТА", "date": "2019.03.28", "title": "НАТО удължи мандата на Столтенберг с още две години"}
{"url": "https://www.dnevnik.bg/kultura/2019/03/28/3410985_iva_todorova_i_ivan_panteleev_sa_golemite_pobediteli/", "text": "Представлението   по Максим Горки в Народния театър взе две награди \"Икар\" - за най-добро представление и за режисурата на  на церемонията по връчване на отличията, която по традиция се проведе на Международния ден на театъра. Водещи тази година бяха актьорът и телевизионен водещ Александър Кадиев и София Бобчева. Началото на церемонията беше поставено от изпълнение на Лили Иванова, която предизвика бурни овации от страна на публиката. грабна две статуетки за моноспектакъла си   - за драматургичен текст и за водеща женска роля. При получаването на първата награда Тодорова се пошегува: \"Искам да благодаря и на режисьора Стоян. Ако ми дадете и другата награда, ще ви кажа и фамилията му\". Малко по-късно, когато отново се качи на сцената, тя не пропусна да спомене, че режисьорът (който е консултант на представлението - бел. ред.) е Стоян Радев. \"Искам да благодаря и на \"Театър 199\", които позволиха на актриса, която не е играла от 10 години, да направи нещо рисковано - моноспектакъл\", каза тя.  Представлението на театър \"ЗОНГ\"  , което в момента се играе в театър \"Азарян\", също получи две награди.  Неговият режисьор   взе наградата за дебют, а   - за главна мъжка роля.  Арсов благодари на целия екип на спектакъла. \"Репетиционният ни процес започна в едно хале на Сточна гара, а сега взимаме две награди\", изтъкна той.  беше отличена в категорията за поддържаща женска роля за участието си в  на Неда Соколовска в Малък градски театър \"Зад канала\". \"Изненадана съм, че взимам награда за ролята си на поп фолк певица в деня на театъра\", пошегува се тя. Статуетката за мъжка поддържаща роля отиде при  за превъплъщението му в Глигор в  на Иван Добчев по пиесата \"Суматоха\" на Йордан Радичков в Театрална работилница \"Сфумато\".  \"Икар\" за авторска музика получи   за  \"Дом за овце и сънища\" от Здрава Каменова под режисурата на Гергана Димитрова, което се играе в \"Червената къща\". Статуетката за съвременен танц и пърформанс беше връчена на  . \"Миналата година стана недоразумение, защото ни дадоха наградата, а получихме само една статуетка. Искаме да благодарим на комисията, че тази година поправя тази грешка\", пошегува се Ива Свещарова. \"Откакто миналата година взехме \"Икар\", по-трудно получаваме финансиране за нашите проекти\", отбеляза Вили Прагер. Със специални награди бяха отличени Лили Иванова и Стефан Цанев. Ето и останалите наградени:  За куклен спектакъл  от Туве Янсон, сценарий и режисура Петър Тодоров, Държавен куклен театър – Бургас За постижение в кукленото изкуство -   за ролите му в \"Нос\" по Николай Гогол от Веселка Кунчева и Ина Божидарова, реж. Веселка Кунчева, Театър 199 \"Валентин Стойчев\" За педагогическа дейност -  За сценография  за \"Дивата патица\" от Хенрик Ибсен, реж. Крис Шарков, Народен театър \"Иван Вазов\" За майсторско техническо осъществяване -   от Йордан Радичков, реж. Стоян Радев, Народен театър \"Иван Вазов\" За цирково изкуство -   за приноса му към цирковото изкуство в сферата на дресурата За вариететно и атракционно изкуство, излъчени от Гилдия за атракционни и сценични изкуства и Гилдия за вариететно изкуство -   за постижения в областта на илюзионното изкуство За авторска песен -   за авторската композиция \"Dignity \" За дублаж  за Топси в \"Мери Попинз\" при жените и   за Тоби в \"Скорпион\" при мъжете  Награда на Асоциацията на куклените театри -  За критически текст -   за \"Цензурата по времето на комунизма или режимът на забраняване – позволяване\", Рива 2018 Награда за чест и достойнство - ", "date": "2019.03.28", "title": "Ива Тодорова и Иван Пантелеев са големите победители на наградите \"Икар\""}
{"url": "https://www.dnevnik.bg/analizi/2019/03/28/3410690_cvetan_cvetanov_-_zavinagi_v_siankata_na_borisov/", "text": "Цветан Цветанов  говори сигурно за последен път  на \"трибунка\" в кулоарите на този парламент, да не кажа и въобще. Някъде в средата на  тирадата от хронология, обяснения, благодарности , спомени с Борисов, семейни ценности, партийни ценности, обявява очакваната вече новина, че  напуска всичките си постове  в Народното събрание. Няколко часа по-рано, докато председателят на парламентарната група на управляващата партия летеше от Ню Йорк към София, политическите разбирачи за пореден път трескаво превъртаха прогнозите си за бъдещето на дясната ръка на лидера Борисов, основния строител на партия ГЕРБ и крепящ единството на структурите й през всичките години на триумфалната й власт. Само преди десет дни Цветанов беше може би в кулминацията на политическата си кариера, изглеждайки незаменим и с осигуряването на кворум в парламента, прокарване на закони, преговори с ДПС, партийно строителство и загрявайки за любимата си позиция - шеф на предизборна кампания. Дотолкова, че някои го виждаха вече по-силен от Борисов, а той - май поне равен на него. Макар че неизменната му поза винаги е на една ръка разстояние зад рамото на лидера, често шепнейки нещо в ухото му... Може би чакайки своя истински звезден час. И така почти 20 години. Въпросът откъде се появи някога Цветанов и как от чиновник в \"Личен състав\" на МВР, през помощник на главния секретар Бойко Борисов в 2001 - 2005 стана главният строител на партия ГЕРБ, фактор и символ на нейната устойчивост, няма как да не опре до същия въпрос за самия Борисов. А доколкото Борисов изглежда до голяма степен случайно запратен от сляпата Фортуна в голямата политика, същото се отнася и за Цветанов. Всеки със своите особености, двамата бяха неизменно спряганите през всичките години на тяхната власт в А интригата сама по себе си бе знак за съизмеримостта на тяхната значимост за ГЕРБ. Цветанов като заместник-кмет на София, вътрешен министър и парламентарен фактор - това е Политическото развитие на Цветанов естествено последва това на Борисов. Първият - кмет на София след напускането на МВР, вторият - заместник-кмет. Именно тогава, влизайки в политиката, сякаш да потвърди истините за неустоимите изкушения на българските политици (\"...я депутатин, я кмет да стане, па стой да гледай...\") Цветанов, в онзи момент и председател на ГЕРБ, се сдобива с шест апартамента, който му докараха първия силно дискредитиращ го имотен скандал. (Тогавашният шеф на НАП Красимир Стефанов криво-ляво оправи сметките, а срещу това получи депутатско място.) Политическите му гафове обаче бяха по-големи - вътрешният министър в първия кабинет на Борисов си позволи недопустими подвизи от трибуната на Народното събрание, където изнесе данни от СРС във връзка с разследване на лекари от Горна Оряховица, използвайки ги за политическо оръжие срещу опоненти. Неизброими и не по-малко разрушителни за държавата са действията на политика Цветанов като фактор в изпълнителната власт: той нарече полицейски акции с имена на магистрати; докара си дело за клевета от съдия и когато то стигна финална фаза, му се наложи да се крие трагикомично от призовкарите, за да осуети произнасянето на съда, докато се сдобие с поредния депутатски имунитет; кадрува безпардонно в съдебната власт, докарвайки на председателски стол на най-големия съд (Софийски градски) семейната приятелка Владимира Янева... В същото време стоически понасяше негативите от тежките критики в медиите, пазейки самопожертвувателно образа на реалния властелин Борисов и вършейки с впечатляваща и противниците му посветеност партийните дела. Понесе стоически и конюнктурното преобръщане на 180 градуса на прокурорската власт и завладените вече от задкулисието служби, които през 2013 - след първото сдаване на властта от Борисов, подхванаха и двамата. А Цветанов се сдоби със серия наказателни дела, от които излезе сух едва след следващото обръщане на палачинката от Цацаров. За тази порочна конюнктура, за оплитането на съдебна и политическа власт, което се утвърди в следващите две управления на ГЕРБ, за да придобие България заслужено името \"завладяната държава\", Борисов - като глава на изпълнителната власт. Цветанов - като изкусния майстор на ситуативните парламентарни мнозинства; повелителят на кабинетно-кулоарните междупартийни договаряния; обезпечителят на лобистките прокарвания на законови поправки и проекти, за чиито реални мотиви и цели само той е посветеният... И разбира се - и Борисов. Само че от досадната, изнурителна работа да угодиш на когото трябва (за да оцелееш или получиш своя бонус) и да елиминираш който ти пречи. Цветанов пое на плещите си своя огромен дял от тази дейност, но срамните тайни на общото оцеляване и триумф ги спояваха. Затова и дългогодишната интрига - кой кого и дали Цветанов искал да забие нож на Борисов или лидерът искал да се отърве от дясната си ръка остана сюжет без развитие. Накрая пред масите - се прегръщаха. До днес. До деня, в който (по думите му след прегръдка) Цветанов отстъпи. (Макар и не напълно или както го е изобразил Христо Комарницки в карикатурата си за Цвекзит - \"Отивам си, но оставам\") И загадката кой на кого е бил верен съратник, кой е благодарен или неблагодарен за десетте години вярност, взаимно съперничество или взаимна лоялност ги е водела, се обезсмисли. Ирония е, че повод за разплитането на тези въпроси е отново имотен скандал с център Цветанов. Възклицанието на Борисов в първата му реакция миналата седмица прозвуча искрено: \"Имаш в по-хубавата част на квартала два апартамента и за тях си ял бой, и сега кое наложи да го направи точно сега?!...Толкова добри неща направихме, а цялата гадост ни удря за нещо толкова битово, елементарно, гадно и ненужно...\" Че и с личен асансьор - добавят хората пред телевизорите... Психолозите да кажат... Ние можем само да обобщим: Както стартът на политическата кариера на лекоатлета Цветанов му беше поднесен от съдбата, така и финалът настъпи случайно. (А имаше толкова много причини да настъпи закономерно и отдавна.) Доброволното сдаване на парламентарните му постове не носи промяна с обществена значимост: един имотен скандал даде на Борисов свръхшанса да претендира, че излиза чист от зловонните ями на управлението на ГЕРБ. десет години овкусяваше политическите анализи, отклонявайки вниманието със своята загадъчност от проблемите, пороците, зависимостите, пораженията от управлението и на трите правителства на Борисов. Сега иронията е, че Борисов е победителят въз основа на случайност. Не на намиране на изход от мафиотския капан, в който доброволно влезе (заедно със съратника си Цветанов), за да им бъде позволено и на двамата да стоят на власт. Апартаментният скандал се оказа непреодолимото препятствие, което нито Борисов, нито Цветанов можеха да прескочат. Подаването на оставка от парламентарните постове само привидно е доброволно. Така че такъв ход не е доказване на лоялност към Борисов и партията и честност към избирателите, както им се иска и на двамата да се чете, за да изглежда всичко приемливо за очите и ушите на публиката, конкретно за избирателите на ГЕРБ, в критично краткото време до евроизборите. Случайността на имотните разкрития сложи точка на интригата Борисов - Цветанов и я остави разрешена единствено в смисъл, че с политическата кариера на Цветанов е свършено. Или това, което имаше като такава.", "date": "2019.03.28", "title": "Цветан Цветанов - завинаги в сянката на Борисов"}
{"url": "https://www.dnevnik.bg/intervju/2019/03/28/3410827_rumen_cholakov_mladite_bulgari_ot_chujbina_triabva_da/", "text": "- Очевидно причината не е заплатата. Ние всички сме осигурени. Моята заплата е публична - и в момента тя е доста по-висока от тази на европейски народен представител. Хората, които работим в Лондон, не се водим по никакъв начин финансово в идеята си за политическа реализация и влизане в Европейския парламент (ЕП). Причината един човек с кариера в чужбина въобще да иска да участва в политиката е да има по-голяма тежест и да може да променя повече неща в света около себе си. В крайна сметка колкото и години да съм прекарал във Великобритания, а те са 12, българското самосъзнание и паралелно с него - европейското, са по-силни и имам мотивацията да оставя нещо след себе си. Тя е индивидуална и реалистично погледнато ми се струва, че хора като нас могат да предложат повече идеи за промяна и в България, и представлявайки страната в Европейския съюз (ЕС). Ние сме равностойни или даже повече от местните конкуренти, защото за да успееш в чужбина, ти трябва да си десет пъти по-добър от някого, за да те вземат. България е в догонваща позиция в ЕС не само защото сме се присъединили по-късно, а и по обективни икономически показатели. Нашите представители в ЕП трябва да бъдат по-впечатляващи, по-добри, по-образовани, по-силни и по-опитни от техните колеги от Франция, Германия, Холандия, Испания. - Още когато създадохме \"Милениум\", се правят паралели за нови Великденци. Истината е, че са минали 20 години и има едно поколение от периода, в който те се развиваха. Именно заради техния пример ние няма как да направим същото нещо в България. Ние сме различни хора и всеки един човек трябва да бъде съден спрямо неговите собствени качества, виждания, принципи. Между другото историята никога не се повтаря - това е един от първите принципи, които ми бяха преподавани като студент. В момента зад граница живеят над 2 милиона българи. Постоянно се говори, че трябва да дойде нова промяна, че трябва да има завръщане на българите от чужбина, че те са жизнено важни за страната ни. Но всеки път, когато има някаква инициатива това да се случи, се почва да се правят паралели с не бих казал цялостно управление, а с няколко единици хора, които не са и толкова популярни. Единственият ефект, който това има върху управлението на държавата, е, че статуквото продължава и че единствените хора, които се облагодетелстват от това - това е управлението в момента. Очакването в народното самосъзнание продължава много години наред. Всеки ден ние чакаме да падне правителството и да дойде новият месия, но който и да е появи, казваме: \"Това вече ние го видяхме\". Парадоксално - всички са недоволни от това, което имаме, но са недоволни и ако имаме нещо ново. Моят апел към хората е рискът да бъде към опитване на нещо ново, нещо различно. Пък и ние сме от едно друго поколение - все пак сме хора, които са се изграждали в други времена, ползвали сме благата на ЕС като образование и пребиваване в чужбина, имаме контакти. Глобалните реалности, които е имало преди 20 години, са много по-различни от сега. Съответно нашето поколение като принципи, ценности, знания и опит е различно. - Две са основните ни тези. Първата е, че трябва да се продължи задълбочаването на европейската интеграция, както на целия континент, така и по отношение на България. Втората ни теза е, че и България, и ЕС трябва да бъдат управлявани по професионален, технократски начин, с един подход, който е по-скоро прагматичен, а не идеологичен и догматичен. Виждаме до какво довежда догмата и робуването на конкретни идеологии, които са по-релевантни за 20-и век, отколкото за 21-я. В момента във Великобритания Тереза Мей е рекетирана от една група свои съпартийци. Виждаме нивото на политическия дебат в България. Струва ми се, че това трябва да се промени. Трябва да търсим принципи, по които да управляваме държавата, така че най-подходящите хора за конкретна функция да я управляват. Какво означава това за бъдещите ни планове? За нас това е началото на опит за участие в политическия живот на страната. При всички положения е естествен процес нашето поколение да участва в политическия живот на страната и той ще продължи. Какво ще бъде измерението му - дали ще бъде на партийно ниво, чрез неправителствени функции или други механизми за влияние, предстои да бъде изяснено. Ние ще продължим да се борим, защото нашето поколение трябва да участва в тези процеси. - Бих искал да изчакам да видя конфигурацията в ЕП след изборите. Знаете, че не е необходимо отсега да се заявява принадлежност към дадена сила. Интересно е да видим каква ще бъде обстановката след изборите, защото очакванията са да има голяма промяна в състава на ЕП. Еманюел Макрон във Франция обмисля създаването на нова политическа група в ЕП - тя може да бъде заедно със или отделно от АЛДЕ или ЕНП, което ще промени картата на политическата структура. Платформата, която ще търсим, ще е такава, която преследва задълбочаването на интеграцията. Традиционно НДСВ и \"Новото време\" са асоциирани с либералите, но аз искам да изчаквам и да видя къде ще защитаваме българските интереси.", "date": "2019.03.28", "title": "Румен Чолаков: Младите от чужбина искаме да участваме в политическия живот в страната"}
{"url": "https://www.dnevnik.bg/sport/2019/03/28/3410951_kubrat_pulev_se_nasochva_kum_nju_iork_za_sledvashtiia/", "text": "Кубрат Пулев очаква да се бие след три-четири месеца и отново да пътува до САЩ, където наскоро направи дебют. Българският боксьор победи с нокаут  Богдан Дину  в Коста Меса, Калифорния през уикенда. \"До три-четири месеца мисля, че ще имам мач. Може би ще е в Ню Йорк, най-вероятно\". \"Нямате представа с какви хора работя. Боб Аръм казва \"казвай кога ще играеш и да продължаваш да ги биеш\". Хората са много отворени казаха ни само да изберем град и ще играя там\", коментира Пулев при  завръщането си в България . Той открои голямото присъствие на българска публика на срещата му. \"Не ме притесняват Антъни Джошуа, Тайсън Фюри, Уайлдър. Ако те не искат да се бият, има други имена. Оскар Ривас, от когото загубих на олимпиадата или по-скоро му вдигнаха ръката, аз не смятам, че загубих. Сега можем да си вземем едно реваншче на професионалния ринг. Той е мощен, здрав противник и няма загуба. Защо не\", каза Пулев за следващите си планове. Той е задължителен претендент за световната титла на Международната боксова федерация (IBF), която е притежание на Антъни Джошуа. \"Пазарът е съвсем различен, хората също. Екипът ми е друг, хората от \"Топранк\" са много по-отворени, позитивни. Оценяват всяко едно нещо. \"Боб Аръм още на ринга е питал моето обкръжение кога искам да играя пак. Уникален мач, направо всички са възхитени. Ще видим дали ще се бия с Уайлдър или Джошуа, аз съм готов за всеки, не ме притеснява никой. Видяхте, че по съвсем друг начин играя, но има неща, които трябва да изчистя\".", "date": "2019.03.28", "title": "Кубрат Пулев се насочва към Ню Йорк за следващия си мач"}
{"url": "https://www.dnevnik.bg/analizi/edno_na_um/2019/03/28/3411570_edno_naum_cvetanov_si_trugva_ot_parlamenta_v/", "text": "Цветан Цветанов, който  подаде оставка като депутат  след скандала с новия му апартамент и напуска парламента, за да остане само на партийните си позиции в ГЕРБ, коментира днес в кулоарите на Народното събрание в какво настроение си тръгва, защо опозицията трябва да се притеснява и какъв подарък са му подарили колегите от партията.", "date": "2019.03.28", "title": "Едно наум: Цветанов си тръгва от парламента в приповдигнато настроение"}
{"url": "https://www.dnevnik.bg/analizi/2019/03/28/3410552_istoricheskiiat_razkaz_za_populiarna_upotreba_i/", "text": "Историческият разказ, предназначен за популярна употреба, е сред най-първите средства за създаване на чувство за принадлежност. Примерите от читанката по история и предлаганата историческа литература за неспециализирано четене служат на каузата на гражданството. Гражданската култура и разказът за историята, предазначен за популярно възприемане, са свързани. Те са скачени съдове. Ето защо партии и организации търсят идентичност чрез своите версии за миналото, разказвани на нивото на масовата публика. Още от Средните векове важни са генеалогиите. Усещането за принадлежност се основава и на заедност назад във времето – толкова по-стабилна е идентичността ми, колкото по-близо до изворите на историята се намира моят род. Културната памет е гарант за вписването на Аз-а в обхватното \"ние\", което на свой ред го стабилизира: не ще падна, ще оцелея и ще го направя в достойнството, рамкирано от миналото величие на общността като стандарт за днешния ден. Историята за масова употреба изпълнява тази функция – представлява разказ, произведен най-често институционално и разпространяван централизирано, прицелен в уравняване на мисловните съдържания и мотивациите за действия заедно на големи маси от хора. Мобилизацията в името на идеите, низпославани от държавните институции, има за цел именно това: петричанинът и силистренецът заедно да застанат под знаменателя на българското и да бъдат готови на действие за неговата реализация. Популярният исторически разказ може да бъде проследен още в първите учебници по история след Освобождението. В този случай четивата по история извън задължителните са по-скоро изключение. Историята за неспециализирано четене се оказва във връзка с академичния исторически разказ, чиито основи тепърва се създават. Ето защо и литературни творби на историческа тематика също почти няма – отсъства стабилизираният разказ, който да бъде разчупен със средствата на художественото. Същинското раждане на популярната история може да бъде отнесено към времето между световните войни. Имам предвид онзи разказ, който читателят избира свободно, заставайки пред полиците на книжарницата с различни възможности за удовлетворяване на читателското любопитство. Мнозинството книжки носят авторството на люде, които са далеч от научна кариера. Част от тях са и автори на учебници. Самите издания са джобен формат и с обем от няколко десетки страници – текстова порция, удобна за четене в превоза до и от работното място. Така че на следващата сутрин читателят да се снабди със следващото четиво от същия тип, което често пъти се продава на един щанд със сутрешния вестник. Публикувани са книжки в няколко издателски поредици – \"Древна България\", \"Великите българи\" и др. Кратките им текстове са положени в ясна връзка с научното поле – на края на повечето от тях стои списък с представителни четива от автори с университетско присъствие в качеството им не само на престижни позовавания, а и като доказателство, че става дума за ясно очертани полета – популярно и академично, които се намират във връзка. Акцентът в съдържанието им е поставен върху дълбоката културна заедност, обяснявана в категориите на травмата. След като става ясно, че голяма част от земите, въобразени като български, остават извън обхвата на България след Ньойския договор, реториката на общностното предприема друга стратегия. Представата за държавата като единствена форма на смислено битие на народа отпада. Активизират се идеите за нацията като категория, чиито живот е извън времето и пространството, присъща на романтическото направление, чийто родоначалник е Хердер. Тези книжки са одобрени от Министерството на народното просвещение – факт, който свидетелства за работещия съюз между инициативите за историческо разказване на низово равнище и държавната политика. Към този сговор е присъединена и литературата – в изложенията исторически достоверното и фикционалното са неотделими. Това смесване е налице и на равнището на популярната история до днес: османското владичество се възприема през литературни метафори като Ботевите \"смок е засмукал живот народен\" и \"да гледам турчин, че бесней над бащино ми огнище\", боевете на Шипка се представят през свръхемоционалните \"ордите тръгват с викове сърдити\" и \"Грабвайте телата!\" от познатата ода на Вазов. Гражданската култура по пътя на скачените съдове е моделирана в същата тази културна травма, формулирана в идеологически реторики с дясна насоченост, част от които въобще суспендират политическото като легитимно поле за изява на усилия в рамката на \"общото благо\" в името на непартийна експертност, калкулирана като необвързаност. По това време левите и центристките замисли, макар и несравнимо по-слабо видими, също имат своето присъствие. Публичността е идейно пъстра, макар и уклонът да е към дясното. Една от ясно очертаните тенденции в социалистическия популярен разказ започва със смяна на модела: на мястото на сюжетите за средновековни господари и възрожденски революционери са устроени партизански сказки с ясна дидактическа насоченост, често пъти – в поредици, подобно на предишния период. Съществуват и опити за усвояване на националното от деятели на комунистическия режим с достатъчно дълга история. След средата на 60-те години и особено след Пражката пролет от 1968 г. става ясно, че лишеният от национално съдържание наратив не успява да се вкорени. Разказването в рамката на идеите за нацията се завръща, без да се елиминират клишетата на маркс-ленинизма. Появяват се отново сюжетите в национален ключ, а с това и темите от средновековната история като терен на културно-политическото и военно могъщество на българите. На нея се гледа и като на шанс за писане на история вън от политическата коректност и без досадни цитати от авторитетите на идеологията. На този терен става възможно чрез иносказателен език да бъдат посочвани и проблеми на социалистическото общество, без това да навлича болезнени срещи с репресивните органи. Алтернативни проекти за популярна история липсват по начина, по който няма политически замисли встрани от партийната линия. Публичността на историческия разказ е изцяло дирижирана от партийните цензорни органи. Автономията на научното поле като цяло клони към абсолютната нула. Четивото от исторически характер за популярно ползване, напоено от дискурса на пропагандата, постепенно се доближава до речника на публицистиката. Честването на 1300-годишнината на българската държава през 1981 г. е кулминацията на този \"насилствен брак\". Популярната история през този период се създава доста често от хора с академично присъствие. Работата на изследователя се гледа като необходимата основа, от която се отделя по-смилаем и по-слаб по интелектуален заряд продукт, прицелен към неспециализирания читател. Този факт се усети най-болезнено на равнището на академичната история: фабриките, призвани да я създават, практически изпаднаха от публичността. Историците се оказаха неспособни да разположат историческия ресурс като полезно за обществото знание. Част от авторите на подобен род текстове са историци по образование, сред които изпъква името на покойния Божидар Димитров. Агресивната стратегия за налагане на този род литература беше залог за комерсиален успех. Присъщо ѝ е заиграването със споделеното усещане за икономически и политически провал на фона на културен разпад – средство, част от технологията на популярната култура в консуматорското общество, чието производство е насочено към отговор на публични очаквания и пазарна реализация без мисия за трайност. - неговото затваряне зад стените на аудитории и кабинети значително улесни изтикването му в периферията на обществения фокус. На фона на нападки към професионалистите в дефицит на родолюбие се разказваше за разкъсващи травми, изречени с речника на междувоенния национализъм с екстремна стилистика и обилни квалификации в смисъла \"никой не ни разбира\", \"всички са лоши\". Културите като цяло бяха представени като разделени от невидими, но непреодолими бариери на дълбока, същностна несъвместимост. Настояваше се, че културните изкази се основават на разнородни граматики и непреводими един на друг словесни състави. Платформа, която възкреси проекти от междувоенния период като периодичните издания \"Известия на българската орда\", \"Авитохол\" и др. Преиздадени бяха автори с националистически възгледи като Николай Станишев, Найден Шейтанов, Димитър Съсълов и др. Границите между научноисторическото и литературната фикция, подобно на междувоенния период, отново се замъгляват до пълна неяснота. Приватизацията на историята за масова употреба от страна на параисториците стана възможна най-вече благодарение на самоизолирането на гилдията историци. Научните изследвания, включително и публичните, представляват монологични провиквания в една среда с не особено силен, но чуваем фонов шум, създаден от какофонично прескачащи се звуци. Това е една от причините за полудяването на популярния исторически разказ: учените капитулираха от една от ключовите си обществени роли, а именно – да задават рамката на здравия разум, без да прилагат цензура. Гражданските енергии напълно отговарят на идеологическия пейзаж, конструиран от историческия наратив за публични цели: готовност за поставяне под въпрос на речта на омразата и клишетата на етнонационализма няма. Културната памет се гледа като даденост, а не като величина, чиито смислов товар се договаря чрез обществен дебат. Готовност за иницииране на такъв от страна на историци няма – резултат от деградацията на проекта за гилдийна принадлежност. Докато по времето на комунизма разказът имаше своите логики на сюжетно изграждане, сега такива липсват напълно. Мястото на клишетата за обществено-икономическите формации, конфликтния социален модел, ролята на революциите и др. остана празно. Ето как историята загуби сюжетното напрежение, така необходимо за школското ѝ представяне – проектът за смисленост на наратива се основава на идеята, че ученикът очаква всеки следващ час по история с нагласата да чуе следващата порция минало така, сякаш се взира в телевизора преди следващия епизод на сериала, фантазирайки различни възможности за развитието му нататък. – ход, който задава смислови ориентири и превръща словотечението без цел в насочен вектор, сочещ бъдещето като възможно само в моноетнически замисъл, където място за другости и толерантност няма. Това е директно следствие от учебникарски наратив, от който от страх от обвинения в политическа манипулация авторите му оттеглиха изобщо ценностните му потенциали. Това решение зачеркна съществен дял от определението, което обозначава интелектуалеца в обществената му роля, обричайки бъдещите граждани на битие в агресивна безкритичност, на жилаво неудовлетворение и лесна мобилизация за разправа, а и на потенциална лумпенизация. Поради всичко това смятам, че абдикацията на професионалистите от популярната история води до създаване на следващи поколения изследователи-историци, формирани в среда на войнстващи идеологически клишета, които виждат своята мисия в поддържането им на всяка цена. Факт, който неминуемо се отразява в подивяване на нравите в полето на гражданското. Твърдя, че подценяването на този ресурс води до окупирането му от играчи, в чиито ръце той се превръща в оръжие за масово интелектуално унищожение. Какво да направим? – На първо място: да се договорим, че споделената ни цел е колегия от подготвени историци, отговаряща на минимални изисквания за професионализъм, спазваща критически стандарти и култивирана в модела на ясно формулираната социална отговорност.", "date": "2019.03.28", "title": "Историческият разказ за популярна употреба и гражданската култура: (не)възможната среща"}
{"url": "https://www.dnevnik.bg/politika/2019/03/28/3410937_borisov_pred_kadrovi_resheniia_za_pravitelstvoto/", "text": "Попълване на опразнените  след апартаментния скандал  постове в правителството и парламента и довършване на листата за европейските избори, която трябва да бъде обявена в неделя. Това са задачите пред премиера и лидер на ГЕРБ Бойко Борисов, които трябва да бъдат решени възможно най-бързо. След като вчера Цветан Цветанов обяви, че напуска Народното събрание, но запази партийните си постове, той ще участва в подреждането на кадрите. Въпросът с листата за европейските избори трябва да бъде решен още днес, след завършване на преговорите между ГЕРБ и СДС. Възможно е сините да издействат името им да бъде в заглавието на новата коалиция. Те трябва да получат и едно избираемо място, за което ще предложат Любов Панайотова. Тя е директор на фондация \"Европейски институт\", била е заместник-министър на икономиката (1999- 2001 г.) и член на основния екип за присъединяването на България към Европейския съюз. По всяка вероятност листата на ГЕРБ ще се води от еврокомисаря Мария Габриел. Листата ще бъде обявена в неделя в НДК. Днес след обед премиерът Бойко Борисов ще лети за Букурещ за участие в четиристранна среща на премиерите на България, Румъния, Сърбия и Гърция. Очакванията са тъкмо в румънската столица да говори повече за решението Цветан Цветанов да се раздели с мястото си в парламента. Вчера Борисов не каза нищо и остави заместника си в партията да обяснява сам. Днес се очаква и да бъде обявено кой ще оглави парламентарната група на ГЕРБ, след като оставката на Цветанов бъде внесена в парламента и гласувана. Като за вероятни наследници се говори за Красимир Велчев, който беше на този пост, когато Цветанов беше вътрешен министър, и за председателя на комисията по бюджет и финанси Менда Стоянова. Според източници на \"Дневник\" Стоянова е по-вероятният избор заради опита й в преговорите около гласуването на държавния бюджет. Постът е особено важен, защото шефът на групата на ГЕРБ трябва да осигурява кворума в парламента, прокарването на решения и закони, устойчивостта на правителството, като балансира сложните отношения с коалиционните партньори \"Обединени патриоти\", \"Воля\" и ДПС. Вчера Цветанов благодари на всички тях. Трябва да бъде намерен заместник на Цветанов и за парламентарната комисия по вътрешен ред. Мястото на правосъден министър след подалата оставка  Цецка Цачева  се очаква да бъде заето от досегашната й заместничка  Десислава Ахладова . Тя сега изпълнява длъжността. Според юристи и депутати тя е най-вероятният следващ титуляр. Трябва да бъде намерен заместник и на заместник-министъра на енергетиката  Красимир Първанов , както и на заместник-министъра на спорта  Ваня Колева . Те, както и Цачева подадоха оставки покрай скандала с апартаментите.", "date": "2019.03.28", "title": "Борисов пред кадрови решения за правителството, парламента и европейската листа"}
{"url": "https://www.dnevnik.bg/sport/2019/03/28/3410700_s_bogata_programa_shte_premine_otkrivaneto_na_rafting/", "text": "Рафтинг и каяк сезона в страната ще бъде открит с  фестивала Outdoor & White Water Fest . Той ще се проведе на 30 и 31 март в района на Кресненското дефиле край бреговете на река Струма, като събитието ще предложи богата програма.  Фестивалът ще бъде съпътстван с организирано почистване на Струма в петък, което е част от мисията да се ограничи човешкия отпечатък и замърсяването в региона. Фестивалът, който за трета година продължава традицията да празнува пролетното пълноводие, ще бъде открит със символично преминаване регата с лодки. Планирани са още дейности като катерене за деца, колоездачни турове, целящи да запознаят присъстващите с природните и културни богатства на Кресненското дефиле и Пиринския регион и др. Една от атракциите ще представлява състезание с дронове. Участниците ще могат да научат базовите техники за оказване на първа помощ, техники по оцеляване в бързи води, дихателни практики, а също и възможност да се влючат в тандемни полети и йога класове. Фестивалът предлага възможност за палатков лагер край реката.  Събитието има за цел да популяризира туризма, екстремните спортове, активния отдих и местния поминък и продукция в района пред една широка аудитория, като стимулира обмена на спортни и туристически програми между клубове и тур оператори от България и съседни държави.", "date": "2019.03.28", "title": "С богата програма ще премине откриването на рафтинг сезона в Кресненското дефиле"}
{"url": "https://www.dnevnik.bg/evropa/2019/03/28/3411064_britanskiiat_parlament_othvurli_i_vsichki_alternativi/", "text": "Бъркотията с Брекзит стана още по-голяма след вота в сряда вечерта в британския парламент, на който депутатите отхвърлиха всичките 8 предложени варианта за напускане на Европейския съюз. След като премиерът Тереза Мей няколко пъти критикува Камарата на общините, че е против нейната сделка, но не казва на правителството какво иска, резултатът от гласуването показа, че и депутатите нямат отговор на този въпрос. Ден по-рано Мей каза, че не е длъжна да се съобрази с избора на парламента, но приема необходимостта от т.нар. индикативно гласуване, за да разбере кои варианти се радват на най-голяма подкрепа. Те се простираха от провеждането на втори референдум до напускане на ЕС на 12 април без сделка. За изясняване на ситуацията не помогна и готовността на премиера да подаде оставка след одобряване на сделката ѝ и назначаване на неин наследник, който да води преговорите с ЕС за отношенията със съюза след Брекзит. Какво следва Сега вариантите, изглежда, са два. Първият е Тереза Мей да опита все пак да подложи на трето гласуване споразумението си с ЕС до 11 април. Има сигнали, че и най-големите ѝ критици в партията са склонни да я подкрепят, но това не достига - нужно е одобрението и на малката северноирландска Демократична юнионистка партия, а тя продължава да не е съгласна. Освен това председателят на долната камара предупреди, че няма да допусне трето гласуване, ако Мей се върне с предложение, което не е \"съществено по-различно\" от предишното (което вече бе отхвърлено). Вторият е Великобритания да напусне на 12 април без сделка. Парадоксът е, че повечето депутати не са съгласни с този вариант, но и нямат идея как това да бъде избегнато. След снощния вот се заговори и за трети вариант - да бъдат предложени на повторно гласуване (може би в понеделник) идеите на депутатите, отхвърлени с най-малка разлика. Други смятат, че в този си състав Камарата на общините е неспособна да вземе решение и трябва да се отиде на предсрочни избори. Какво отхвърлиха депутатите Напускане на 12 април без сделка -  Членство в единния пазар на ЕС и митнически съюз, подобен на отношенията на Норвегия със съюза -  Оставане като член на Европейската икономическа зона (EEA) и кандидатстване отново за Асоциацията за европейска свободна търговия (EFTA) -  Сделка за Брекзит с ангажимент да се преговаря за безсрочен и всеобхватен митнически съюз ЕС - Великобритания, действат върху цялата територия на Обединеното кралство - Тесни икономически отношения с ЕС, включително митнически съюз и максимална близост с единния пазар -  Оттегляне на искането за напускане на ЕС, ако парламентът не е съгласен за раздяла без споразумение -  Референдум за одобряване на сделката за Брекзит, преди тя да бъде внесена за ратификация в парламента -  Структуриран процес за напускане без сделка, ако не бъде постигнато съгласие с ЕС -  Депутатите одобриха с 441 срещу 105 гласа промяната на датата за Брекзит - от 29 март на 22 май, но ако няма одобрена сделка датата става полунощ на 12 април.", "date": "2019.03.28", "title": "Британският парламент отхвърли и всички алтернативи за Брекзит"}
{"url": "https://www.dnevnik.bg/sviat/2019/03/28/3410644_rumunskiiat_premier_propusna_da_kaje_zashto_ne_moje_da/", "text": "Още преди 1 година тази новина разбуни духовете в Румъния: шефът на парламента и лидер на управляващите социалдемократи Ливиу Драгня обяви сякаш между другото, че правителството е приело меморандум за преместването на румънското посолство в Израел от Тел Авив в Ерусалим. Така Румъния щеше да се окаже първата страна от ЕС, последвала примера на САЩ - такива сметки си правеше Драгня. Също толкова авантюристично звучаха и аргументите му: това било уникална възможност Румъния да си осигури предимства - в кратко-, средно- и дългосрочен план. За какви предимства ставаше въпрос - Драгня не пожела да каже. Тогава румънският президент Клаус Йоханис се опита да успокои духовете: той припомни, че подобно решение с международно значение не може да бъде взето без задълбочен анализ и точна оценка за това какви ще бъдат последиците от него. Освен това, като членка на ЕС, Румъния би трябвало да следва общата европейски линия по този въпрос. И чак когато бъде изяснен въпросът за статута на Ерусалим, могат да бъдат предприети следващи стъпки, увери държавният глава. Именно заради несъгласието му с позицията на правителството, някои от неговите най-големи критици го обвиниха в антисемитизъм. Самият Йоханис отхвърли това обвинение като абсурдно. Ето че спорът за преместването на румънското посолство в Израел сега се разгоря с нова сила, следвайки познатия образец: на годишната среща на американско-израелската лобистка организация AIPAC миналата неделя във Вашингтон румънската министър-председателка Виорика Дънчила обяви, че след направения анализ правителство е решило да \"премести нашето посолството на страната в Ерусалим - столицата на Израел\". Онова, което Дънчила пропусна да каже Малцина обаче обърнаха внимание на следния факт: Дънчила имаше наглостта да предугади несъществуващия засега резултат от един анализ и предварително да оповести едно решение, което още не е взето. Но стана и по-лошо: тя оповести, че въпросното решение било взето с консенсус от страна на всички отговорни институции в страната. Тя обаче пропусна да каже най-важното: според румънската конституция, външнополитическите насоки се определят от държавния глава - т.е. румънският президент разполага с правомощията да се произнася по такива въпроси. И неговата реакция не закъсня, но беше повече от сдържана: той повтори, че решението може да бъде взето само след задълбочен анализ и оценка от страна на всички институции, отговарящи за сигурността на страната. Йоханис обаче също не каза кога се очаква да приключи въпросният анализ. Буди притеснение фактът, че министър-председателката на една страна - членка на ЕС, която в момента е и ротационен председател на общността, се опитва самолично или под давлението на партийния си лидер да определя външната политика на страната. \"Личното мнение\" на Дънчила А още по-странно е това, че само броени часове след като Дънчила беше направила съобщението си във Вашингтон, тя публично го оттегли. В интервю за една проправителствена телевизия в Букурещ министър-председателката уточни, че казаното във Вашингтон било само \"нейно лично мнение\". Нима подобно поведение говори за отговорно водена политика? Дори и най-верните привърженици на Виорика Дънчила вече не вярват, че румънската министър-председателка си дава сметка колко политически вреди е нанесла на страната със словесната си еквилибристика. От над половин век Румъния поддържа добри отношения със страните от Близкия изток - както с Израел, така и с арабските държави и палестинците. Сега това може и да се е променило вече.", "date": "2019.03.28", "title": "Румънският премиер пропусна да каже защо не може да премести посолството в Ерусалим"}
{"url": "https://www.dnevnik.bg/evropa/2019/03/28/3410819_niakolko_ochakvani_i_edna_neochakvana_prichina_mnogo/", "text": "Който е карал шофьорски курсове и вече има свидетелство за управление на МПС, вероятно си спомня колко труден е бил изпитът. А който още няма шофьорска книжка, вероятно му предстои да тръгне по този път. Статистиката обаче сочи, че младите хора в Германия все по-трудно се сдобиват с шофьорска книжка. Или пък се провалят и не изкарват книжка. По данни на Федералната служба за автомобилен транспорт през 2017 година 39 процента от записалите шофьорски курс са били скъсани още на теоретичната част от изпита. А други 32 процента са се провалили на кормуването, съобщава агенция ДПА. Година по-рано (през 2016) скъсаните на изпити за получаване на право за управление на МПС са били съответно 37 и 31 процента от всички курсисти. Не е само в Германия Каква е причината за високия дял на хората, които не издържат изпитите? Автомобилните инструктори твърдят, че изпитът не е станал по-сложен. Без да звучи като някакво успокоение, тенденцията не се забелязва само в Германия. Експертите допускат, че една от причините за това е, че движението по пътищата днес е станало много по-интензивно. Затова кандидатите за шофьорска книжка имат нужда от повече време за подготовка, а инструкторите се нуждаят от повишаване на своята квалификация, включително и от придобиване на познания в други области, като например психологията. Психологът Клаудия Хапе изтъква една неочаквана причина за това защо младите днес са по-неподготвени: когато са вътре в колата, все по-малко деца се интересуват какво се случва зад стъклото на автомобила - или си играят със смартфона, или гледат анимационни филми. Случващото се на пътя изобщо не стига до тяхното внимание - изобщо не забелязват поведението на другите участници в движението, нито пък светофарите или пътните знаци представляват за тях някакъв интерес. Вече има по-важни неща Председателят на Сдружението на автомобилните инструктори Дитер Квентин казва, че по-рано получаването на шофьорска книжка е било едно от най-важните събития в живота на учениците от горните класове в Германия. Днес ситуацията е съвършено различна: децата имат толкова други важни задачи и са подложени на такъв стрес, че изкарването на шофьорска книжка се превръща във второстепенна или дори третостепенна задача. А пък подготовката за изпита минава \"между другото\". Оттук и лошите резултати. В същото време кандидатите за шофьори имат силен материален интерес да вземат изпита още при първото си явяване. Защото това е и най-евтиният вариант за изкарване на книжка - обикновено курсът излиза така между 1800 и 2200 евро. Ако обаче ви скъсат, задължително трябва да вземете още часове за кормуване, които се заплащат допълнително. Има и такса за поправителния изпит. И един съвет към начинаещите любители шофьори: да подбират внимателно шофьорските курсове. Едва ли най-евтините предложения са същевременно и най-добрите. А най-лоши се оказват експресните шофьорски курсове през ваканцията. Защото учениците имат нужда от време за усвояване на материята, а това не е възможно за седмица и половина или две, колкото обикновено трае един ускорен курс.", "date": "2019.03.28", "title": "Няколко очаквани и една неочаквана причина много хора да не взимат шофьорския изпит в Германия"}
{"url": "https://www.dnevnik.bg/zelen/2019/03/28/3410108_bulgari_uchastvaha_v_postaviane_na_nov_rekord_za/", "text": "На 17 март се завърна българският екип от 8 души в международната експедиция, която успя да подобри рекорда за най-дълга картирана солна пещера. Изследователите Антония Влайкова и Енчо Енчев от Пещерен клуб \"София\" разказват, че в обработените досега нови данни от картирането на пещерата \"Малхам\" се виждат 10 км галерии на различни нива и 19 входа, от които повечето са вертикални шахти, достигащи до -92 м. Експедицията Международната експедиция, постигнала новия рекорд за солна пещера, е организирана от Израелския пещерно-изследователски клуб, Израелския пещерно-изследователски център към Еврейския университета в Йерусалим и от българския Пещерен клуб \"София\". Участват общо 80 пещерняци (някои от тях дори и само за ден-два) от девет страни -  Англия, България, Германия, Израел, Румъния, САЩ, Франция, Хърватия, Чехия. Българският екип участва в цялата експедиция и се състои от 8 човека, които са членове на спелеологичните клубове \"София\" и \"Академик\" - София. Резултат от общите усилия са успешно картографираните 10 километра от пещерата Малхам в планината Содом на Мъртво море, която сега носи титлата за най-дългата солна пещера в света. \"Пещерните експедиции по принцип са международни - каниш тези, които имат нужните умения и опит, хората, на които имаш доверие и които имат ентусиазъм за трудна работа, не просто за туризъм. Това не е въпрос на клубна или национална принадлежност,\" разказват Антония и Енчо. \"Малхам\" е била първа по дължина и при картирането й през 80-те години на миналия век, когато в резултат от израело-италианска експедиция са измерени 5685 м. От 2006 г. досега обаче челното място се заемаше от пещерата \"Три Ен\" в Иран с дължина от 6580 м, която отново е картирана от международен екип - ирано-чешки. \"Три Ен\" е име, съкратено от \"Тримата голи\" (\"3 nudes\" на английски), тъй като пионерите изследователи са били голи по време на първото проучване, влизайки през вход с голямо и дълбоко солено езеро. Новият рекордьор В сравнение с тези съревнования в обхвата между 5 и 6,5 километра новата дължина на Малхам от 10 км ѝ гарантира, че в близко време няма да бъде изместена от по-дълга от нея. Галериите на Малхам са образувани от водата, но активният канал е в момента на най-долното ѝ ниво. На най-ниското ниво има и сол по пода, докато на горните нива има само солна прах. Водата си е пробивала път и е прокарала галериите, а после е преминала да \"работи\" на други места и нива. В района са характерни два типа пещери - проходни с оттичане в Мъртво море и такива, при които част от водата не излиза към морето, а формира подземни езера. Малхам е от първия вид и в нея няма езера, като нейният основен вход е на -394 м от морското равнище и се намира едва на 50 метра по права линия от Мъртво море и от разположените до него солници. Образуванията в Манхам са солни и изглеждат различно от карстовите форми, с които сме свикнали от българските пещери. Формирането е различно дори за близките по визия с варовиковите. По активния воден канал се образуват малки красиви образувания, за които в карстовите пещери биха били нужни десетилетия. В солните системи, обаче, малките \"цевички\" се образуват буквално с първия по-силен дъжд и спелеолозите не се притесняват да ги нараняват при експедициите си. В солните пещери има и впечатляващи масивни сталактити и сталактони, които не са плод на еднократен дъжд и те се пазят строго. За българите в експедицията, успяла да премине и картира 10 км от галериите на Малхам, голяма част от изследването е не в галерии с образувания, а в тесни коридори, които изследователите наименоват \"сандвич\" и тип \"спагети\". Международният екип шеговито нарича българите \"екип по храненето\", защото те прекарват много време и в \"сандвича\", и в галериите \"спагети\". \"Спагетите\" са други тесни места, които се разклоняват в различни канали и преминават на по-ниски и по-високи нива, кръстосвайки се и отново срещайки се в нови галерии. Те са също част от северния канал на пещерата Малхам, в който работи основно българската група на експедицията. Нашите пещерняци и \"други животни\" Преди тазгодишното картиране българските спелеолози правят пилотно проучване на Малхам през 2018 г. Тогава лагерът се сприятелява с типични пустинни обитатели - лисица, гекони. Неочаквани за спелеолозите обаче са израелските прилепи. \"Такива прилепи не се срещат в Европа, те са с \"опашки\". Не се захващат като нашите прилепи само с крачета, ами и с още нещо като израстък, което имат на крилцата. Като разпнати на кръст са\", разказва Антония Влайкова от клуб \"София\". 90 години изграждане на капацитет Българските спелеолози от клубовете \"София\" и \"Академик\" се завръщат от рекордното картиране и уникалните гледки и животински свят на солниците на Мъртво море на 17 март. Оттогава те обработват резултатите от експедицията и се включиха в честването на 90-годишниния юбилей на организираното пещерно движение в България, което е  започнало на  18 март 1929 г.  в София  \"Спелеологията в България е започнала от учените, както и от природозащитата\", разказва Енчо Енчев от клуб \"София\". \"Първоначалните цели на спелеологията в страната са били чисто научни, свързани с геология, биоспелеология, археология, палеонтология и т.н. Едва при комунистическия режим тя става част от масовото туристическо движение. Днес движението не е толкова многолюдно както през 80-те години на миналия век, но постепенно се увеличава интересът към практикуване на пещерно дело,\" допълва Енчев, който е член на Управителния съвет на Българската федерация по спелеология. В рамките на експедицията в Израел именно българският екип е този, който прилага съвременни техники на картиране, които улесняват бързото събиране на данни и спомагат за последващата електронна обработка на данните. Още през пилотното посещение през 2018 г. те споделят тези методи с израелските си колеги от пещерния клуб и университетския център. Така те помагат за изграждане на експертиза и в Израелския пещерно-изследователски клуб, който е едва на 3 години. Ползваните от българските спелеолози методи на картиране включват употребата на DistoX рулетката с вграден чип за вземане на данни, прехвърляне на данните през Bluetooth технология към таблет, изчертаване на място на карта с програмата TopoDroid и финална обработка със софтуера \"Therion\", който е създаден от пещерняци, специално за да улесни електронното изготвяне на спелео карти.", "date": "2019.03.28", "title": "Българи участваха в поставяне на нов рекорд в най-дългата солна пещера в света"}
{"url": "https://www.dnevnik.bg/bulgaria/2019/03/28/3410511_predstavata_na_edin_zam-ministur_za_pazara_na_imoti/", "text": "Преговаряш лично със собственика за покупка на апартамент, за втора сделка от същата фирма - заслужаваш отстъпка, освен това, ако изтъкнеш недостатъците на имота - това помага. Обобщено - това са изводите от два разговора, в които Красимир Първанов обяснява как е постигнал цена малко над 600 евро, след като на други купувачи същото се предлага за около 2400 евро на кв.м. Но Красимир Първанов изглежда недоволен човек тези дни. И неразбиращ. Или поне така звучи в няколко телевизионни изяви, които направи от понеделник до сряда. През септември миналата година той си е купил апартамент (150 кв.м) с два гаража  при средна цена за всичко около 616 евро на кв.м . Жилището е ново, в нова кооперация (\"Виделина\"), луксозно строителство (от \"Артекс\"), в кв. \"Изток\". Според Първанов, който по официални документи е платил 240 312.47 лева, обаче  имотът е \"изключително скъп\" . Но на други купувачи строителят е предлагал същия апартамент за 330 000 евро (653 400 лева). Сега Първанов твърди, че не знае каква е пазарната цена на имота, а той така се е спазарил. И че не е късметлия, а реалист. И не разбира какъв е проблемът. Половин година след покупката казва, че има много забележки. \"Има много неща, които са в ущърб на едно квалитетно жилище. Изключително голяма близост до булеварда. Шумът - може да го чуеш - това е денонощен, това е булевард \"Цариградско шосе\". Чуй какъв шум, това няма ден, няма нощ\", казва той пред Би Ти Ви. Иначе апартаментът щял да бъде за децата му, тъй като той живее в съседство и иска те да са близо до него. Знаел от личен опит какво е да трябва да отидеш от \"Изток\" да видиш майка си в \"Надежда\" - \"час и половина трафик\", казва Първанов. Подобно на Цецка Цачева, която обясни избора си за покупка в сграда на \"Артекс\" с изкопа, който видяла на улицата, открил сградата, тъй като минавал покрай строежа на път за работа всеки ден. И тъй като през 2009 г. вече бил купил един имот от \"Артекс\" и знаел, че строят добре - договорил и този. Заради добрата сделка той  загуби поста на зам.-министър на енергетиката . Първанов подаде оставка като другите членове на кабинета \"Борисов\", купили жилища от \"Артекс\" на цени под пазарните. Твърди, че никой не е повлиял на решението му, нито той е уведомил когото и да било за него, преди да я внесе. Макар да не разбира какъв е проблемът с цената на имота му. Първанов дори покани телевизионен екип, за да покаже, че това е нормално жилище с нормални три спални...\"Затова ви поканих тук - да покажа - как се прави морал\", обяснява Първанов, докато развежда камерите и водещия из празните стаи. В две телевизионни изяви, които течаха едновременно по Би Ти Ви (на запис с репортаж от жилището) и \"Нова тв\" (на живо в студиото) в сряда сутрин, бившият зам.-министър по енергетика направи и доста интересни коментари за пазара на имоти, а част от тях предизвикват въпроси.  От разговора в Би Ти Ви се разбра, че е преговарял за сделките лично с арх. Пламен Мирянов, който е съсобственик на фирмата със съпругата си. В интервюто в \"Нова тв\" беше по-уклончив с кого е разговарял, но потвърди, че се виждал с Мирянов, когото познава от първата си сделка с \"Артекс\". \"Цената беше договорена в личен разговор и с доста спорове\" е обяснението пред Би Ти Ви за втория имот. В \"Нова\" изясни, че се договорили за цена на груб строеж - между 650 и 700 евро. \"Аз съм изтъкнал много недостатъци, които те ги приеха...много е шумно, човек не може да си отвори прозореца...Аз купувам второ жилище. Редно ли е човек да получи отстъпка при втора покупка, чисто търговски е абсолютно редно.\" Първанов добавя, че жилището нямало юг, отдолу минавал паропровод. Затова смята, че инвеститорът щял да приеме тези аргументи, дори и да бил на друга позиция, а не във властта. \"Зам.-мин. на енергетиката и една строителна фирма нямат допирни точки, за да окаже някакво съдействие\", не разбира защо има проблем той. Първанов няколко пъти отказа да коментира сравнение с цените, на които са се предлагали жилища в сграда \"Виделина\", показани му в Би Ти Ви. Още в първото си тв интервю (в понеделник, когато излезе публикация за сделката му) той заяви: \"Ако ме питате мен, жилището, което съм закупил, е изключително скъпо.\" Потвърди, че реалната цена за него е тази, по която е направил сделката. И че не е давал пари кеш или някакво допълнително заплащане, което се прави в имотни сделки. На въпрос за криене на данъци - казва \"не мисля, че това е в моя случай\". \"Тези суми, които споменавате, лично за мен и много приятели, с които сме коментирали, са една химера. Няма как в София да се купуват жилища на 2400 евро. Това не е сериозно, не е сериозно. Това за мен е несериозна цена\", повтори няколко пъти пред Би Ти Ви Първанов след поредните въпроси как той купува на три пъти по-ниски цени от сделките в този квартал.  Пред \"Нова тв\" бившият вече зам.-министър обяви, че  скандалът с апартаментите  е \"пикантерии за дестабилизиране преди изборите\", но той е подал оставка като морален акт и че не иска след 30 години трудов стаж имиджът му да се петни.", "date": "2019.03.28", "title": "Представата на един зам.-министър за пазара на имоти"}
{"url": "https://www.dnevnik.bg/photos/2019/03/28/3410225_fotogaleriia_istorii_ot_chashite_na_deset_bulgari_bara/", "text": "Десет култови бара в България ще се представят в събота вечерта в пилотното издание на събитието   в Sofia event center в мол \"Парадайз\". Всеки от тях ще представи по два авторски коктейла пред гостите на събитието.  Техните бармани в аванс отговарят на няколко въпроса пред \"Дневник\":  Коя е предпочитаната от вас напитка и коя е любимата ви допълнителна съставка за коктейл? Какво е да си барман през 2019 ? Най-важното, за да си добър барман е...", "date": "2019.03.28", "title": "Фотогалерия: Истории от чашите на десет български бара, или как се дирижира вечерта"}
{"url": "https://www.dnevnik.bg/bulgaria/2019/03/28/3411070_kratki_novini_za_purva_godina_bdj_shte_bude_na_pechalba/", "text": "\"Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Спор за земи спря въгледобив на \"Мин индъстри\" край Перник Министерството на енергетиката забрани да се извършват минните работи в земите, засегнати от дейността на участък I, хоризонт Север на рудник ОРО на Пернишкия въглищен басейн. Причината е, че част от земите, попадащи в концесионната площ на дружеството \"Мин индъстри\", са частна собственост. Сигналът до ведомството е подаден от жители на пернишки села. Общинската служба \"Земеделие\" проверява статута на земите, засегнати от въгледобива. Компанията казва, че е придобила 120 декара, а за останалите 50 не може да издири всички собственици. Трима загинаха при пожар в психиатрията в Пловдив  Трима души загинаха при пожар в психиатрията в Пловдив. Сигналът за инцидента в Центъра за психично здраве на бул. \"Пещерско шосе\", в който има жертви, е подаден малко след полунощ, съобщава БНТ. Евакуирани са 61 пациенти. След потушаване на огъня в една от стаите на мъжкото отделение са открити три тела с все още неустановена самоличност. Извършен е оглед на мястото. Причините за възникване на пожара се изясняват.  Телефон 112 вече е достъпен за хора със слухови и/или говорни увреждания Единния европейски номер за спешни повиквания 112 вече е достъпен за хора със слухови и/или говорни увеждания, съобщиха от вътрешното министерство. Внедряването на услугата започна от края на януари тази година и работи с пълната си функционалност през интернет чрез мобилно приложение. Експерти от районните центрове 112 започнаха обучителни срещи с регионалните структури на Съюза на глухите в България, за да ги запознаят с нововнедрената услуга. Kатастрофа на пътя Калековец-Пловдив, има жертви Загиналите в катастрофата на пътя Калековец-Пловдив са четирима, съобщава \"Фокус\". Инцидентът е станал от км 90 до км 97. Сигналът е от 21.05 часа снощи между лек автомобил \"Сеат Толедо\" с кърджалийска регистрация и \"БМВ\" - с пловдивска регистрация. В първата кола са се предвижвали четирима души на 27, 31, 49 и 54 години, като всички са загинали на място след сблъсъка с \"БМВ\"-то, в което са се предвижвали двама души. Последните са транспортирани в болница с леки наранявания. Ръководството на БДЖ очаква дружеството за първа година да е на печалба  За първа година БДЖ ще бъде на печалба. В момента фокусът ще е превоз на пътници и товари, но закупуване на нови влакове не се предвижда, заяви новият директор на БДЖ Григори Григоров пред БНТ. По думите му бюджетът за 2019 е добре балансиран – приходите се увеличават с 20 милиона, разходите с 12 милиона. Григоров увери, че няма да има увеличение на цените. Статистиката показва, че средно на ден на железниците  не им достигат по 15 локомотива и 40-50 вагона . Григоров каза, че ръководството на железниците не се е отказало  от идеята за наемане  на подвижен състав за срок до 3 години. Като промени, които ползващите железниците могат да очакват, той посочи намаляване на закъсненията и по-добра информационна обезпеченост.", "date": "2019.03.28", "title": "Кратки новини: Спор за земи спря въгледобив край Перник"}
{"url": "https://www.dnevnik.bg/sviat/2019/03/28/3411077_feisbuk_zabrani_belite_rasisti_po_platformite_si/", "text": "Компанията \"Фейсбук\"  съобщи  късно в сряда, че от следващата седмица премахва всички профили и съобщения, в които се възхвалява, подкрепя и разпространява т.нар. бял национализъм и сепартизъм. Мярката ще действа за Facebook и Instagram. И преди \"Фейсбук\" забраняваше като изразители на омраза онези, които агитират за превъзходство на бялата раса, но не смяташе \"белите националисти\" за откровени расисти. След атентата в Крайстчърч компанията увеличи екипите си за мониторинг на съдържанието и блокира страници, агитиращи в подкрепа на убийството на 50 души в джамия в Нова Зеландия и организиращи митинги и шествия на бели расисти. Сега от \"Фейсбук\" обясняват, че са се колебаели да начертаят граница между белия расизъм и национализма и сепаратизма, които са \"важна част от идентичността на хората\". \"Но през последните 3 месеца разговорите ни с членове на гражданското общество и учени, които са специалисти в междурасовите отношения по света, потвърдиха, че белият национализъм и сепаратизъм не могат да бъдат разграничени от вярата в превъзходството на бялата раса и организираните групи за разпространяване на омраза. Хората ще могат да демонстрират гордост от етническия си произход, но няма да толерираме възхваляването или подкрепата на белия национализъм и сепаратизъм.\"", "date": "2019.03.28", "title": "\"Фейсбук\" забрани белите расисти по платформите си"}
{"url": "https://www.dnevnik.bg/evropa/evropeiski_parlament/2019/03/28/3411078_es_dogovori_niamaliavane_na_emisiite_ot_novi_koli_do/", "text": "Планове за намаляване на емисиите на парникови газове от леките и лекотоварните автомобили до 2030 г., вече неофициално одобрени от министрите на ЕС, бяха гласувани от евродепутатите в сряда, предаде пресслужбата на Европейския парламент. Евродепутатите и министрите на ЕС са постигнали съгласие за по-високите цели (37.5%) за намаляване на емисиите на парникови газове за нови автомобили до 2030 г. в сравнение с предложената цел от 30% от Европейската комисия. Законодателството също представя цели за намаляване на емисиите на въглероден диоксид за нови лекотоварни автомобили (31%) до 2030 г. Социални последици Производители, чиито средни емисии надвишават лимитите, ще трябва да плащат такса за извънредно количество емисии. До 2023 г. Европейската комисия ще трябва да направи оценка дали тези стойности трябва да бъдат използвани за финансирането на справедлив преход към мобилност с нулеви емисии и за подпомагане придобиването на нови умения от работещите в автомобилния сектор. Законодателството беше прието с 521 гласа \"за\" срещу 63 гласа \"против\" и 34 \"въздържал се\". Анализ на жизнения цикъл Новият закон изисква оценка на ниво ЕС на пълния жизнен цикъл на емисиите от автомобили. Комисията трябва също да прецени дали е необходима разработка на обща методология за оценка и последователно докладване на данни най-късно до 2023 г. Ако се сметне за необходимо, трябва да бъде предложено законодателство. Транспортът е единственият сектор в ЕС, който не отбелязва значим спад на емисии на парникови газове от 1990 г. насам. Данни от  Европейската агенция за околната среда  сочат, че от всички видове транспорт в ЕС пътният транспорт генерира най-големия дял на емисии на парникови газове (72.9% през 2016 г.) и е отговорен за около 20% от общия дял на емисиите на парникови газове в ЕС.", "date": "2019.03.28", "title": "ЕС договори нямаляване на емисиите от нови коли до 2030 г."}
{"url": "https://www.dnevnik.bg/evropa/2019/03/28/3411080_es_obvini_rusiia_v_potiskane_na_krimskite_tatari/", "text": "Европейският съюз повтори твърденията си, че Русия потиска преобладаващо мюсюлманското татарско малцинство в Крим, след като десетки предполагаеми ислямисти бяха арестувани на анексирания от Украйна полуостров, предаде ДПА. Русия \"трябва да прекрати произволните обиски на частна собственост на кримски татари\", заяви на брифинг в Брюксел Мая Кочиянчич, говорител на Европейската служба за външна дейност. Русия анексира Крим от съседна Украйна преди пет години в отговор на свалянето на проруски настроения украински президент Виктор Янукович. ЕС осъди анексията,  определяйки я като незаконна , припомня ДПА. Руската Федерална служба за сигурност (ФСБ), наследник на КГБ, обяви, че властите са задържали вчера в Крим 20 предполагаеми терористи. Смята се, че те са част от ислямистката групировка \"Хизб ут Тахрир\", която Русия е обявила за незаконна терористична организация. Целта й е да свали чрез насилие действащите власти според изявлението на сайта на ФСБ. Кочиянчич заяви, че е запозната със случая. По думите й правата на кримските татари са били сериозно накърнени, включително чрез преследването на представители на малцинството. Непропорционален спрямо дела им от населението брой кримски татари стават обект на полицейски акции и им се повдигат обвинения за тероризъм и екстремизъм при процедури, които не отговарят на стандартите за защита на човешките права, подчерта говорителят. /БТА", "date": "2019.03.28", "title": "ЕС обвини Русия в потискане на кримските татари"}
{"url": "https://www.dnevnik.bg/na_put/2019/03/28/3406814_sapanta_veseloto_grobishte/", "text": "Световната слава на малкото румънско селце Сапанта, което се намира до границата с Украйна, се дължи на необичайна атракция, а именно - местното гробище. В него плочите са произведения на изкуството в ярки цветове, носещи универсални послания, разказва репортаж на romania-insider.com. Характерът му е заложен още в името: Cimitirul Vesel или \"Веселото гробище\". Поверие гласи, че радостното отношение към смъртта е наследство на даките, населявали днешна Румъния. Те са вярвали в безсмъртието на душата, а смъртта е била преход към по-добър живот.  Гробището датира от средата на 30-те години на миналия век и е творба на местния народен артист Стан Йоан Патрас - скулптор, художник и поет. Той използва всичките си умения и работи по този шедьовър в продължение на половин век. За този период създава стотици дървени кръстове, издълбани в отличителен стил. След смъртта му през 1977 г. работата продължава неговият ученик Думитру Поп Тинку. Използваният материал за кръстовете е дъб, който след като бъде прецизно нарязан, се изсушава и изрязва на ръка. Най-забележителното е, че в горната част на всеки кръст е предвиден барелеф със сцена от живота на починалия. Сцените са прости и наивни по стил, но притежават неоспорима сила - възвръщат живота на жителите на селото и представят основното им занимание и основни качества. Жени, които предат или майсторят килими, месене на хляб, цепене на дърва или обработване на нивата, са само част от сюжетите. Разбира се не липсват и музиканти, певци, учители и дори алкохолици. След като се направи резбата, кръстът се боядисва. Цветът на фона е отличителен ярък син, наречен \"Sapânta blue\". Според Патра той символизира свободата и надеждата. Оформлението на плочите се допълва и от рими, издълбани под изображението, написани на местния диалект. Искрени, спонтанни и написани в единствено число, те са послания от мъртвите към живия свят. Стилът обикновено е лиричен, но не липсват метафорите и иронията. Не са подминати и лошите навици, представени хумористично и морализиращо.", "date": "2019.03.28", "title": "Сапанта – веселото гробище"}
{"url": "https://www.dnevnik.bg/politika/2019/03/28/3411095_daniela_daritkova_shte_zamesti_cvetanov_kato/", "text": "Даниела Дариткова ще бъде новият председател на парламентарната група на ГЕРБ, съобщи премиерът и председател на партията Бойко Борисов. \"Човек с качества и най-вече може да контролира групата в добрия смисъл на думата\", каза Борисов за Дариткова. Тя ще заеме мястото на Цветан Цветанов, който обяви вчера,  че напуска Народното събрание.  До края на деня ще кажа кой ще замени г-жа Цачева, съобщи премиерът. Той обясни, че иска \"да направим всички проверки, за да не излезе нещо, което да ни накара да връщаме кандидатурата\". Оставките на Цецка Цачева, на Цветан Цветанов като депутат и на заместник-министрите, които бяха подадени заради публикациите за купени апартаменти на по-ниски от пазарните цени, е планирано да бъдат гласувани в петък. Днес ще се подготвим, за да може и оставките, и назначенията да се направят в един ден, каза Бойко Борисов. Оставката на Цачева и Цветанов трябва да бъдат гласувани от парламента. Заместник-министри се назначават и освобождават с решение на правителството. Oставки след скандала с новите апартаменти на властта подадоха правосъдния министър  Цецка Цачева , заместник-министърът на енергетиката  Красимир Първанов , както и заместник-министърът на спорта  Ваня Колева . Създадохме ГЕРБ, за да бъдем различни – затова налагаме тези наказания, заяви Борисов. \"Г-н Цветанов, освен че беше председател на парламентарната група и на комисия, депутат... Мисля, че в историята няма такива тежки санкции, които са наложени в една партия. Съответно министър и двама зам.-министри с оставки. Ако и другите партии действаха така, въобще нямаше да има какво да си приказваме днес. Поуки мисля, че всеки си е извадил. От моите санкции си личи. Решен е въпросът с тези оставки – и морално, и физически. Всички са напуснали държавните си постове\", заключи премиерът. \"Не знам какво е толкова интересно, откъде е дошла тази атака. Има безспорно неща, които ние, като си говорихме с Цветанов и всички останали, преценихме, че не изглежда красиво\", каза още премиерът. Той добави, че много би искал да види нотариалните актове на всички съседи в тази сграда (в която Цветанов има апартамент - бел. авт.), \"защото, като говорят 2000-5000 евро кв.м, едно е да обявиш такава цена, друго е да купиш на такава цена\". От първия момент ви казах, че тъй като не изглежда добре, казах, че е законно, защото така са ми обяснили колегите, но по-тежки санкции от тези аз не мога да си представя да направя, коментира Борисов. Според него дали Цветанов остава в ГЕРБ, това вече е работа на структурите, на ръководството на партията. Борисов заяви, че вярва на Цветан Цветанов.", "date": "2019.03.28", "title": "Даниела Дариткова ще замести Цветанов като председател на групата на ГЕРБ в парламента (допълнена)"}
{"url": "https://www.dnevnik.bg/evropa/2019/03/28/3411082_migranti_otvliakoha_turgovski_korab_v_sredizemno_more/", "text": "Група мигранти са превзели търговски кораб, който, изглежда, се насочва към Малта, предаде ДПА, цитирайки малтийската армия. Танкерът \"Ел Хиблу 1\" е бил превзет от 108 мигранти, докато се е намирал на шест мили (около 11 км) от либийския бряг. Говорител на малтийската армия съобщи, че властите на островната страна са получили информация за отвлечения кораб вчера следобед и следят ситуацията. Последният контакт с кораба е бил сигнал за тревога, изпратен от капитана. Части на малтийската армия са поставени в бойна готовност, а командването й е поискало правна консултация. Това може да е първият случай на пиратство в Средиземно море през съвременната история, отбелязва ДПА. Италианският вътрешен министър Матео Салвини заяви в \"Туитър\", че това вече не е спасителна операция, а \"пиратски действия\". По-рано вчера  ЕС съобщи,  че ще прекрати временно морските патрули, спасили десетки хиляди мигранти в Средиземно море. Италианската прокуратура междувременно освободи хуманитарния кораб \"Маре Йонио\", който беше конфискуван миналата седмица, съобщи неправителствената организация \"Медитеранеа\", която го е наела. Тя увери, че корабът, плаващ под италиански флаг, ще продължи да изпълнява спасителни месии. Разследването срещу капитана и екипажа на кораба обаче продължава, съобщи италианският вестник \"Република\". /БТА", "date": "2019.03.28", "title": "Мигранти отвлякоха търговски кораб в Средиземно море"}
{"url": "https://www.dnevnik.bg/sport/2019/03/28/3411085_hari_kein_iska_da_zavurshi_karierata_si_kato/", "text": "Капитанът на националния отбор на Англия по футбол  Хари Кейн  е едва на 25 години, но вече мисли за края на кариерата си. Нападателят на \"Тотнъм\" обмисля да завърши състезателния си път в САЩ, както правят много големи звезди от Европа. Дестинацията, към която се насочва Кейн, обаче не е Мейджър лийг сокър (МЛС), а местната лига по американски футбол – НФЛ. \"Желанието ми да играя в НФЛ е истинско. Мисля, че до 10-12 години определено искам да се пробвам там\", каза Кейн пред ESPN. Мечтата на нападателя е да се пробва като кикър – един от двата поста (заедно с пънтъра), които играят с крака в американския футбол. Кикърът изпълнява началните удари за своя тим, включва се при загуба на топката от противниковия тим, както и изпълнява допълнителните удари за една точка. Понякога кикърът, който е част от специалния тим, е ангажиран да стреля от голяма дистанция за 3 точки. Кейн обяви, че е фен на  Том Брейди  – легендарният куотърбек на \"Ню Инглънд пейтриътс\". През февруари футболистът беше на трибуните в Атланта, за да гледа как  Брейди изведе тима си до шеста титла  в Супербоул LIII. \"Мисля, че и двамата имаме сходен път в кариерата си. И двамата не сме били сред най-добрите атлети в тийнейджърска възраст и заради това не ни даваха голям шанс. Знам, че малцина са давали шанс на Брейди дори да играе в НФЛ, а сега той е най-великият\", коментира Кейн. \"Брейди е вдъхновение за мен, защото доказва, че няма невъзможни неща. Ако човек си вярва, уверен е и преследва това, което иска, ще успее.\"", "date": "2019.03.28", "title": "Хари Кейн иска да завърши кариерата си като състезател по американски футбол"}
{"url": "https://www.dnevnik.bg/intervju/2019/03/28/3408066_mariia_achkova_ako_ima_volia_instituciite_mogat_da_se/", "text": "                          - Около този ремонт има толкова много проблеми, че ще е трудно да обхвана всичките. Ако трябва да обобщя, бих попитала дотам ли вече сме стигнали, че не можем да направим една централна улица в града си. Това е белегът на цивилизованост на обществото още от древността. Убедена съм, че софиянци заслужават много повече като отношение и като изпълнение. Но нека вляза и в конкретика. Тя е ключова, защото в случая ремонтът се финансира с безвъзмездна помощ по европейска оперативна програма. Тогава всички елементи от неговото изпълнение са предварително очертани доста подробно, ясни са и участниците, и техните отговорности, начинът на отчитане на средства, изискванията към качеството. При финансиране на проекти с европейски средства има задължителен набор от дейности, много изисквания и неспазването на което и да е от тези изисквания може да доведе до риск за проекта, до това да не бъдат усвоени пари или да трябва да се връщат. В случая се вижда ясно, че още на ниво предпроектни проучвания не са взети предвид множество неща, съществени въпроси не са изчистени преди още да бъде обявена поръчката и при формулиране на заданието. Налагат се корекции в ход. А когато изпълнителят е избран, всяка промяна в проекта, изпълнението и дейностите, променят параметрите и рискува да бъде нарушено някое от правилата на закона или на условията, по които е получена и безвъзмездна помощ. Ето, стига се до препроектиране, при приет проект и възложена поръчка, изпълнението по която е напреднало сериозно. И на този етап тепърва се отчита, че проектът не отговаря на изискванията за безопасност. Налага се да се търсят варианти за решения на принципа проба-грешка. Да слагаш едни ограничители, втори, трети, сега отново се мисли как да се отделя трамваят от пешеходната зона. Вече е изтекъл първоначалният срок за изпълнение на обекта, а се налага да се измислят варианти за изпълнение на един основен елемент от този ремонт. Питам се какво друго е съобразено, след като дори не е съобразен фактът, че по тази улица винаги са се движели трамваи и винаги е имало пешеходна зона. Това означава, че някой още на момента на правене на проекта за задание на поръчката и впоследствие при приемане на проекта не е свършил нещо. - Най-малкото, което виждаме, е неясен график за изпълнение. Трудно може да се проследи тази етапност за изпълнение на проекта, за която още в началото се говореше и е заложена. В момента се работи и на площад \"Гарибалди\", и на \"Славейков\", и долу до бул. \"Евлоги Георгиев\". Започна се и следващият етап на ул. \"6 септември\". Срокът за изпълнение, обявен и от изпълнителите, е 300 дни за всички етапи.Този срок е бил елемент от оценката при обществената поръчка за избор на изпълнител. В такъв случай спиране на обекта може да стане само при извънредни обстоятелства. Очевидно е, че след като срокът свършва март, не е нещо извънредно това, че предишните месеци са били зимни. Така че трябва да бъде доказано и при отчитането на проекта доколко обосновано е това отлагане, което беше направено. Вече посочих, че имаме инвестиционен проект, който се променя в хода на изпълнението. Това също е един от елементите на проверката при отчитане на проекта. Има и сигнал за неправомерно отстранен участник от обществената поръчка, текат проверки в момента и за това. Не без значение е целта на ремонта, която е обявена и за която е одобрен – за подобряване на средата, повишаване качеството на живот, подобряване на градската среда. В такъв случай целият процес на изпълнение на проекта от предпроектните проучвания, начина на проектиране, одобряване, избор на изпълнител, изпълнение, трябва да е подчинено на това. Това също ще е елемент, който трябва да се вземе предвид при отчитането на европроекта. - Да, при финансиране на проекти с европейски средства има задължителен пакет от мерки за информиране на гражданите, стратегия как да бъдат информирани хората и комуникация. Именно защото се чуха обвинения за моите задължения, поисках информация от Столична община по този въпрос. Оказва се, че поне доскоро такъв договор за информация и публичност не е сключен. Аз и в момента не знам и нямам никаква официална информация кога ще приключи този ремонт например. Наши представители участват в оперативката всяка седмица, която следи изпълнението на проекта. И, да, изпълняваме доста съпътстващи неща, свързани с информацията на хората, както и други задачи като посредници между голямата община и хората. Но ние не сме част от проекта. Информацията, която имаме за сроковете по ремонта, е получена в оперативен вид от наши инженери, участващи в седмичните срещи. Друга информация за разгласяване, и то официална, от Столична община не са ни подавали. В началото на проекта наши експерти се свързаха с експертите на голямата община, опитахме се да установим официален канал за комуникация. Оттам ни беше изпратен първоначалния график за започване на дейностите. Който впоследствие дори се оказа, че не е график, който строителят е предложил към документацията, а предварителният по обявленията на общината. Как да предоставяме информация, ако тя не ни е дадена официално по съответния ред. Не можем да оповестяваме информации от чутото на работните срещи. - Всъщност ние не сме част от този проект още от самото начало. Например не знам някой да е поискал от района изходни данни за проектирането. Никой не е търсил района за данни за предпроектните проучвания, нито в процеса на проектиране и оценка,не сме участвали и в процедурата за избор на изпълнител. Въпреки това още преди началото на изпълнението, както и в хода на ремонта, непрекъснато на всяка от тези работни срещи, включително и писмено, сме подавали забележките, които имаме към изпълнението. И сме сигнализирали за нередности. Но както в началото, при планирането на проекта, когато никой не ни пита, така и когато си казваме мнението, рядко то се взима предвид. – И ние не знаем кога ще бъде открита дискусията и общественото обсъждане по проекта. От Столична община са ни казали че ще е в \"скоро време\", но не мога да кажа какво стои зад това. Трябва да се отбележи, че един подобен проект – с дискусии, приемане и очаквани съдебни обжалвания, отнема дълго време и надали ще имаме окончателно приет такъв нов план скоро. От друга страна съм на мнение, че този план не може да е панацея за проблемите и не е задължително да го има, за да се решат те. По мое мнение в парка е по-добре да няма сериозни намеси – единствено добра поддръжка. - В нашия район попада част от Борисовата градина – най-посещаваната и представителната. За мен основно тук има нужда от по-лесен достъп до парка, довеждащи велоалеи, а не хората да се пъхат под земята в подлези. Сериозен проблем са и най-различните преместваеми съоръжения и търговци, които никнат. Тук играта е на котка и мишка, която доста дълго време може да продължава. Имаме например един обект– увеселителни съоръжения за деца, които са непосредствено до детската площадка \"Слончето\". Те са от над 10 години там и са незаконни. Някъде от 2016-2017 г. има и заповед за премахването им, която беше издадена, когато започна ремонтът на площадката. Тогава за кратко време, докато всичко беше затворено, успяхме да се преборим и тези съоръжения изчезнаха от парка. За тези съоръжения има доста административна кореспонденция, която се е провела. Но те още са си там. Това пък от своя страна води до други проблеми – за мястото, на което тези съоръжения са разположени, има отредено право и издадено разрешение да има обекти за мобилна търговия на пуканки и царевица. Те обаче не могат да заемат отредените им места, слагат обектите си на други, трябва да ги санкционираме. Даваме им инструкции да се преместят на отредените им места, но как да стане това? Освен това тук проблемът не е малък и е силно притеснително, представяте ли си някое дете да падне и да се нарани? Кой ще носи отговорността? - Ето виждате – пред Народния театър, когато са обединени усилията на всички участници – Столичен инспекторат, дирекция \"Икономическа и търговска дейност\", Икономическа полиция, общинския строителен контрол, и има воля да се премахнат някои незаконни обекти, се постига ефект. Имахме такива координирани действия например и с амбулантна търговия на площад \"Патриарх Евтимий\". Но ако всяка от администрациите само прехвърля горещия картоф на друга, няма как да се случи. - За съжаление, ако беше друго, нямаше да ги има тези обекти. - Можем. Можем да наложим имуществена санкция по Закона за административните наказания. Тук трудно може да има ефективност, която да накара търговеца да се махне. На тези места не стоят търговците, които носят административната отговорност, а други лица. Тази процедура изисква връчване на акт на този конкретен човек и на дадения адрес. Издирването му често изисква много време, след което всяка от санкциите подлежи на обжалване. И докато мине целият процес, ако са изпълнени всички изисквания и правила, ако съдът потвърди санкцията, събирането става толкова трудно, на практика дори е невъзможно. Можем да отнемем дадено разрешително, но физическото затваряне и изземване на стоката, преместване на съоръжението не е в нашите правомощия. - Това, което нас ни касае, е, че част от обектите около \"Ариана\" не плащат на общината наем. Ето давам пример – там имаме заведени дела срещу едни от ползвателите, които се оказа, че с няколко променящи се фирми сменяха собствеността и в крайна сметка при спечелени изпълнителни дела и изпратени на съдия-изпълнители за принудително изпълнение нищо не може да бъде събрано. И сега, дори да искаме да заведем дело, има трудности да се идентифицират точно хората и точният период, в който са извършвали там търговската дейност, за да оценим и обосновем правилно иска си. От дирекция \"Обществени поръчки и концесии\"на Столична община знам, че се правят опит и там да се направят конкурси и да се въведат нещата в правила. Но до нас не са достигнали някакви резултати. - Трудно мога да отговоря. Още повече че всеки случай е отделен и различен – има и частни терени, има общинска собственост, има стари разрешения и договори от общината и т.н. Но е факт, че се печели на тези места и интереси със сигурност има. За по сериозни твърдения трябват доказателства, каквито нямам. - Тук ситуацията е същата като със \"Слончето\" в Борисовата градина. И ако имаше достатъчно правила, които да се прилагат, и то да се прилагат за всички, нямаше изобщо да се налага да ми задавате този въпрос. Той нямаше да стои. Това са проблеми, заложени с годините, като се започне още от начина на отчуждаване на сградите, подмяната на елита навремето, след това с начина на връщането на собствениците, придобиване от други хора, които нямат отношение към ценността на сградата, а гледат на това като на един терен за застрояване и печалба. Минава се през отношенията на обществото, защото тази чувствителност напоследък се разви, но минаха дълги години, в които хората не отчитаха това като проблеми. Това е въпрос на цялостна политика на опазване на културното наследство, да действат координирано всички. А сякаш се действа само на парче, когато някой някъде възрази, когато има недоволство. - Тук в централната градска част правомощията на районния кмет са дори по-ограничени от тези на другите кметове в периферията на столицата. Законът за устройството на София поставя тази зона в прерогативите на главния архитект. Нямаме и специфични възможности за въздействие и по отношение на сгради - паметници на културата, тук важат общите правила. И можем да отговаряме единствено за спазването на изискването, че всеки собственик е длъжен да поддържа своята недвижима собственост, така че да не е опасна за другите. Въпреки тези ограничения темата за опазването на сградите-паметници на културата в централната градска част беше основен приоритет за целия ми мандат. Писали сме множество сигнали, констатации и какво ли не. Не мога да кажа, че имаме големи успехи, дори понякога нямаме и официални отговори. В някои случаи дори получавам като отговор обратно обаждане чрез секретарка в институцията, която съм сигнализирала за уточняване на входяшите номера. - Не съм взела решение. Още в началото дойдох с намерението да не оставам повече от един мандат, в който да се опитам да постигна конкретни стратегически цели, заложени в програмата ми. Направила съм ги в табличен вид и ги отчитам всяка година– заварено положение и проблеми, стъпки за решаване и до какъв стратегически ефект целим да се стигне. И всяка година констатирам едно и също – каквито и стъпки да сме успели да направим и каквито и усилия да сме вложили, стратегическите ни цели не са постигнати. Има малки стъпки, някакви малки проблеми са решени, но няма стратегически напредък. Факт, е, че районният кмет няма нужните правомощия, няма достатъчно механизми, за да променя общите политики. Ще дам пример. Хората гласуват за районен кмет и после очакват от него да решава проблемите им. Да оправи, да речем, тротоарите на улицата им. Но Столична община има сключен петгодишен договор, според който една фирма ще оправя тротоарите в централната градска част. В началото на годината районните кметове в рамките на определени предварително от Столична община средства подаваме заявка към голямата община с искане да се оправят конкретни тротоари. И те като възложител решават кога, колко и в каква поредност да възложат ремонти. Може да се съобразят с нашата програма, но може и да възложат друго. Така дори оправянето на едни тротоари не можем да планираме със сигурност. - Това, че районните кметове станаха избираеми, е безспорно положителна стъпка към нужната децентрализация. Но тази промяна в Изборния кодекс не доведе до промяна в правомощията на районните кметове. Даже напротив, в момента нещата са по-централизирани. Тук говорим не само за това, че функциите на районния кмет са в много голяма степен зависими от другите органи на Столична община, но и за пълната ни финансова зависимост. Юридически не сме и самостоятелно юридическо лице и имаме твърде ограничени възможности за кандидатстване за проекти и програми. И даже тук се шегуваме, че нас– районните кметове, ни избират, за да сме виновни. Всяка една жалба например, подадена в която и да е институция, бива препращана към нас, а както вече казах, нашите възможности са силно ограничени.", "date": "2019.03.28", "title": "Мария Ачкова: Ако има воля, институциите могат да се справят с незаконните обекти в парковете"}
{"url": "https://www.dnevnik.bg/bulgaria/2019/03/28/3411094_specializiranata_prokuratura_pretursva_ofisi_na_kinteks/", "text": "Специализираната прокуратура и служители на ДАНС извършват следствени действия в офиси на дружество \"Кинтекс\", съобщиха днес от институцията. Работата по досъдебното производство е започнала днес със следствени действия в офисите на дружество \"Кинтекс\". От там се изземват документи и се претърсват помещения. Досъдебното производство е образувано на 1 февруари т.г. за престъпно сдружаване и безстопанственост. В съобщението е посочен член от Наказателния кодекс, според който за сговор за престъпления в страната или в чужбина с цел имотна облага или незаконно влияние върху дейност на орган на властта или местното самоуправление наказанието е затвор до 6 години. Другият посочен член е за преследване на \"длъжностно лице, което не положи достатъчно грижи за ръководенето, управлението, стопанисването или запазването на повереното му имущество или за възложената му работа и от това последва значителна повреда, унищожение или разпиляване на имуществото или други значителни щети на предприятието или на стопанството\". Наказанията тук са между 2 и 10 години затвор и глоби за хиляди левове. \"Кинтекс\" ЕАД е държавна компания за външна търговия с оръжие, боеприпаси и специална продукция. Неин принципал е Министерството на икономиката чрез Държавната консолидационна компания. Компанията е основата през 1966 година и е сред основните търговци със специална продукция по времето на социализма. Също днес дойде информация, че С пециализираната прокуратура е провела и операция  в \"Захарни заводи - Пловдив\", които са собственост на Ветко Арабаджиев.", "date": "2019.03.28", "title": "Специализираната прокуратура претърсва офиси на оръжейния търговец \"Кинтекс\""}
{"url": "https://www.dnevnik.bg/evropa/evropeiski_parlament/2019/03/28/3411092_evroparlamentut_odobri_2_godini_zaduljitelna_garanciia/", "text": "Нови правила за по-добра защита на потребителите, когато пазаруват в интернет, в местен магазин, както и когато свалят музика или игри, бяха одобрени от Европейския парламент, предаде пресслужбата на институцията. Една от новостите е, че търговецът ще носи отговорност, ако в рамките на две години от момента, в който потребителят е получил продукта, се появи дефект. Новите законодателни актове на ЕС за цифровото съдържание и продажбата на стоки хармонизират основните права, като средствата за правна защита на потребителите и начините за прилагането им. Защита при свалянето на музика, видеа, приложения Според новите правила за \"цифрово съдържание\" в ЕС хората, които купуват или свалят музика, приложения, игри, използват облачни услуги или платформи за социални медии, ще бъдат по-добре защитени, когато търговецът не успее да предостави съдържание или услуга или предостави дефектна стока. Тези права за защита на потребителите ще се прилагат по равностоен начин за потребители, които предоставят данни в замяна на такова съдържание или услуга, както и за потребители, които \"заплащат\" за него. Текстът предвижда, че ако не е възможно да се поправи дефектното цифрово съдържание или услуга в разумен период от време, потребителят има право на намаление на цената или пълно възстановяване на сумата в рамките на 14 дни. Ако се появи дефект в рамките на една година от датата на доставката, се предполага, че той вече е съществувал и не се налага потребителят да го доказва (обръщане на тежестта на доказване). За непрекъснати доставки тежестта на доказване остава за търговеца в рамките на договора. Гаранционният срок за еднократни доставки не може да бъде по-кратък от две години. За доставки, които се изпълняват непрекъснато, той следва да се прилага по време на целия срок на договора. Покупка на продукт онлайн или офлайн Директивата за продажбите на стоки се прилага както за онлайн, така и за офлайн (лице в лице) продажби, например при покупката на домакински уред, играчка или компютър чрез интернет или в местен магазин. Търговецът носи отговорност, ако до две години от момента, в който потребителят е получил стоката, се появи дефект. Държавите членки обаче имат право да въведат или да запазят по-дълъг правен гаранционен срок в своето национално законодателство, за да се запази същото ниво на защита на потребителите, вече предоставено в съответните страни. Срокът за обръщане на тежестта на доказване ще бъде една година в полза на потребителите. Държавите членки имат право да удължат този срок до две години. Стоките с цифрови елементи (например \"интелигентни\" хладилници, смартфони и телевизори или свързани часовници) също попадат в обхвата на тази директива. Потребителите, които купуват тези продукти, ще имат право да получат необходимите актуализации в \"разумен период от време, очакван от потребителя\", според вида и предназначението на стоките и цифровите елементи. Какво следва Двете директиви ще бъдат представени за официално одобрение от министрите на ЕС. Те ще влязат в сила 20 дни след публикуването им в Официален вестник на ЕС и ще трябва да бъдат приложени от държавите членки най-късно две години и половина след това.", "date": "2019.03.28", "title": "Европарламентът одобри 2 години задължителна гаранция за стоки в ЕС"}
{"url": "https://www.dnevnik.bg/citat_na_deniia/2019/03/28/3411102_citat_na_denia_tia_e_chovek_s_kachestva_i_nai-veche/", "text": "Тези аргументи изтъкна на пресконференция днес премиерът Бойко Борисов,  като посочи Даниела Дариткова  за новият ръководител на парламентарната група на ГЕРБ. Досега председател на ПГ на ГЕРБ беше Цветан Цветанов, но вчера той  обяви, че напуска парламента  заради скандала с купения от него апартамент.", "date": "2019.03.28", "title": "Цитат на деня: Тя е човек с качества и най-вече може да контролира групата"}
{"url": "https://www.dnevnik.bg/politika/2019/03/28/3411103_aleksandur_iordanov_shte_bude_izbiraemiiat_kandidat_na/", "text": "Бившият председател на парламента и посланик Александър Йорданов ще бъде водещият представител на СДС в листата на ГЕРБ за европейските избори. Той ще е поставен на 6-о място, което се смята за избираемо. Това е знаков човек за СДС и кандидатите ни ще работят за всички кандидати и няма да допускаме номерца с преференциите, обяви председателят на ГЕРБ Бойко Борисов след срещата със СДС в централата на ГЕРБ. \"ГЕРБ и СДС се споразумяха да участват с единна листа на предстоящите европейски избори на 26 май 2019 г. Нашата цел е да изпратим максимален брой на депутати от България в ЕНП, която за нас е гарант за съхраняването на духа и ценностите на Европа\", декларира заместник-председателят на ГЕРБ Цветан Цветанов. В политическото споразумение двете партии поемат ангажимент, че през целия си мандат ще бъдат част от парламентарната група на Европейската народна партия в Европейския парламент. Освен това избраниците ще работят \"за приемането на България в Шенген и еврозоната и против Европа на две скорости, както и всякакви разделителни линии между държавите - членки на ЕС. Споразумението бе подписано от лидерите на двете партии Бойко Борисов и Румен Христов. От прочетеното от Цветанов споразумение се разбира, че няма коалиция между СДС и ГЕРБ, а листата ще бъде само на ГЕРБ. Христов разказа, че решението за кандидатите е било трудно, а номинираните са били 15. Трима се отказали, сред тях самият Христов и Владимир Кисьов, който  беше посочен от Бойко Борисов  като бъдещ евродепутат на предишната среща на двете партии. На последно място в общата листа символично е главният секретар на СДС Илия Лазаров. \"Александър Йорданов - член на Групата на 39-те, председател на парламентарната група на СДС в 36-ото Народно събрание, председател на Комисията по външна политика, председател на парламента, посланик в Полша, Естония, Литва, Латвия и Македония - знакова фигура\", разказа накратко биографията на Йорданов Румен Христов. Листата на ГЕРБ за изборите за европейски парламент ще бъде представена в неделя в НДК.", "date": "2019.03.28", "title": "Александър Йорданов ще бъде избираемият кандидат на СДС за евродепутат в листата на ГЕРБ"}
{"url": "https://www.dnevnik.bg/sport/2019/03/28/3411098_video_recitalut_na_federer_sreshtu_talanta_medvedev/", "text": "Роджър Федерер изигра поредния си блестящ мач на турнира в Маями и  победи Данийл Медведев с 6:4, 6:2 , за да стигне четвъртфиналите в надпреварата. Носителят на 20 титли от Големия шлем и общо 100 в кариерата си впечатли публиката във Флорида с невероятни изпълнения срещу  шампиона от \"София оупън\" . За 61 минути на корта Федерер направи 22 уинъра и записа само осем непредизвикани грешки. \"Доволен съм от представянето си, имаше моменти, в които всичко на корта се получаваше. В турнир, в който искаш да стигнеш далеч, понякога е важно да имаш едни 15 минути, в които каквото и да правиш имаш успех\", обясни Федерер. Той поздрави съперника си Медведев, обяснявайки, че разликите в мъжкия тенис са много малки и резултатите невинаги имат отражение на играта. В следващия кръг Маестрото ще срещне Кевин Андерсън, от когото загуби при  последната им среща на \"Уимбълдън\" . \"Ще бъде доста труден мач, защото той има много добър сервис. Срещу него просто трябва да се задържиш в мача, да сервираш добре и да намериш начин как да го пробиеш. Този мач, който изиграх, обаче ми дава увереност и се чувствам добре\", каза швейцарецът.", "date": "2019.03.28", "title": "Видео: Рециталът на Федерер срещу таланта Медведев"}
{"url": "https://www.dnevnik.bg/evropa/2019/03/28/3411107_falshivi_sluhove_predizvikaha_nasilie_sreshtu_romi_vuv/", "text": "Разпространени в социалните мрежи непотвърдени слухове за отвличане на деца предизвикаха вълна от насилие срещу роми в района на Париж, предаде \"Франс прес\", цитирана от БТА. В разположения северно от Париж град Бобини вчера трябваше да започне съдебен процес срещу четирима обвиняеми, който обаче бе отложен за 17 април по молба на един от тях. Обвиняемите са млади мъже на възраст между 18 и 22 години. Срещу тях са повдигнати обвинения за насилие и за неподчинение на органите на властта. Четиримата мъже са заподозрени, че в понеделник вечер в Клиши-су-Боа са участвали в наказателна акция срещу роми заради разпространените в социалните мрежи слухове за отвлечени от роми деца и младежи. Полицията бързо определи като \"фалшиви новини\" слуховете, че хора от ромската общност с бял ван се опитват да отвличат деца. Прокуратурата на Бобини обяви във вторник, че са задържани 19 души (17 пълнолетни и двама непълнолетни) по обвинения в насилие и палежи във вечерта на 25 март. Според органите на реда обвиняемите са били въоръжени. Източник от полицията разкри, че в Клиши-су-Боа група от около 20 души се опитала да проникне в обитавана от роми постройка, като ромите били принудени да се укрият в намиращ се наблизо магазин за битови нужди. Единайсет души останаха в ареста в сряда във връзка с други случаи на насилие в Бобини от понеделник вечерта, заяви пред \"Франс прес\" източник от съдебната власт. Четирима роми, които при задържането им от полицията били въоръжени с тояги с цел самоотбрана, бяха пуснати на свобода във вторник. \"Те носеха коктейли \"Молотов\" и хвърляха камъни по нас. Искаха да ни убият\", разказа пред \"Франс прес\" Георги, около 60-годишен жител на атакувания в понеделник ромски квартал на Бобини. \"След този случай вече постоянно ни е страх. Не спим, а стоим нащрек\", разказва друг мъж на име Георге Маркус - един от близо 150-те роми, дошли от Румъния, Сърбия или Молдова и живеещи в бедния ромски квартал. Тези събития \"демонстрират абсолютната необходимост от борба срещу фалшивите новини\", заяви вчера сутринта говорителят на френското правителство Бенжамен Гриво, който изтъкна, че насилието срещу ромите е абсолютно неприемливо.", "date": "2019.03.28", "title": "Фалшиви слухове предизвикаха насилие срещу роми във Франция"}
{"url": "https://www.dnevnik.bg/bulgaria/2019/03/28/3411112_gerb_shte_napraviat_greshka_ako_cvetanov_zapazi/", "text": "ГЕРБ ще направи грешка, ако в бъдеще Цветан Цветанов има същото ниво на влияние, както досега, но, изглежда, те правят тази грешка.  Даниела Дариткова  ще е формален ръководител на парламентарната група, коментира днес пред Би Ти Ви политологът Даниел Смилов. Той допълни, че няма как ГЕРБ да извлече позитив  от скандала с апартаментите , каквито гласове се чували. \"Това беше тежък имиджов удар и за Цветанов, и за ГЕРБ\", каза още Смилов. Той обаче не очаква да бъде засегната монолитността на ГЕРБ. \"Ако има раздвоение, то е в политиката на Борисов, а не в партията\", поясни политологът. Също пред Би Ти Ви социологът Юрий Асланов също обяви, че ГЕРБ няма да се разпадне след апартаментния скандал, тъй като това е партия, сглобена от рационален интерес. Той изрази разочарование, че за пореден път се маха човекът и се счита, че проблемът е решен. \"Не е така, проблемът остава\", каза Асланов.", "date": "2019.03.28", "title": "ГЕРБ ще направи грешка, ако Цветанов запази влиянието си, смята Даниел Смилов"}
{"url": "https://www.dnevnik.bg/sviat/2019/03/28/3411109_venecuela_treti_den_e_bez_tok_guaido_svika_nov_protest/", "text": "Венецуелските власти решиха да обявят 28 март, четвъртък, за почивен ден - третия поред, заради проблеми с липсата на електричество в по-голямата част на страната, съобщи министърът на комуникациите и информацията Хорхе Родригес, предаде ТАСС, цитирана БТА. Той каза, че се работи активно за възстановяване на националната енергийна система, пострадала от \"най-сериозния терористичен акт\". В понеделник министърът заяви, че страната е останала без ток в резултат на диверсия, извършена в най-голямата ѝ ВЕЦ. Според лидера на опозицията Хуан Гуайдо спирания на тока е имало в 17 щата. Вчера президентът Николас Мадуро каза, че причина за второто за един месец мащабно спиране на тока е стрелба на снайперист по ВЕЦ \"Боливар\". Атаката била извършена от хълм. Мястото, по което е стреляно и където е предизвикан пожар, е жизненоважно за електрозахранването, каза Мадуро по телевизията. Нападението е дело на \"наемник, убиец, изпратен от опозицията, която извършва държавен преврат\", заяви той. Предишното голямо спиране на тока бе на 7 март. Гуайдо не е съгласен Заради липсата на електричество не работят водните помпи и много жители на столицата Каракас с часове търсиха бутилирана вода в малкото отворени магазини или пълнеха туби и други съдове от изворите по хълмовете на града, предаде \"Асошиейтед прес\". Гуайдо отхвърля твърденията на Мадуро за връзки на опозицията. Той призова сънародниците си да не бъдат пасивни и обяви протестна кампания под мотото \"Операция \"Свобода\", включваща демонстрации тази събота и следващата, на 6 април. Мадуро също обяви в събота шествие под наслов \"Операция в защита на свободата\". Призоваваме всички да излязат на протест в цялата страна срещу проблемите с предоставянето на обществени услуги и да поискат да се прекрати узурпацията на властта, заяви Гуайдо в Каракас. \"Гражданите не могат повече да остават пасивни наблюдатели\", подчерта той. Гуайдо добави, че планираната операция \"Свобода\", която според него ще доведе до прекратяване на управлението на президента Николас Мадуро, ще започне на 6 април. Тогава ще се състоят първите тактически акции на операция \"Свобода\" в цялата страна, съобщи в \"Туитър\" опозиционният лидер. Гуайдо призова гражданите да създадат комитети, които да се грижат за мобилизацията на протестното движение, а служителите на полицията и армията - да организират защитата на хората от въоръжени групи. Държавният секретар на САЩ Майк Помпео заяви днес, че според оценките, с които е запознат, възстановяването на Венецуела ще струва между 6 и 12 млрд. долара, предаде \"Ройтерс\". Възстановяването на венецуелската икономика, унищожена от социалистическите политики, ще отнеме години, добави Помпео пред Конгреса на САЩ, говорейки за бюджета на Държавния департамент.", "date": "2019.03.28", "title": "Венецуела трети ден е без ток, Гуайдо свика нов протест в събота"}
{"url": "https://www.dnevnik.bg/bulgaria/2019/03/28/3411111_koia_e_daniela_daritkova_-_noviiat_shef_na_gerb_v/", "text": "Даниела Дариткова-Проданова щ е бъде новият председател  на парламентарната група на ГЕРБ. Това беше съобщено от премиера и председател на партията Бойко Борисов по време на пресконференция. Тя ще заеме мястото на Цветан Цветанов, който обяви вчера,  че напуска Народното събрание. \"Човек с качества и най-вече може да контролира групата в добрия смисъл на думата\",  определи Борисов Дариткова.   В момента тя е председател на комисията по здравеопазване в Народното събрание. Родена е в Пловдив. Завършила е Санкт-Петербургския педиатричен институт. Магистър по медицина и здравен мениджмънт, специалист по педиатрия и обща медицина. Тя е била общински съветник от 2007 до 2009 в Смолян. Дариткова е депутат още от първия мандат на ГЕРБ и натрупа сериозен политически опит от последните четири парламента. За кратко беше и председател на здравната комисия в 41-ото Народно събрание. През годините често беше споменавана като възможен кандидат за регулярно овакантявания пост начело на здравното министерство, за последно и преди Кирил Ананиев да бъде избран за министър. Тогава се твърдеше, че Дариткова е отказала назначението. Начело на здравната комисия Дариткова успява да балансира без преки сблъсъци множеството интереси и конфликтни точки в областта. Макар да не отказва на никого изслушване и да не се конфронтира директно, успява да налага и прокарва политиката на ГЕРБ в сектора. Нетипично за поведението на много депутати от ГЕРБ, може да се види, че Дариткова понякога прокарва законодателни предложения, които влизат в противоречие или изменят първоначално заявените намерения и политики на министъра. В същото време е дисциплинирана и спазва партийните инструкции. Не отказва да коментира проблемни въпроси, да участва в дискусии и дебати с опозицията или с различните професионални общности в здравния сектор. За времето си в политиката не влезе в запомнящ се скандал.", "date": "2019.03.28", "title": "Коя е Даниела Дариткова - новият шеф на ГЕРБ в парламента"}
{"url": "https://www.dnevnik.bg/photos/2019/03/28/3411133_fotogaleriia_da_napravish_karta_na_solna_peshtera/", "text": "постигнала новия рекорд за съставянето на карта на най-дълга солна пещера, е организирана от Израелския пещерно-изследователски клуб, Израелския пещерно-изследователски център към Еврейския университета в Йерусалим и от българския Пещерен клуб \"София\". Участват общо 80 пещерняци (някои от тях дори и само за ден-два) от девет страни - Англия, България, Германия, Израел, Румъния, САЩ, Франция, Хърватия, Чехия. Българският екип участва в цялата експедиция и се състои от 8 души, които са членове на спелеологичните клубове \"София\" и \"Академик\" - София.", "date": "2019.03.28", "title": "Фотогалерия: Да направиш карта на солна пещера"}
{"url": "https://www.dnevnik.bg/politika/2019/03/28/3411142_cacarov_razporedi_proverka_na_partiia_dost/", "text": "След като председателят на партия ДОСТ Лютви Местан обяви тази седмица, че започва  подписка за признаване на турско малцинство в България , днес главният прокурор Сотир Цацаров разпореди проверка на дейността на политическата сила. Тя е възложена на Върховната касационна прокуратура, съобщиха от държавното обвинение. Предмет на проверката е съответствието на дейността на ДОСТ с разпоредбите на конституцията на страната и Закона за политическите партии. Ще се проверява дали партията е противоконституционна и дали с дейността си нарушава закона, което от своя страна трябва да доведе до разпускането ѝ. Преди два дни ДОСТ призовава партиите, които имат амбицията да представляват правата и свободите на малцинствата, да се включат в \"Национална подписка с искане за законово признаване от страна на българската държава на статут на национално малцинство\", която ще е в електронен вариант. В декларацията партията на Местан се обръща и към неправителствените организации, които имат за приоритет защитата на правата и свободите на малцинствата, както и към всички български граждани да се включат в подписката. Той акцентира, че в декларацията са заложени три важни принципа - единството, неделимостта и териториалната цялост на България. По данни на Националния статистически институт от последното преброяване на населението на България през 2011 година турската етническа група е втората по численост - 588 318 души. Те представляват 8.8% от населението.", "date": "2019.03.28", "title": "Цацаров разпореди проверка на партия ДОСТ"}
{"url": "https://www.dnevnik.bg/politika/2019/03/28/3411138_noviiat_shef_na_deputatite_na_gerb_shte_tursi/", "text": "Новият председател на парламентарната група на ГЕРБ Даниела Дариткова обяви, че ще търси консенсус и устойчиво парламентарно мнозинство, за да може да функционира правителството и наистина да покаже стабилност в държавата, което е изключително важно. Тя каза още, че в настоящата кризисна ситуация новият й пост е предизвикателство, наситено с много отговорност. \"Никога няма да мога да бъда Цветанов в парламентарната група. Вярвам, че в рамките на моите възможности ще търся консенсуса. Ще търся устойчивото парламентарно мнозинство, което е изключително важно, за да функционира правителството, и което е изключително важно, за да покажем наистина стабилност в държавата. Вярвам, че търсенето на едно поведение, което е без агресия, ще даде един друг облик и на парламента\", обяви Даниела Дариткова в парламента днес. Утре предстои да бъде гласувана оставката на Цветан Цветанов като народен представител. Още не е известно кой ще оглави вътрешната комисия в Народното събрание. На въпрос как ще работи с парламентарната група на коалиционния партньор \"Обединени патриоти\", където често има спорове и напрежение, тя обяви, че има добрия пример на Цветанов. Тя каза още, че опозицията трябва да бъде отговорна и коректив. \"Поведението на парламентарната група на ГЕРБ се определя от поведението на политическата сила, която представляваме тук, и отговорностите, които сме поели от българските граждани. В този смисъл ние няма да променим своето поведение, защото ще бъдем последователни и ще изпълняваме програмата, за която сме информирали гражданите, че в мандата ще реализираме\", каза още Дариткова. Тя заяви, че разчита и ще се бори за подкрепата на депутатите от групата.", "date": "2019.03.28", "title": "Новият шеф на депутатите на ГЕРБ ще търси консенсус, за да има стабилност"}
{"url": "https://www.dnevnik.bg/evropa/2019/03/28/3411140_maltiiskite_vuorujeni_sili_shturmuvaha_otvlecheniia_ot/", "text": "Малтийските въоръжени сили щурмуваха днес  отвлечения от мигранти  в Средиземно море танкер, предаде \"Асошиейтед прес\". Контролът върху плавателния съд е върнат на капитана му. Корабът пътува към Малта, където мигрантите ще бъдат предадени на полицията за разследване на случая. Властите на Малта и Италия съобщиха вчера, че мигрантите са отвлекли турския танкер \"Ел Хиблу 1\", след като той ги спаси в Средиземно море. Мигрантите принудиха пътуващия към Либия кораб да смени курса си към Европа. Италианският вътрешен министър Матео Салвини заяви, че корабът е спасил около 120 мигранти и че това е първият случай на пиратство с извършители мигранти. Плавателният съд се бе насочил в посока южния италиански остров Лампедуза и Малта в момента на превземането му от малтийските власти. /БТА", "date": "2019.03.28", "title": "Малтийските въоръжени сили щурмуваха отвлечения от мигранти танкер"}
{"url": "https://www.dnevnik.bg/sviat/2019/03/28/3411115_brunei_shte_ubiva_s_kamuni_homoseksualni_i/", "text": "Правозащитни организации призоваха султаната Бруней да не въвежда най-тежките поправки в наказателния си кодекс, обявени преди няколко години и позволяващи убиване с камъни или ампутация на крайници, предадоха световни издания. Документ, с който се утвърждава възможността да се убиват с камъни или бият с камшик граждани заради еднополов секс или изневяра, е бил публикуван  в края на миналата година  от прокуратурата, без да бъде забелязан пише  \"Ню Йорк таймс\" . Вниманието към поправките обаче насочи правозащитната организация \"Амнести интернешънъл\" дни преди промените да влязат в сила - 3 април. Бруней бе първата страна, въвела ислямски наказателен кодекс, който обаче не се прилагаше изцяло досега. Какво включват промените За кражба ще могат да се ампутират китки и ходила. Хора, признати за виновни за хомосексуален полов акт или изневяра, могат да бъдат бити с камшик, но и убивани с камъни - пред свидетелска \"група мюсюлмани\", пишат \"Ройтерс\" и \"Гардиън\". Хомосексуалността и преди беше незаконна в Бруней, но досега не се наказваше със смърт, а със затвор (до 10 години). Освен за изневяра това наказание ще се прилага и за изнасилване. За някои престъпления смъртното наказание бе допустимо и досега, но то обикновено не се прилагаше. Законите ще се прилагат само за мюсюлмани, които са около две трети от населението на султаната. Австралия обаче не е напълно съгласна - в нови указания за пътуване до Бруней страната казва, че новият, базиран на шариата, кодекс \"се прилага за мюсюлмани, немюсюлмани и чужденци, когато са на регистрирани в Бруней самолети и плавателни съдове\". Затова е нужно да \"се внимава\" при посещение. Консервативен завой Плановете за новия наказателен кодекс, базиран на шариата (ислямско право), бяха обявени поетапно през 2013 и 2014 г. Султан Хаджи Хасанал Болкиах се отказа да въвежда веднага част от поправките заради международни протести и притеснения, че може да се стигне до отлив на инвестиции. Султанатът с население от 430 хил. души се управлява от абсолютен монарх, а Болкиах е на власт от 1967 г. (още докато Бруней е протекторат на Великобритания - страната е независима от 1984 г.) и се смята за един от най-богатите лидери на света с богатство около 20 млрд. долара. Бруней приема по-консервативна форма на исляма през последните години. \"Амнести интернешънъл\"  призовава наказанията, които според организация ще обхващат и деца, да не се прилагат. Бруней трябва да преразгледа наказателния кодекс съгласно задълженият си в областта на правата на човека, продължава съобщението. Източноазиатски правозащитни организации водят от седмици международна кампания, за да бъде оказан върху Бруней натиск за отмяната на тези закони.", "date": "2019.03.28", "title": "Бруней ще убива с камъни хомосексуални и прелюбодейци"}
{"url": "https://www.dnevnik.bg/bulgaria/2019/03/28/3411144_prokuraturata_e_izzela_dokumenti_ot_zavod_na_vetko/", "text": "Специализиран екип от прокурори, следователи и полицаи под ръководството на Специализираната прокуратура извършва процесуално-следствени действия по адреси на търговски дружества – претърсвания и изземвания, разпити на свидетели. Това съобщава прокуратурата. Претърсванията са в рамките на образувано досъдебно производство. От сградите на \"Захарен комбинат\" АД – Пловдив, са иззети мобилни телефони, компютри, пълномощни и документи, свързани с офшорна собственост. Дружеството \"Захарен комбинат - Пловдив\" АД е дружество, създадено за участие в приватизацията на \"Кристал 91\" ЕООД - наследник на пловдивския Захарен комбинат \"Васил Коларов\", показва справка в Търговския регистър. Арабаджиев заедно с Георги Гергов и съпругата му учредяват дружеството, припомня  \"Капитал\" . При сделката през 1996 г. партньор на Арабаджиев се оказва Илия Павлов с \"Мултигруп\". По-късно Арабаджиев поема изцяло контрола върху него.", "date": "2019.03.28", "title": "Прокуратурата е иззела документи от завод на Ветко Арабаджиев"}
{"url": "https://www.dnevnik.bg/analizi/2019/03/28/3411149_cvetanov_se_ottegli_kakvo_oznachava_tova_za_gerb_i_za/", "text": "Дългоочакваното  изявление на г-н Цветанов  беше дълго и драматично като за награждаване с \"Оскар\" за цялостно творчество. Той говореше бавно, самоуверено и спокойно. Без да бърза и, изглежда, без да бъде припиран от никого и нищо. Запазвайки завидно самообладание, успя да пусне и самоуверена усмивка, запътвайки се към представителите на медиите. По същество: Цветанов излиза от парламента, но запазва два други ключови поста - зам.-председател на ГЕРБ и шеф на предизборния щаб. Никаква изненада. Въпреки че пусна една от трите дини, с които бяга под мишница, той продължава да е ключов играч в партията. Не видяхме екзекуция, дори бутафорна. Нямаше и разжалване. Видя се, че Борисов не може да се раздели бързо и безболезнено със своя близък другар Цветанов. Показа го невижданата мудност, излишната по своя драматизъм отсрочка от повече от седмица, през която се чакаше какво ще реши   Цветанов. Да, мисля, че това е неговото собствено решение. То не е наложено от Борисов. Ако Борисов имаше лостовете да нареди, да заповяда на Цветанов, изявлението на зам.-председателя щеше да прозвучи много по-рано. За тези, които подозират или се надяват, че  напускането на Народното събрание  ще бъде прелюд към съдебни проблеми за г-н Цветанов и по-нататъшното му \"падение\" – съмнявам се, че прокуратурата и съдът ще ни сащисат с чудеса от храброст, че ще поднесат нещо опасно по многобройните казуси, с които се свързва неговото име. Не и докато този кабинет е на власт. А като говорим за прокуратурата, смислово определящата реплика тук е: \"Ти си го избра.\" Трябва да бъде пределно ясно - съдебни обвинения срещу Цветанов (за ефективна присъда да не говорим) допълнително биха опетнили ГЕРБ. Борисов разбира добре това. Партията му и без това се намира в леко изтърбушено състояние в резултат от скандала... А ако пожелае или бъде притиснат, г-н Цветанов вероятно може да разкаже много интересни неща, от които да увехнат ушите на избирателите на ГЕРБ При всички съмнения, които за пореден път падат върху Цветанов, той запазва контрола си върху изборната машина. Това е кардинален властови ресурс. Същевременно фактът, че той запазва поста, навярно ще породи опасения и основателни коментари, че на човек с увредена репутация продължава да се гласува доверие. Г-н Цветанов видимо е твърдо убеден, че всичко в действията му е правомерно: \"Аз не се срамувам от нищо\", повтаряше той. Цветанов вярва, че законът и справедливостта са на негова страна, а той самият е \"жертвата\" на пъклен план за разбиване на партийното семейство. Разводът между Борисов и Цветанов още не е факт. Няма даже и раздяла. Но добре ли е това за \"децата\"? Цветанов не само изтъкна всичките си заслуги за ГЕРБ и дебело ги подчерта, той не пропусна да припомни и близките си отношения с Борисов, градени в продължение на години. Казаното от него може да бъде чуто и така: \"Двамата с теб, друже, сме в една лодка, неразривно свързани сме като части на едно и също тяло. Ние не можем да бъдем разделени без огромна кръвозагуба, без да пострада цялата партия.\" Цветанов каза, че е спрял членове и симпатизанти, които са искали да дойдат да му окажат подкрепа в този критичен за него миг. За мен това е намек, че в партията има силни настроения в негова подкрепа. Вместо развръзка изявлението на Цветанов хвърля само някаква, частична светлина върху казуса със зам.-председателя. Единствено времето ще покаже дали неговото влияние в ГЕРБ ще бъде редуцирано поради аферата \"Апартаментгейт\". Оставам скептичен към тезата, че такава редукция или \"минимизиране\" на Цветанов, превръщането му в политическо джудже, може да се случи плавно, бързо и безболезнено. Но отвъд частния случай \"Апартаментгейт\" все още не е приключил. Възможно е да има и нови разкрития, да бъдат открити още теми и фронтове. Тук е истинската опасност за ГЕРБ. Колкото повече партията се пържи върху политическия котлон, толкова по-голяма е вероятността скандалите да помрачат шансовете й за силно представяне на европейските избори през май. Не е изключено да има и необратими щети върху политическа подкрепа за ГЕРБ по принцип.", "date": "2019.03.28", "title": "Цветанов се оттегли. Какво означава това за ГЕРБ и за Борисов"}
{"url": "https://www.dnevnik.bg/sviat/2019/03/28/3411150_vsichki_pod_noja_-_lukashenko_uvolni_vicepremiera_sled/", "text": "Президентът на Беларус Александър Лукашенко уволни дългогодишния вицепремиер Михаил Русий, министъра на селското стопанско Леонид Заяц и губернатора на Могилевска област Владимир Доманевскии, съобщи  пресслужбата  му. Решението дойде след посещение на кравефермата \"Слижи\" във вторник. Там Лукашенко привлече вниманието на медиите в Русия и Беларус с остри критики заради безпорядъка и условията, в които се отглеждат кравите. Лукашенко сравни условията с концентрационния лагер Аушвиц и каза, че ако някой не осъзнава това, а е \"ръководител на холдинг\", не заслужава разбиране, пише ТАСС. Всички отговорни за състоянието на кравефермата и млекопроизводителния комплекс, от който е част, да бъдат наказани, поиска още президентът. Във видеоклип, разпространяван от радио \"Ехото на Москва\" и беларуското издание ont.by, той пита министъра на селското стопанско Заяц: \"Защо ме доведохте тук?... Считате, че това е нормално? Те са болни.\" В същото видео, пред сградата, той поиска списък на всички отговорни: \"Всички под ножа! Всички до един!\" Виновните трябва да бъдат изправени пред съда, продължи той. След решението за оставката беларуски сайт препубликува портрет на вицепремиера Русий, като го  нарече  министъра, останал на власт повече от всички премиери.", "date": "2019.03.28", "title": "\"Всички под ножа\" - Лукашенко уволни вицепремиера след посещение в кравеферма (видео)"}
{"url": "https://www.dnevnik.bg/sport/2019/03/28/3411169_junaited_naznachi_solskiar_za_postoianno_s_dogovor_za/", "text": "Манчестър юнайтед\" обяви, че е постигнал договорка с Оле Гунар Сослкяр да остане за постоянно начело на тима. Норвежецът, който пое \"червените дяволи\" като  временен мениджър през декември, подписва за три години . \"От първия ден, в който съм \"Юнайтед\", усещам това място като мой дом. Беше чест за мен да съм играч на този клуб, след това да започна треньорската си кариера тук, а сега да съм мениджър на първия отбор. Последните няколко месеца бяха фантастични, но все още не сме направили нищо. За мен е мечта да остана за дълъг период в клуба\", каза Солскяр. Клубът ангажира Солскяр до края на сезона през декември, когато Жозе Моуриньо беше уволнен. Той започна прекрасно с осем поредни победи, което не е правил никой друг мениджър на тима. Освен това Сослкяр взе девет поредни гостувания във всички турнири, което също беше рекорд за мениджър в английския футбол. От клуба не съобщават каква е неустойката, която е платена на настоящия клуб на норвежеца \"Молде\". Откакто е начело на \"Юнайтед\", той има само три поражения в 19 мача. \"Червените дяволи\" загубиха с 0:2 от ПСЖ, но след това  отстраниха французите с успех в Париж . По този начин \"Юнайтед\" стана първият тим в Шампионската лига, продължи след домакинска загуба с два или повече гола в първия мач. Във Висшата лига единствено  \"Арсенал\" дотук победи \"червените дяволи\" , като това стана на 10 март. Тимът отпадна и от ФА къп след поражение с  1:2 от \"Уулвърхемптън\" в шестия кръг . В 19 срещи Солскяр има 14 победи, две равенства и три загуби. Головата разлика на \"Юнайтед\" в този период е 40:17. Откакто норвежецът е начело на тима във Висшата лига, \"Юнайтед\" е спечелил 32 точки, като в този период няма тим с по-добър актив. \"Ливърпул\" има 31 точки, но от 14 мача (с един повече от \"червените дяволи\"). Като футболист норвежецът записа 366 мача и 126 гола за \"Юнайтед\" в периода 1996 - 2007 г. \"Откакто дойде като временен треньор през декември, Оле стабилизира тима, а резултатите му говорят сами за себе си. Но не става въпрос само за резултати, а най-вече за опит на играч и треньор, който зарази с желание нашите млади играчи. Той им помогна да разберат културата на нашия клуб. Това показва, че той е правилната фигура, която да застане начело на \"Юнайтед\" и да помогне на тима да върви напред\", каза изпълнителният вицепрезидент Ед Уудуърд. \"Искам да благодаря на Оле и на всички от треньорския щаб, които направиха всичко по силите си да постигнем успехи. Феновете са зад нас и това е само базата, върху която да градим за бъдещето.\"", "date": "2019.03.28", "title": "\"Юнайтед\" назначи Солскяр за постоянно с договор за три години"}
{"url": "https://www.dnevnik.bg/politika/2019/03/28/3411179_hristo_ivanov_poiska_ostavkata_na_shefa_na/", "text": "Съпредседателят на \"Демократична България\" Христо Иванов поиска оставката на председателя на Комисията за придобиване и конфискация на незаконно придобито имущество (КПОНПИ) Пламен Георгиев. В профила си във \"Фейбсук\" лидерът на \"Да, България\" подчертава, че Георгиев трябва \"моментално да бъде сменен от човек, който с някакво минимално ниво на обществено доверие може да провери всички апартаментни казуси – от този на Цветанов до този на семейство Панови - и да отдели зърно от плява\". Повод за коментара на Иванов е скандалът с  купените под пазарните цени жилища от зам.-председателя на ГЕРБ Цветан Цветанов , министъра на правосъдието Цецка Цачева, заместник-министрите на спорта и на енергетиката Ваня Колева и Красимир Първанов, както и от председателя на парламентарната комисия по култура Вежди Рашидов. Сделките за имотите са със строителната компания \"Артекс\", а след като се разбра за тях, всички политици подадоха оставки. Изключение прави само Вежди Рашидов. Вчера  Цветанов уточни, че напуска парламентарните си постове, но не и партийните. Според Христо Иванов по време на вчерашната пресконференция на Цветанов в Народното събрание, продължила повече от час, той показал, че знае, че \"властта в България отдавна не е въпрос на формални позиции, а на контрол върху скритите машинарии на дълбоката държавност. И той запазва контрола си върху най-важната – корпорацията ГЕРБ, която произвежда \"изборни\" резултати и суджук в неограничени количества\". Съпредседателят на \"Демократична България\" подчертава, че в момента няма кой реално да провери имотните сделки на бившия вътрешен министър, тъй като \"изборът на нов главен прокурор зависи от ненакърненото влияние на Цветанов в задкулисието\". Иванов припомня, че и председателят на антикорупционната комисия  Пламен Георгиев също беше замесен в скандала  с придобиването на жилища под пазарната стойност. \"Вместо да пазарят нов Цацаров по кюшетата, всички политически фактори, от Борисов, през Нинова до Радев, трябва да заявят ясни ангажименти за реформа на прокуратурата и ликвидация на репресивните характеристики на КПКОНПИ и специализираното \"правосъдие\", пише Иванов във \"Фейсбук\".", "date": "2019.03.28", "title": "Христо Иванов поиска оставката на шефа на антикорупционната комисия Пламен Георгиев (допълнена)"}
{"url": "https://www.dnevnik.bg/politika/2019/03/28/3411156_gerb_i_dps_otsrochiha_za_deset_godini_8_mln_leva/", "text": "Очаквано ГЕРБ и ДПС отсрочиха за 10 години дълговете на Главното мюфтийство, които са малко над 8 млн. лева. Промените в Закона за вероизповеданията бяха окончателно одобрени днес въпреки съпротивата на голяма част от парламентарната група на \"Обединените патриоти\". На първо четене по предложение на Цветан Цветанов от ГЕРБ и Мустафа Карадайъ от ДПС дълговете бяха опростени, но заради остра обществена реакция управляващите се отказаха от това решение. Мотив за отсрочването на дългове е мюфтийството да започне да се ползва от възможността да получава държавно финансиране до 15 млн. лева на година. Днес парламентът записа, че през т.г. бенефициент на субсидията освен Българската православна църква може да бъде единствено Главното мюфтийство от мюсюлманските вероизповедание. Целта е да се прекрати влиянието от турския Дианет. От мюфтийството признават, че получават по 2 млн. лв. на година. Мюсюлманското сунитско вероизповедание няма да бъде бенефициент. След извънредно заседание на Председателския съвет в парламента и гласуване с \"въздържал се\" от страна на депутатите от ГЕРБ предложението на \"Обединени патриоти\" за абсолютна забрана на финансирането отвън на вероизповеданията в България не бе прието. Миналата година бяха въведени частични ограничения и бе дадена възможност за държавно финансиране.", "date": "2019.03.28", "title": "ГЕРБ и ДПС отсрочиха за десет години 8 млн. лева дългове на Главното мютфийство"}
{"url": "https://www.dnevnik.bg/gradska_sreda/2019/03/28/3411203_nadgrobna_plocha_vidiaha_stolichani_v_novata_cheshma/", "text": "На обновения площад \"Гарибалди\" в центъра на София се появи черна стена от полиран гранит, висока 2 метра, по която се стича вода. Тя доби популярност в социалните мрежи като \"надгробната плоча\". Спечели си прякор - Паметник на незнайния архитект. Проектант е архитектурно бюро \"А.Д.А\", което спечели общински конкурс за обновяването на пространството в центъра на площада. Решението за черната плоча е на арх. Радомира Дамянова от \"А.Д.А\", която не бе открита в архитектурното бюро за коментар. Ремонтът на площад \"Гарибалди\" е част от по-големия - на ул. \"Граф Игнатиев\", който досега струва 14.7 млн. лв., а за цялостното му завършване ще трябват 22 млн. лв. Лошо поставената настилка, както и опасните ограничители край трамвайните релси, оприличени на перки на акула, предизвикаха негодуванието на столичани и принудиха Столичната община да изиска от фирмата изпълнител \"ремонт на ремонта\", а от проектантите - ново решение за безопасни ограничители, което още не е представено.", "date": "2019.03.28", "title": "\"Надгробна плоча\" видяха столичани в новата чешма на площад \"Гарибалди\""}
{"url": "https://www.dnevnik.bg/zelen/2019/03/28/3411210_koncesionerite_na_plajove_shte_triabva_da_subirat/", "text": "Концесионерите и наемателите на морски плажове ще бъдат задължени да осигурят контейнери за разделно събиране на отпадъци още от това лято. Това става известно от заложени промените в  наредбата за опаковките и отпадъците от опаковки , пусната за обществено обсъждане от Министерството на околната среда и водите в сряда. Крайният срок е до 10 април. Според промените стопаните на плажовете трябва да поставят зелени, жълти и сини съдове наред с тези за общи отпадъци. Те са съответно за стъклени, хартиени и пластмасови опаковки. В случай че плажовете са безстопанствени, на тях няма изискване за съдове за разделно събиране. В такива случаи областният управител поема почистването. Промените в наредбата за разделното събиране ще засегнат и курортните населени места по морето. Техните кметове трябва да организират разделно събиране на отпадъците в по-голям обем, отколкото в останалите населени места. В новата наредба няма записана минимална бройка на контейнерите, но тя трябва да е съобразена с обема на отпадъците. Предвидени са повече цветни контейнери за разделно събиране на отпадъците по квартали и повече хора, които да ги използват, вместо да хвърлят боклука накуп. Целта е да се подобри разделното събиране, като системата се разшири и се подобри ефективността й, посочват вносителите. Нужда от повече места с цветни контейнери в кварталите, особено в по-големите градове, е налице, както и необходимост от въвеждане на система за разделно събиране на отпадъци в повече населени места.  Според проучване на \"Дневник\"  обаче промените в наредбата няма да доведат до съществено увеличение на цветните кофи. По сегашната система в София би трябвало да има около 1837 места с контейнери за различни отпадъци, а с измененията тези локации с цветни кофи ще станат 1919, т.е с около 100 повече за общо 24-те столични района. Предложените промени са съобразени с препоръките от доклад на ООН, оценяващ резултати в политиките на околната среда на България и с пакета мерки \"Кръгова икономика\" на Европейския съюз. Тези препоръки залагат по-амбициозни цели за рециклиране и оползотворяване на отпадъци от опаковки – както по вид на материала, така и общо.", "date": "2019.03.28", "title": "Концесионерите на плажове ще трябва да събират боклука разделно, предвижда наредба"}
{"url": "https://www.dnevnik.bg/politika/2019/03/28/3411219_simeonov_pojela_na_daritkova_cvetia_i_rozi_po_putia/", "text": "Бих пожелал всичко най-добро на г-жа Дариткова, цветя и рози по пътя й прашен и карамфили за нашата любов.\" Това каза лидерът на НФСБ Валери Симеонов в коментар на смяната на лидера на ГЕРБ в парламента Цветан Цветанов с Даниела Дариткова. Симеонов каза, че има притеснения, че ще има определени проблеми с работата оттук нататък в парламента между различните парламентарни групи. Той добави, че Цветанов все пак до момента е извършвал много сериозна координационна работа между групите. Ще я подкрепяме, когато има за какво, каза още Симеонов. Не очаквам трусове след напускането на парламента от Цветан Цветанов, няма притеснения за кворума, каза лидерът на \"Атака\" Волен Сидеров. Попитан дали ще подкрепи оставката на Цветан Цветанов, Сидеров каза, че ще я подкрепят, тъй като това е волеизява на Цветанов. Даниела Дариткова е един комуникативен човек, спокоен и не виждам проблеми по отношение на комуникацията с нея, добави Сидеров. Той не вижда проблем и драма в промяната на председателя на групата на ГЕРБ. Г-жа Дариткова е един от най-старите и високопоставени кадри в ГЕРБ, решението да оглави парламентарната група е вътрешнополитически избор, коментира и лидерът на \"Воля\" Веселин Марешки. Според него ситуацията след оставката на Цветанов е довела до консолидиране на парламента. Марешки е убеден, че диалогът с ГЕРБ ще върви конструктивно. Ние сме либерали, оставката е въпрос на лична воля, каза председателят на ДПС Мустафа Карадайъ. \"Това е решение на парламентарната група на ГЕРБ. Ние в ДПС си взимаме нашите решения и си ги изпълняваме и не позволяваме никой да ни се меси, беше коментарът му за рокадата в управлението на ГЕРБ в парламента.", "date": "2019.03.28", "title": "Симеонов пожела на Дариткова \"цветя и рози по пътя й прашен и карамфили за нашата любов\""}
{"url": "https://www.dnevnik.bg/sviat/2019/03/28/3411192_velikobritaniia_obvini_huauei_che_ne_reshava/", "text": "Британска правителствена агенция отправи най-сериозната досега критика към китайския телекомуникационен гигант \"Хуауей\" и обяви, че няма доверие във възможността да премахне сегашните рискове за сигурността. Това съобщиха британски и американски медии след доклада, а \"Хуауей\"  реагира  минути по-късно, уверявайки, че ще работи с британските власти. Оценката в доклада обаче е удар по компанията в момент, когато европейски регулатори поставят въпроси за участието ѝ в бъдещите мобилни мрежи от пето поколение (5G),  отчасти под натиск от САЩ  и предупреждения за връзки с китайските власти и опасност за шпионаж чрез технологии на компанията. \"Хуауей\"  отрича  обвиненията. Докладът на борда, оглавяван от ръководителя на Националния център за киберсигурност към Правителствения комуникационен център (разузнавателната организация, известна със съкращението GCHQ), не призовава за забрана \"Хуауей\" да участва в 5G мрежите. Текстът обаче гласи, че ще е \"трудно да се управлява рискът за бъдещи продукти в контекста на разгръщането (на мрежи) във Великобритания, докато процесите на софтуерно инженерство и киберсигурност не се променят\". Няма напредък по технически въпроси, отбелязани в миналогодишния доклад, а подходът на инженерите на компанията създава \"значителен риск\" за мобилните оператори. \"Нужни са сериозни доказателства\" \"Хуауей\" вече каза, че ще отдели 2 млрд. долара, за да разсее притесненията на регулатора, но въпреки това бордът до момента \"не е видял нищо, което да му носи увереност, че \"Хуауей\" е способна да направи промяна чрез програмата си за трансформация\". ще са нужни сериозни доказателства за \"по-добро качество на софтуерното инженерство и киберсигурност\". Британските служби  по-рано са заявявали , че няма основание да не работят с \"Хуауей\" за новите мрежи към момента, а преди няколко дни  Европейският съюз изключи  да наложи забрана за територията на целия блок. Други държави от общността на т.нар. \"Пет очи\" за обмен на разузнавателни данни - Австралия и Нова Зеландия - обаче препречиха достъпа на \"Хуауей\" до части от телекомуникационната си инфраструктура след предупреждения от Вашингтон. \"Петте очи\" са САЩ, Великобритания, Канада, Нова Зеландия и Австралия. Според \"Файненшъл таймс\" окончателно решение за участието на \"Хуауей\" в 5G мрежите се очаква в оценка на бъдещия телекомуникационен пазар и инфраструктура в следващите няколко седмици. Независимо от въпросителните за бъдещето на компанията в Обединеното кралство и четирите водещи британски телекома вече правят тестове на 5G технологии с оборудване на компанията и предупреждават за рискове и загуби за индустрията, ако китайската компания бъде изключена.", "date": "2019.03.28", "title": "Великобритания обвини \"Хуауей\", че не решава проблемите със сигурността на мрежите"}
{"url": "https://www.dnevnik.bg/biznes/2019/03/28/3411212_bulgarskata_izpulnitelna_vlast_veche_se_gotvi_za/", "text": "Българските министерства вече се готвят излизането на Великобритания от ЕС да стане без сделка. Това съобщи на среща с германски инвеститори в България премиерът Бойко Борисов и даде пример с други държави, където се строят КПП-та и се назначават митничари. Той изказа личното си мнение, че разбирателство няма да бъде постигнато и се върви към вариант \"Брекзит без сделка\". Сътресенията и за България ще бъдат изключително тежки, предупреди премиерът онези, на които изглежда, че събитията се развиват прекалено далече от страната и няма да я засегнат пряко. \"В България имаме по-важни теми и Брекзит не ни касае\", иронизира той ситуацията, в която вътрешнополитическият скандал с апартаментите на активисти от ГЕРБ измества външнополитическата тема. Борисов изрази убеденост, че през юни-юли България ще получи покана за членство в т. нар. чакалня на еврозоната (валутния механизъм ERM II), ще отпадне механизмът за сътрудничество и проверка и под условие, че две държави се разделят с егоизма си - ще влезе и в безвизовата зона Шенген. \"За Шенген не съм много сигурен, защото има едва-две държави егоисти. Ако България, Гърция и Румъния са в Шенген, всеки може да отиде в Амстердам и Берлин без да си показва личната карта. Пазят интереса на своите народи. Но по въздух и по море е несправедливо да не ни пуснат. коментира Борисов. Той каза, че е разговарял преди дни по темата за присъединяването на България към еврозоната с президента на Европейската централна банка Марио Драги. \"Драги каза, че няма проблем с България и няма какво да дискутираме. Проверките вървят, живот и здраве юли ще получим покана за чакалнята\", добави Борисов. Борисов увери, че страната работи изключително активно за привличането на инвестицията на \"Фолксваген\", но е поела ангажимент да го прави по-тихо. Той не назова името на германския автомобилен гигант, който избира между България, Румъния, Турция, Сърбия и Украйна за място на новия си завод. Даде да се разбере, че говори за тази инвестиция обаче като цитира вчерашното изказване на сръбския президент Александър Вучич, който нарече усилията за привличане на инвестицията  \"борба за Сърбия\".   Като плюс на България Борисов изреди прекрасната бизнес среда, развитието на инфраструктурата, ниския външен дълг, финансовата дисциплина. Добави, че с президента Румен Радев действат в една посока и предстоящото посещение на германския президент Франк Валтер Щайнмайер ще подпомогне този процес. - с този призив се обърна премиерът към представителите на Германо-българската търговско-индустриална камара. Всички политици, включително аз, носим грях, рекламирахме България като страна с квалифицирана и евтина работна ръка. Това \"евтина\" ни изигра лоша шега. Квалифицираните хора отидоха там, където им се плаща\", каза той. Премиерът увери, че държавата ще подпомага бизнеса, така че той на свой ред да увеличава възнагражденията. Отбеляза, че и увеличението на заплатите в администрацията, което кабинетът предприе, зависи също от ускорения растеж на бизнеса. \"На първо място са доходите. Хората бързо свикнаха с метрото, новите автобуси и трамваи. Българинът вече се измерва с колегите си в Австрия и Германия\", подчерта той и добави, че когато българите, живеещи в чужбина, научават, че тук за същата работа биха получили 5-6 хил. лв. заплата, се връщат. ", "date": "2019.03.28", "title": "Българската изпълнителна власт вече се готви за Брекзит без сделка"}
{"url": "https://www.dnevnik.bg/kultura/2019/03/28/3411177_pojar_unishtoji_chast_ot_edna_ot_nai-golemite_kolekcii/", "text": "Голям пожар във вторник вечерта избухна в музей за редки ръкописи в Сейнт Луис, щата Мисури. Това предизвика опасения за съдбата на ценните документи, съхранявани в него, въпреки че размерът на щетите все още не е известен, съобщава \"Ройтерс\". Около 80 пожарникари са се включили в потушаването на пожара в Karpeles Manuscript Library Museum, съобщи местната пожара в профила си в \"Туитър\". Няма данни за пострадали хора, макар че вторият етаж на 100-годишната сграда се е срутил, а все още се разследва каква е причината за това. След потушаването на огъня, бушувал в постройката около 4 часа, пожарникарите са се втурнали да изнасят кутии, статуи и други ценности, съобщава местният вестник. \"Те знаеха, че това е музей\", каза директорът на пожарната Денис Дженкерсън. \"Толкова е просто: не излизай с празни ръце. Грабни нещо и се измъкни навън.\"  Вчера все още нямаше информация какви документи точно е имало в музея, който според някои специалисти съхранява най-голямата частна колекция от ръкописи в света, като част от сбирката му се показва в 10-ина други музеи в САЩ. През годините в музея са излагани артефакти като оригиналната Гутенберговата библия, една от най-ценните книги в света, американския законопроект за Граждански права и писмо на Колумб, в което той описва бреговете на Америка. В страницата си във \"Фейсбук\" музеят е обявил изложба на руски ръкописи от 1711 г. до 1963 г. За момента не е известно каква част от колекцията на музея е пострадала. ", "date": "2019.03.28", "title": "Пожар унищожи част от една от най-големите колекции на ценни ръкописи в света"}
{"url": "https://www.dnevnik.bg/evropa/2019/03/28/3411256_kipurski_predpazen_mehanizum_irlandiia_ne_e/", "text": "Докато Европейският съюз и Великобритания спорят за т.нар. предпазен механизъм за ирландската граница, подобен проблем измъчва и още един остров на другия край на континента – Кипър, разказва \"Ройтерс\". Освен военните съоръжения в т.нар. зони на суверенните бази има в 22 селища с население 11 хил. души. Почти 60 години след като Кипър получи независимост, те представляват контролирани от Великобритания останки от колониалното управление. Според споразумението за излизане на Великобритания от ЕС, което все още не е одобрено от британския парламент, те трябва да останат свързани с блока в рамките на митнически съюз. При Брекзит без сделка зоните, които заедно заемат около 3% от площта на острова и са важен земеделски регион, могат да изпаднат в правна неопределеност. Търговията е от компетенциите на ЕС, а това значи, че което и да е споразумение не може да бъде постигнато двустранно между Никозия и Лондон. Хората в Кипър казват, че тънат в неведение. \"Разбира се, това буди тревога, но за съжаление никой не ни е информирал за нищо\", посочва Христос Мисос, фермер, който помага в семейния бизнес в селището Ксилофагу, известно с картофите, отглеждани в червена почва – важен за износа на Кипър продукт. \"Ще трябва ли да плащаме мита, за да отиват продуктите ни в Европа? Какво ще се случи с нас? Искаме някой да ни каже, ако знае, защото нещата изглеждат наистина неясни\", допълва той. \"Специален случай\" Правото на ЕС не се прилага за Зоните на суверенните бази, но според протокола, договорен при присъединяването на Република Кипър към ЕС през 2004 г., то се прилага в области като митниците, данъка върху добавената стойност, селското стопанство и рибарството. \"Ако Великобритания напусне ЕС без сделка, ще бъдем задължени да въведем митнически проверки за търговията на стоки\", заяви говорителят на кипърското правителство Продромос Продрому. По думите му британските военни бази са \"специален случай\". \"За момента имаме сделка, която е част от общото споразумение. Може би ще тръгнем от този протокол, за да продължим преговорите за намиране на изход\", допълни той. Зоните на суверенните бази са разделени на две основни области – Западна суверенна база Акротири близо до крайбрежния град Лимасол и Източна суверенна база Декелия, анклав, който обхваща плодородния регион Кокинохория и е единственият транзитен маршрут към туристическия град Агия Напа. Те са определени като британски отвъдморски територии. Хората там казват, че нямат никакъв контакт с властите за потенциалните последици от Брекзит. Бъдещето на тяхната собственост, която сега е обект на някои ограничения заради статута им в рамките на Зоните на суверенните бази, е повод за притеснение. \"Малко прилича на Ватикана, държава в държавата\", коментира Христофис Кашиурис, който ръководи селището Ормидия, общност в Република Кипър, но заобиколена от Зона на суверенна база. Според високопоставени служители в ЕС въпросът е сложен в правно отношение, но тяхната цел е да гарантират, че няма да има разрив. \"Искаме да гарантираме, че нищо няма да се промени, коментира един от източниците. Целта е да няма проверки на стоките.\" В изявление на британското посолство в Никозия се отбелязва: \"Трябва да бъде ясно – при Брекзит без споразумение хората, които живеят и работят в Зоните на суверенните бази, няма да усетят промени в своето ежедневие. Споразумението по никакъв начин не променя ангажимента на Великобритания към Зоните на суверенните бази. При Брекзит без сделка ние вярваме, че можем да постигнем подобно споразумение с нашите кипърски партньори.\"", "date": "2019.03.28", "title": "Кипърски предпазен механизъм? Ирландия не е единственият остров, объркан от Брекзит"}
{"url": "https://www.dnevnik.bg/politika/2019/03/28/3411270_v_posledniia_si_den_v_parlamenta_cvetanov_obiavi_che/", "text": "Ден преди парламентът да гласува оставката му като депутат, зам.-председателят на ГЕРБ Цветан Цветанов обяви, че връзката му с партията, която оприличи на семейство, остава толкова силна, колкото и досега. Седмица след скандала с апартамента в столичния квартал \"Изток\", купен от \"Артекс\" на по-ниска от пазарната цена,  председателят на парламентарната група на ГЕРБ и втори човек в партията анонсира напускане на Народното събрание , но запази поста си в ГЕРБ и ще ръководи предизборния щаб на формацията. \"Винаги съм бил за цялостта и да не остава усещане в хората, че има някакъв скандал или конфликт в ръководството на ГЕРБ. Партия ГЕРБ е като едно семейство - принципите са едни и същи\", обяви Цветан Цветанов днес. Попитан дали ще помага на  наследника си в ръководството на парламентарната група Даниела Дариткова , той допълни: \"Разбира се. Връзката остава толкова силна, колкото е била и досега. Единственото, което ще имам повече като възможност - във времето, когато има пленарни заседания и трябва да бъдат тук, сега ще бъда в някоя поредна община, където ще правя поредната среща с нашите структури и ще може действително да се подготвим максимално организационно добре за предстоящите избори.\" После каза: \"От една от политическите партии, които ни подкрепят за предстоящите избори, знаете ли какво казаха: \"Опозицията в момента не знае какво си причини. Защото тук имахте все пак служебни ангажименти с чисто парламентарна дейност, а в момента ви развързаха повече свободата.\" Накрая разказа как депутатите от ГЕРБ са му подарили маратонки с пожелание със свободата, която вече има, да продължи да бяга в този дълъг политически маратон.", "date": "2019.03.28", "title": "В последния си ден в парламента Цветанов обяви, че връзката му с ГЕРБ ще остане силна, колкото е сега"}
{"url": "https://www.dnevnik.bg/zdrave/2019/03/28/3411319_evrostat_vseki_chetvurti_bulgarin_ne_izvurshva_nikakvi/", "text": "Близо 43% от българите не извършват никакви физически упражнения извън работно време. Това показва изследване на европейската статистическа агенция Евростат за 2017 г. Така страната се нарежда далеч над средното ниво в Европейския съюз, където 28 на сто не правят никакви упражнения. Оказва се, че румънците са най-спортната нация в ЕС, като 96% от тях са заявили, че всяка седмица извършват физически упражнения. Според данните 36% от българите отделят пет или повече часа седмично за тренировки. По този показател страната се нарежда сред първите десет държави в ЕС. Най-много време за физически упражнения седмично отделят в Естония, където над 70 на сто от попитаните са заявили, че тренират минимум по 5 часа седмично. Физическите упражнения за 2% от българите се свеждат до под час на седмица. За 10 на сто пък са между един и три часа. Между три и пет часа седмично тренират 12.5%. Половината от младежите на възраст между 16 и 24 години заявяват, че поне 5 часа седмично извършват физически упражнения. По този показател България е седма в ЕС. По равен брой от жителите на ЕС – 28%, са обявили, че или не тренират изобщо, или го правят по пет или повече часа седмично.", "date": "2019.03.28", "title": "Евростат: Близо половината българи не извършват никакви физически упражнения"}
{"url": "https://www.dnevnik.bg/sviat/2019/03/28/3411317_erdogan_obvini_bankite_v_igra_sreshtu_lirata_predi/", "text": "Турският президент Реджеп Тайип Ердоган поднови обвиненията си срещу банки, които според него участват в игра срещу лирата преди  местните избори в неделя , предаде \"Ройтерс\". Според него случващото се е част от игра на \"САЩ и западните държави\", опитващи се да въвлекат страната му във \"валутна атака\". Анадолската агенция го цитира с думите, че колебанията във валутния курс са западен опит Турция да бъде \"приклещена в ъгъла\". Тази седмица Турция  изненада валутните пазари  с решението да се повишат лихвите за закупуване на национална валута от чуждестранни играчи. Целта е да бъде възстановено доверието към лирата, обезценила се вчера с 2%. Това стана, след като лихвите по използването ѝ за бързи търговски сделки в Лондон скочиха до 1300% на годишна основа. Според източник на \"Ройтерс\", представляващ властите, банките едва днес започват да доставят лира за бързи сделки на пазара в Лондон. Пред млади гласоподаватели в Анкара - град, в който Ердоган активно участва в кампанията за избиране на кандидата на управляващата Партия на справедливостта и развитието (ПСР) - той каза, че е нужно \"спекулантите на пазара да бъдат дисциплинирани\". Ердоган не назова банките, които смята, че са част от \"играта\". Големият проблем на Турция, смята още той, са лихвените проценти, които трябва да бъдат свалени, за да спре инфлацията. Една трета от резервите на банките Редица международни икономисти поставят под въпрос тезата му, че ниските лихви овладяват инфлацията, а не обратното. Именно повишаването ѝ стабилизира курса на лирата миналата година, след като тя загуби почти 40% от стойността си за няколко месеца, а след намесата на централната банка си върна част от нея. Междувременно \"Файненшъл таймс\" написа, че от началото на деня лирата е загубила още 5 на сто от стойността си днес, след като централната банка публикува статистика за резервите си в чужда валута. За първите три седмици на месеца резервите са спаднали с около 10 млрд. долара. Всекидневникът цитира изчисления на базата на данни за резервите ѝ, с които разполага и според които това е свиване с около една трета от стойността - до 24.7 млрд. долара. За изданието анализатор, базиран в Лондон и отказал да бъде назован поименно, казва, че е бил уведомен от турските банки за заповед \"да не се заема нито една лира\" на чужди банки. Това се случва на фона на твърдения, че продажбата на лири изобщо е била ограничавана или спирана за чужди банки - нещо, което браншови представители в Турция отричат.", "date": "2019.03.28", "title": "Ердоган обвини банките в \"игра срещу лирата\" преди изборите в Турция"}
{"url": "https://www.dnevnik.bg/bulgaria/2019/03/28/3411331_antimafiotite_razbili_121_prestupni_grupi_prez/", "text": "Изминалата година е била успешна по отношение на противодействие на организираната престъпност, обяви на пресконференция днес директорът на Главна дирекция \"Борба с организираната престъпност\" (ГДБОП) главен комисар Ивайло Спиридонов, цитиран от агенция \"Фокус\". Той уточни, че за този период в специализираната прокуратура са били образувани 143 досъдебни производства. Той отбеляза, че по времето, когато ГДБОП е част от структурата на ДАНС, те са били 26. През миналата година дирекцията е провела 237 специализирани операции, сред които 56 - с чужди партньорски служби. Пресечена е дейността на 121 организирани престъпни групи. За година са иззети 353 235 кг наркотици, над 3 млн. фалшиви евро и над 1 млн. фалшиви долара. За пръв път в България са иззети различни видове и количества криптовалути (eтериум, биткойн, лайткойн и фотурокойн), оценени на над 4 млн. лв.. По направлението \"контратероризъм\" са били конфискувани 132 автомата, 4 карабини, 12 бойни пушки, 2 ловни пушки, 75 бойни пистолета, 44 573 различни по вид и калибър боеприпаси и други. През 2018 г. са пресечени два канала за контрабанда на цигари. Разкрита е нелегална фабрика за производство на цигари. Иззети са над 23 милиона къса цигари, 7 тона петролни продукти, 21 225 л високоалкохолни напитки и 3000 бр. контрабандна стока.", "date": "2019.03.28", "title": "Антимафиотите разбили 121 престъпни групи през миналата година"}
{"url": "https://www.dnevnik.bg/biznes/2019/03/28/3411330_gazut_poskupva_minimalno_ot_april/", "text": "Природният газ поскъпва с 0.83% от април, реши окончателно Комисията за енергийно и водно регулиране, съобщи БНР. Така през следващото тримесечие \"Булгаргаз\" ще продава синьото гориво по 45.17 лв. за мегаватчас без акциз и ДДС. Цената е без такси и данъци. За крайните битови и стопански потребители увеличението ще е с половин процент. Промяната на цената на природния газ няма да се отрази на цените на парното, топлата вода и тока.", "date": "2019.03.28", "title": "Газът поскъпва минимално от април"}
{"url": "https://www.dnevnik.bg/biznes/2019/03/28/3411340_jivodar_terziev_smenia_valentin_zlatev_nachelo_na/", "text": "Общото събрание на Българската петролна и газова асоциация избра за свой председател Живодар Терзиев. Той заменя на поста досегашния лидер на организацията и шеф на \"Лукойл България\" Валентин Златев, след като вторият му мандат изтече. Терзиев е управител и съдружник в дружеството за търговия с петролни продукти \"ЗАРА-Е\". Той работи в компанията от 1996 г. Терзиев пое ангажимент си да работи за утвърждаването на Българската петролна и газова асоциация като най-авторитетната браншова асоциация в сектора производство и търговия с течни горива. Той обеща под негово ръководство асоциацията твърдо да се бори със сивия сектор и нелоялните практики, за установяване на чиста и прозрачна конкурентна среда, както и за равенство пред закона на всички участници на пазара. В началото на годината  асоциацията обяви, че излиза от Конфедерацията на работодателите и индустриалците в България (КРИБ)  с лидер Кирил Домусчиев. Изтъкнатата причината беше несъгласието на сдружението на големите компании - търговци на горива, с отлагането на закона за бранша, което КРИБ подкрепи. В крайна сметка парламентът гласува предложението на правителството за отлагане на срока за влизане в сила на Закона за административното регулиране на икономическите дейности, свързани с нефт и продукти от нефтен произход. Така  той трябва да влезе в сила от 1 юли , а не както беше предвидено - от 28 януари. С известния като закон за горивата се въвеждат специални изисквания за регистрация на търговците с нефт и нефтопродукти - определен уставен капитал и обезпечение, както и високи санкции за нарушителите. От големите търговци на горива се изисква капитал, не по-малък от 1 млн. лева, а от дребните - 20 хил. лева. Дистрибуторите на бутилиран газ трябва да притежават минимум 10 хил. бутилки за съхранение. Лице, което осъществява търговия с нефт и нефтени продукти без регистрация, ще подлежи на глоба в размер от 25 до 250 хил. лв., а за повторно нарушение тя ще е в двоен размер. Забранява се също и на моторните превозни средства да зареждат от мобилни бензиностанции, за което се предвижда санкция от 20 до 200 хил. лв.", "date": "2019.03.28", "title": "Живодар Терзиев сменя Валентин Златев начело на петролната асоциация"}
{"url": "https://www.dnevnik.bg/sviat/2019/03/28/3411356_makdonalds_kupi_startup_za_izkustven_intelekt_za_da/", "text": "Американската верига за бързо хранене  \"Макдоналдс\"  ( McDonald's ) купува стартъп за изкуствен интелект, за да може да предлага на клиентите си менюта, изготвени на базата на данни, предаде Би Би Си. Технологията, разработена от израелския стартъп Dynamic Yield, може автоматично да промени менютата в зависимост от това какви са атмосферните условия, коя част от деня е и какъв е трафикът. \" Макдоналдс \" ще плати за технологичната компания 300 милиона долара. Технология за разпознаване на номера на автомобила ще позволи на веригата за бързо хранене да предлага на клиентите си предпочитаните от тях храни, посочиха от \" Макдоналдс \" пред \"Уайърд\". Технологията на Dynamic Yield дава възможност изкуствен интелект да определи какви продукти да бъдат рекламирани, например автоматично да се предлага сладолед \"Макфлъри\" в горещите дни или пък да се казва на клиентите кои продукти са най-популярни в определен ресторант точно в този ден. Повечето заведения на  \"Макдоналдс\"  в САЩ са от типа, при който клиентът може да не напуска колата си при покупката, и точно в такива заведения веригата планира за пусне най-напред технологията. Dynamic Yield, чиято централа е в Тел Авив, е направил алгоритъм, който използва моделите на пазаруване и предишни покупки, за да предположи каква ще бъде следващата покупка. /БТА", "date": "2019.03.28", "title": "\"Макдоналдс\" купи стартъп за изкуствен интелект, за да оптимизира менютата си"}
{"url": "https://www.dnevnik.bg/evropa/regioni/2019/03/28/3411354_regionite_da_harchat_do_30_ot_fondovete_za_zeleni_celi/", "text": "Европейският парламент прие нови правила за финансиране, чиято цел е да се засили икономическото, социалното и териториалното сближаване в ЕС, предаде пресслужбата на институцията. Обновените правила, които ще се прилагат от 2021 до 2027 г. за Европейския фонд за регионално развитие (ЕФРР) и за Кохезионния фонд (КФ), ще покриват всички региони със специален фокус върху по-слабо развитите общности, градските зони и най-отдалечените региони. Евродепутатите се съгласиха значителна част от ЕФРР, който е за момента най-големият публичен фонд на ЕС, да бъдат заделени за умен растеж и зелена икономика. Според текста регионите трябва да харчат най-малко между 30 и 50% от получените средства за умна, иновативна Европа и най-малко 30% за борба срещу климатичните промени и за кръгова икономика. Повече фокус върху региони и градове Според евродепутатите в управлението на еврофондовете трябва да се вземе предвид териториалното, икономическото и социалното многообразие на европейските региони. Затова еврофинансирането трябва да се отпуска на регионално ниво според брутния вътрешен продукт (БВП) на глава от населението, а не на ниво държави членки според брутния национален доход, както бе досега. Освен това най-малко 10% от средствата по ЕФРР на национално ниво трябва да бъдат заделени за устойчиво градско развитие в сравнение с предложението на еврокомисията 6%. Изключване на дейности Евродепутатите искат самолетната инфраструктура, управлението на отпадъците и третирането на остатъчните отпадъци, както и инвестициите, свързани с твърди горива, да бъдат изключени от регионалното финансиране на ЕС с някои изключения, свързани с най-отдалечените региони. Следващият Европейски парламент и министрите на ЕС се очаква да започнат преговори за финансирането за бъдещата регионална и кохезионна политика през есента.", "date": "2019.03.28", "title": "Регионите да харчат до 30% от фондовете за \"зелени\" цели, иска европарламентът"}
{"url": "https://www.dnevnik.bg/gradska_sreda/2019/03/28/3411364_fandukova_razporedi_premahvaneto_na_kamennata_stena_na/", "text": "Столичният кмет Йорданка Фандъкова разпореди премахването на каменната водна стена на площад \"Гарибалди\", която в последните дни предизвика остра обществена реакция,  като дори бе сравнена с надгробна плоча.  На нейно място няма да бъде поставяно нищо, уточни кметът на София по време на заседанието на общинския съвет. Фандъкова е разпоредила лично на главния проектант на ремонта на ул. \"Граф Игнатиев\" Иво Панталеев да извърши премахването. Проектът за каменната стена, който е на архитектурно дизайнерската агенция \"А.Д.А.\", е спечелил конкурс, организиран от Столичната община, и е бил разгледан и утвърден от общинския експертен съвет. Само за 48 часа  във \"Фейсбук\" се появиха десетки колажи  на конструкцията, повечето от които подигравателни. Все още не се знае дали някой ще поеме отговорност за похарчените пари за изграждането на стената. По думите на Фандъкова това са процедурни въпроси, които ще се решават тепърва. \"Едно е да се гледа на картинка на обекта и съвсем друго, когато той се изгради\", обясни столичният кмет. Кметът на район \"Средец\" Мария Ачкова използва профила си във \"Фейсбук\", за да изрази задоволството си, че каменната стена ще бъде премахната. \"Според публикуваната документация, в която се разрових, \"Доставка и монтаж на водна стена по архитектурен проект\" възлиза на 24.084, 48 лв без ДДС. За чия сметка ще останат вложените средства? А демонтажът с какви средства ще се прави?\", попита Ачкова.", "date": "2019.03.28", "title": "Фандъкова разпореди премахването на каменната стена на площад \"Гарибалди\""}
{"url": "https://www.dnevnik.bg/sviat/2019/03/28/3411367_shtatski_sud_naredi_monsanto_da_plati_80_mln/", "text": "Американски федерален съд разпореди агрохимическият гигант \"Монсанто\" (Monsanto) да плати над 80 милиона долара за нанесени щети на калифорниец, според когото раковото му заболяване частично се дължи на използването на популярния хербицид \"Раундъп\" (Roundup), предадоха световните агенции. Шестчленният съдебен състав установи, че  \"Монсанто\"  носи отговорност за заболяването на мъжа, тъй като компанията не е включила етикет на продукта си, който предупреждава, че хербицидът може да причини рак, уточнява в. \"Ню Йорк таймс\". Съдебното решение, взето в районния съд на Сан Франциско, е ключово в продължаващия обществен дебат за последиците за здравето от използването на \"Раундъп\" и активната му съставка  глифозат,  най-използвания в света хербицид.  Ищецът, 70-годишният Едуин Хардмън, е използвал  \"Раундъп\"  срещу плевели в продължение на 26 години. През 2015 година научава, че има неходжкинов лимфом. На следващата година, след като Международната агенция за изследване на рака към Световната здравна организация обяви, че  глифозатът  е потенциален канцероген, Хардмън започва дело срещу  \"Монсанто\" . Според американския производител на семена и хербициди обаче проучвания са установили, че глифозатът е безопасен. Компанията обяви, че ще обжалва, допълва агенция \"Асошиейтед прес\". През август друг съд постанови \"Монсанто\" да плати на друг мъж  289 милиона долара , но по-късно съдия намали сумата до 78 милиона долара. \"Монсанто\" обжалва. Делото на Хардмън може да има по-голямо значение. Съдия Винс Чабриа отговаря да стотици дела, свързани с \"Раундъп\", и възприема това дело и още две като \"показателни\". Изходът от този процес може да помогне на адвокатите по подобни дела да решат дали да продължат да се борят или да постигнат извънсъдебно споразумение. Според експерти решенията в полза на Хардмън и други ищци ще дадат на адвокатите по-силни позиции в преговорите по останалите случаи пред съдия Чабриа. /БТА", "date": "2019.03.28", "title": "Щатски съд нареди \"Монсанто\" да плати 80 млн. обезщетение за заболял от рак"}
{"url": "https://www.dnevnik.bg/kultura/2019/03/28/3411334_obshtina_plovdiv_shte_si_vurne_sobstvenostta_na_terena/", "text": "Община Пловдив спечели делото за терена пред кино \"Космос\". Вчера Пловдивският административен съд даде зелена светлина на процедурата по отчуждаване, но промени сумата, която общината ще трябва да плати, за да придобие собствеността върху парцела на площадното пространство, съобщи пловдивският сайт \"Под тепето\".  Пловдивският административен съд отхвърли искането на седемте собственици отчуждаването на площта в размер на 460 кв.м да бъде отменено. В същото време съдът промени размера на обезщетението, което собствениците ще получат. Миналата година сумата беше определена на 148 730 лв., а сега цената се увеличава на 229 291 лв. без ДДС. По този начин община Пловдив ще влезе във владение на терена пред киното. Съдебно определеното парично обезщетение ще се разпредели между седмината собственици въз основа на притежаваните от тях идеални части от поземления имот. Предстои община Пловдив да обяви архитектурен конкурс за кино \"Космос\". Предвижда се в него да бъде включено и пространството пред киното. Обсъжда се и възможността на площада да бъдат създадени временни галерийни пространства за изложби, както и летен бар или кафене.", "date": "2019.03.28", "title": "Община Пловдив ще си върне собствеността на терена пред кино \"Космос\""}
{"url": "https://www.dnevnik.bg/sport/2019/03/28/3411341_cska-sofiia_otreche_za_promeni_v_sobstvenostta_na_kluba/", "text": "ЦСКА-София\" определи като фалшива новина твърденията, че предстои промяна на собствеността. От клуба заявиха, че няма никакви сътресения в отношенията между собствениците Гриша Ганчев, Юлиян Инджов и Христо Стоичков. По-рано един от основните акционери - Инджов, беше цитиран от \"Спортал\": \"Смятам да прехвърля акциите си в ЦСКА на Гриша Ганчев.\" Бизнесменът, чиито интереси са основно в инфраструктурни проекти, добави, че няма конкретна причина. \"След поредните fake новини в медийното пространство сме длъжни да уведомим всички наши фенове, както и спортната общественост, че в клуба ни няма никакви сътресения в отношенията между собствениците Гриша Ганчев, Юлиян Инджов и Христо Стоичков, прехвърляне на акции и дялово участие между тях, оттегляне от поетите ангажименти и партньорство и каквито и да било процеси, които ще попречат на ЦСКА да продължи да върви смело по пътя на възраждането и завръщането си на върха\", се казва в изявлението на клуба. Червените допълват: \"На дневен ред сега ни предстоят важни спортни битки - за купата и първенството. Всичко останало върви по план и подобни спекулации няма да ни спрат да постигнем целите си.\" Други твърдения в медийни публикации посочват, че в клуба ще влезе китайски инвеститор. Според неофициална информация на \"Дневник\" подобен развой се очаква, като азиатските предприемачи са привлечени и заради интереси в България извън футбола. \"Дневник\" потърси отговор от Инджов, но до момента без успех. \"ЦСКА-София\" е собственост на \"ПФК ЦСКА 1948\" АД, където Инджов и Гриша Ганчев държат по 38.1% от акциите, а Христо Стоичков е с 20%. Информациите за смяна на собствеността идват и покрай промените в дружеството \"Арена ЦСКА\", чийто предмет на дейност е свързан с управлението на строителни и инвестиционни проекти, реновиране на спортни съоръжения и т.н. \"За последващи действия търсете господин Гриша Ганчев. Него трябва да питате по темата за евентуално строителство\", каза Инджов пред \"Тема спорт\" за прехвърлянето на \"Арена ЦСКА\" на близката до Ганчев Искра Григорова и за евентуалното изграждане на нов стадион. Самият Инджов заяви преди време пред \"Дневник\", че в клуба е ангажиран с инфраструктурните проекти. Той имаше роля при ремонта на базата в Панчарево. Информации за евентуално влизане на китайски инвеститор в клуба периодично са се появявали през последните три години. Ганчев има бизнес интереси и партньорства в Китай. Във футбола той направи две големи сделки, като продаде двама от голмайсторите на червените Фернандо Каранга и Мауридес. Според авторитетния сайт transfermarkt.de общата сума на сделките е 6.3 млн. евро, което е над пазарната стойност, изчислена за двамата към момента на трансферите (4.5 млн. евро).", "date": "2019.03.28", "title": "\"ЦСКА-София\" отрече за промени в собствеността на клуба"}
{"url": "https://www.dnevnik.bg/sviat/2019/03/28/3411390_meksiko_shte_suzdade_ogranichitelen_poias_za_da_spre/", "text": "Изправени пред нарастващ приток на мигранти от Централна Америка, властите в Мексико планират да установят \"ограничителен пояс\" в най-тесния и най-лесен за контролиране район в южната част на страната, съобщи високопоставен представител на правителството, цитиран от агенция \"Асошиейтед прес\". Секретарят на министерството на вътрешните работи Олга Санчес Кордеро каза, че положението е усложнено от колона от около 2500 мигранти, които са се насочили на север. Тя освен изрази опасения, че в  Хондурас  се оформя много по-голяма мигрантска група. \"Ще поставим миграционни съоръжения на федералната полиция и Гражданска защита в съответствие и в сътрудничество между всички правителствени агенции по начин, който създава ограничение в Истмус и Теуантепек\", заяви Кордеро.  Високопоставената мексиканска служителка съобщи това вчера - ден след като се срещна с американския министър на вътрешната сигурност  Кирстен Нилсен , отбелязва АП.  Кордеро не даде повече подробности как ще бъдат разположени мексиканските федерални сили, но подчерта, че това не означава милитаризиране на границата с Гватемала. Вчера министърът на вътрешната сигурност на САЩ беше в Хондурас за среща с представители на централноамерикански страни.  Нова мигрантска колона от 2500 души, главно от Никарагуа, Куба, Салвадор, Хондурас и Гватемала, преминава тази седмица през южната част на Мексико по посока на границата със САЩ. Тези мигранти обаче не срещат същия топъл прием като предишни подобни колони, отбелязва АП.  Активисти казаха, че мексиканското правителство се опитва да отклони мигрантите или да не им позволи да достигнат до САЩ.", "date": "2019.03.28", "title": "Мексико ще създаде \"ограничителен пояс\", за да спре мигрантите от юг"}
{"url": "https://www.dnevnik.bg/sport/2019/03/28/3411366_polumaratonut_v_sofiia_se_zavrushta_prez_mai/", "text": "За втора поредна година София ще приеме самостоятелен полумаратон. \"Кауфланд София полумаратон\" ще се проведе на 12 май. И тази година събитието ще включва бягания с дистанции по 5,10 и 21.1 км. В програмата влиза още състезанието \"RUN 4 EU\" – инициатива на представителството на Европейската комисия в България. В него фокусът е насочен към децата в училищна възраст. Съревнованието между тях може да бъде на индивидуален принцип на дистанции от 600 м до 21,1 км или групово, като отборите имат възможност да изминат цялото трасе на полумаратона, разпределено в щафета от по 5 км. \"Основната цел на събитието е да насърчи активния и здравословен начин на живот сред хората, както и да се намерят възможни решения на един от най-сериозните проблеми, заплашващи здравето на хората в страната – застоялия начин на живот\", съобщиха организаторите от спортен клуб \"Бегач\". Преди година  в полумаратона участваха около 1500 състезатели . За желаещите организаторите вече започнаха провеждането на безплатни тренировки в уикендите преди състезанието. Откритите тренировки се водят от професионални инструктори по лека атлетика. Тренировките се провеждат от 10 до 11 ч. на паркинга на хипермаркет \"Кауфланд\" до болница \"Пирогов\" в София, а предстоящи прояви ще има 31 март, 7 и 14 април и 5 май. За тях не е необходимо предварително записване. Регистрацията за полумаратона е отворена  онлайн . Таксата за участие в дистанцията 21.1 км е 49 лева.", "date": "2019.03.28", "title": "Полумаратонът в София се завръща през май"}
{"url": "https://www.dnevnik.bg/analizi/2019/03/28/3411403_cvetanov_stana_oshte_po-silen_kak_e_vuzmojno/", "text": "ГЕРБ е на път да сътвори голям управленски абсурд. Цветанов уж си отива заради етичен проблем, но не само запазва влиянието си в партията като неин (заместник) лидер, а и триумфално шества из ефира. Освен това очевидно ще запази и ролята си в групата на ГЕРБ в парламента - чрез г-жа Дариткова, която има профила на негова проекция без достатъчно самостоятелна политическа тежест. Като цяло поведението на \"втория човек\" след Борисов следва вече отъпкана пътека - дадена е оставка, но не е призната вина. Защо се дава оставката - официално това остава неясно (макар всички да знаят защо). Подалите оставка гордо се разхождат из студиата и обясняват действията си, все едно са извършили някакво геройство. Оттук и коментарите, че от всичко, случило се дотук, ГЕРБ ще излезе с \"позитив\" - хората ще харесат ритуалните \"жертви\" на политици \"без вина\". Подобно отношение разчита на обществен инфантилизъм - очакването, че мнозинството ще се плъзне по повърхността на нещата и бързо ще забрави. От ГЕРБ може и да са прави да разчитат на такъв инфантилизъм, но не прави чест да се опитват да печелят с подобна стратегия. Какво всъщност означава \"етичен проблем\"? Много се спекулира, че в \"Апартаментгейт\" нарушение на закона няма - има \"само\" етичен проблем. Което едва ли не решава въпроса - щом е само етичен, значи всъщност няма проблем. Когато някой на държавна позиция купува апартаменти, стоки или услуги на ексклузивни, преференциално ниски цени, възникват съмнения, че става дума или за скрит подкуп от страна на фирмата продавач, или за изнудване от страна на политика купувач. Участниците в \"Апартаментгейт\" така и не изясниха кое от двете е вярно в случая, нито пък дадоха смислено обяснение за някаква трета възможност. Когато половината висш актив на една партия има подобен \"етичен проблем\", може би е редно тя да бъде по-самокритична и да не бърза да реабилитира, оневинява и героизира подалите оставка. За съжаление обаче от ГЕРБ опитват да направят точно това. Веднага след завръщането си от САЩ Цветан Цветанов даде триумфална пресконференция, на която припомни постиженията си и благодари на всички - от Борисов и съпругата си до Корнелия Нинова. Невнимателният зрител би могъл да остане с впечатлението, че вместо с оставка заради \"етичен проблем\" Цветанов се връща с \"Оскар\" за цялостна дейност. На следващата сутрин пък беше водещ на една друга пресконференция, с която ГЕРБ се опита да придобие наследството на СДС с нотариална заверка от Европейската народна партия. Цената на сделката отново е ниска, но пък и придобитото не е кой знае какво, така че \"етичен проблем\" като с апартаментите няма. Но тази пресконференция засили впечатлението, че Цветанов не само не си е отишъл, а дори е станал още по-силен. Доказал е, че не може да бъде махнат и затова всички вече са убедени колко е незаменим в ГЕРБ. Вицекралят е мъртъв, да живее вицекралят! Героизирането на Цветанов върви заедно с героизацията на Борисов - лидерът на ГЕРБ се разделя с дясната си ръка, но за да не стане политически инвалид, всъщност си я запазва. Ръката хем е отсечена, хем си остава толкова функционална, колкото си беше. И етично, и удобно. И тази теза трудно може да мине, без да бъде раздухан споменатият обществен инфантилизъм. През последната седмица вентилаторът беше пуснат на макс, за да бълва небивалици като следните: - ГЕРБ е жертва на заговор, внимателно подготвен и безмилостно изпълнен с цел да нанесе големи щети. От кого - не е ясно, но в никакъв случай не може да се допусне, че \"етичният проблем\" е разкрит от неправителствена организация и журналисти, които (за разлика от много други, обслужващи силните на деня) си вършат добре работата. Американците, Костов, \"Демократична България\" и дори БСП се споменават сред \"конспираторите\". А журналистите е трябвало да задържат информацията за след изборите, за да няма \"конспирация\". Някои надминаха всички, като казаха, че има заговор, но времето било зле подбрано - трябвало е да пуснат информацията десет дни преди изборите, за да лишат ГЕРБ от възможността да реагира. Конспирация значи има, но с калпави конспиратори; - Cosi fan tutte - така правят всички и далеч не само жените като в операта на Моцарт. (С тази разлика, че не всички са на държавна или политическа длъжност); - Само ГЕРБ се разделя с хората си. Тази небивалица е отчасти вярна - другите партии са също уязвими откъм подобни афери, но само ГЕРБ разви формулата \"в оставка, но невинен\". Иначе и БСП се раздели с Георги Гергов заради \"ЦУМ-гейт\", без реално да се разделя с него. И той може да се възползва от патента на ГЕРБ за \"невиновната оставка\". Раздухването на обществения инфантилизъм възпрепятства извличането на поуки от подобни скандали. А една такава поука е, че като имаш \"етичен проблем\", е редно да отстъпиш назад - да демонстрираш, че поне си разбрал в какво се състои проблемът. За тази цел обаче отстъпването трябва да е реално, а не само фиктивно. Цветан Цветанов започна кариерата си като \"формален лидер\" на ГЕРБ (докато истинският лидер беше Борисов). С настоящия скандал Цветанов по ирония на съдбата доказа, че си е съвсем истински лидер в ГЕРБ, макар и формално да подаде някаква оставка. Издигна се до неформален истински лидер, почти наравно с формалния настоящ лидер Борисов. Дай Боже всекиму подобни етични проблеми.", "date": "2019.03.28", "title": "Цветанов стана още по-силен. Как е възможно"}
{"url": "https://www.dnevnik.bg/bulgaria/2019/03/28/3411436_stipendiiata_na_studentite-injeneri_da_e_pone_300_lv/", "text": "Асоциацията на работодателските организации настоява да се увеличи държавната субсидия при обучението в инженерните специалности като се въведа базова стипендия от 300 лв., която да расте с годините и успеха на получаващия я. Това се казва в становище на петте организации, изпратено до финансовия министър Владислав Горанов и до образователния министър Красимир Вълчев. Целта е да се насърчи влагането на повече усилия в обучението и задържането на студентите в учебното заведение до завършване на съответната специалност. Работодателите предлагат тази мярка да се съчетае и с условието, студентът да върне парите, ако до 5 г. след завършването не започне работа в България.  За най-дефицитните инженерни специалности се предлага държавата да възстановява таксите за обучение, ако абсолвентът работи в България поне пет години след завършването. Бизнесът предлага и да се създадат още нови инженерни специалности, отговарящи на политиките на Европейския съюз за нисковъглеродна икономика и променящите се условия на труд. Според представителите на работодателските организации държавата трябва поетапно да увеличи издръжката на обучението за един студент в техническите специалности като базовият коефициент нарасне от 2.4 на 5.0. Желанието на бизнеса е да се осигури качество на инженерното обучение с акцент върху професионалните знания и умения, за да се постигне бърза адаптация в реална работна среда и успешна професионална реализация, се казва в становището. В него се напомня, че ефективността на инженерното образование изисква внедряване и на иновативни методи на обучение, адекватни промени на учебното съдържание, скъпо оборудвани лаборатории, практически обучения със съвременна техника, достъп до специализирана литература и библиотечни фондове, провеждане на научно-изследователска работа на съвременно технологично ниво.", "date": "2019.03.28", "title": "Стипендията на студентите-инженери да е поне 300 лв., предлага бизнесът"}
{"url": "https://www.dnevnik.bg/zelen/2019/03/28/3411442_na_purvo_chetene_deputatite_zabraniha_postavianeto_na/", "text": "На първо четене депутатите прие промени в Закона за устройство на черноморското крайбрежие, в който е заложена забрана за поставянето на плажни принадлежности върху дюните, съобщава \"Фокус\". Текстът беше приет единодушно с 97 гласа. Проектът за промяна на Закона за устройство на черноморското крайбрежие  въвежда глоби за поставяне на палатки или плажни принадлежности  (кърпи, чадъри и т.н.) върху дюни, като глобата е от 500 до 1000 лв. За паркиране или преминаване с пътни превозни средства през пясъчните образувания санкцията ще е от хиляда до 3 хил. лв., като може да се конфискува и имущество на стойност между 3 и 5 хил. лв. Предвижда се законът да важи не само за плажните дюни, но и за тези в близост до крайбрежините зони. Като аргумент за въвеждането на глобите се посочва, че така ще се гарантира опазването и съхранение на дюните, както и на защитени видове на флората и фауната, които попадат в тях. Новите санкции били приети след анализ на забранителните и ограничителните разпоредби на закона, като новото е, че вече са разписани конкретни административнонаказателни текстове. В края на февруари природозащитници определиха като абсурдни новите мерки. Част от аргументите им са, че в миналото голяма част от дюните са били заменени за стотинки, а сега се опазват с глоби за хиляди. Освен това липсва регламент за тяхното маркиране. Природозащитниците не пропускат да отбележат, че и промените бяха инициирани идват след месец след като  1205 квадратни метра дюни  на къмпинг \"Смокиня\" бяха унищожени с багер от собственик на терен в района, а на няколко места по Черноморието имаше поредица от  сигнали за незаконно строителство .  ", "date": "2019.03.28", "title": "На първо четене депутатите забраниха поставянето на кърпи върху дюни"}
{"url": "https://www.dnevnik.bg/biznes/2019/03/28/3411433_sled_napomniane_ot_danuchnite_hiliadi_firmi_sa/", "text": "Общо 4 хил. компании са коригирали данните за материалните си запаси, като са съставили протоколи за корекции в последния месец и половина в отговор на изпратени от НАП писма и течащите инвентаризации и проверки, съобщава данъчната администрация. По време на контролните действия на НАП инспекторите често откриват липсваща стока, което потвърждава съмнението на данъчните, че част от нея е отдавна продадена без документи, като не са платени дължимите корпоративен данък и ДДС, се посочва в съобщение до медиите. Заради съмненията за такива практики в края на миналата година на 13 хил. фирми с нелогично високи материални запаси спрямо продажбите им са изпратени предупредителни писма, в които е даден едномесечен срок за доброволна корекция. Към момента приблизително 30% от рисковите търговци са направили корекции, като в оставащите дни до 1 април компаниите все още имат възможност доброволно да направят промени, допълват от НАП. Паралелно текат и проверки и инвентаризации в складовете на различни дружества, като предстои нова съпоставка между материалните запаси и продажбите да бъде извършена от НАП след подаване на годишните финансови отчети в средата на годината. Продължава и контролната кампания на НАП спрямо фирми с голяма касова наличност. Година след началото на проверките сумата, налична в касите на дружествата, е намаляла с 5 млрд. лв., като е отчетено увеличение на данъка върху дивидентите с над 130 млн. лв.", "date": "2019.03.28", "title": "След напомняне от данъчните хиляди фирми са коригирали материалните си запаси"}
{"url": "https://www.dnevnik.bg/bulgaria/2019/03/28/3411477_gerb_i_dps_ottegliha_svoi_zakonoproekt_den_sled/", "text": "Само ден след  внасянето в парламента на законопроект,  с който се предлага генералните директори на БНР и БНТ, както и управителните съвети на двете обществени медии да имат мандат от пет вместо три години, ГЕРБ и ДПС го оттеглиха. Това обяви пред Българското национално радио единият от вносителите – Тома Биков от ГЕРБ. Той обясни, че не иска \"да се създават интриги около конкурса\" за избор на нов генерален директор на БНР. Той трябва да приключи след месец. \"Ако решим преди конкурса да променим закона, ще ни обвинят, че умишлено увеличаваме мандата и го правим едва ли не заради това, а ние го правим по принцип. Ще направим така, че това да не влияе на конкурса. Конкурсът си е конкурс, а законът си е закон. Така или иначе ние обсъждахме тази идея, дори БСП, докато бяха в комисията, подкрепяха това да се увеличат мандатите в БНТ и БНР и да станат колкото в БТА\", каза Биков. Другите вносители на законопроекта са колегата му от ГЕРБ Евгени Будинов и народният представител от ДПС Велислава Кръстева. С промените в Закона за радиото и телевизията се предвиждаше, ако промяната стане факт, тя да се приложи към сегашните ръководители на двете обществени медии. Мандатът на генералния директор на БНР Александър Велев изтича в края на май. През тази седмица стана ясно, че  Съветът за електронни медии ще започне процедурата  за избор на нов ръководител на радиото през май. Велев е първи мандат директор, така че може да кандидатства за поста отново. Директорът на БНТ Константин Каменаров е избран през лятото на 2017 година. До месец обаче ще стане ясно дали той няма  да се раздели с поста заради присъда.", "date": "2019.03.28", "title": "ГЕРБ и ДПС оттеглиха свой законопроект ден след внасянето му"}
{"url": "https://www.dnevnik.bg/zelen/2019/03/28/3411415_prirodozashtitnici_obiaviavaneto_na_zonite_rila_bufer/", "text": "Природозащитната коалиция \"За да остане природа в България\" припомни в изявление днес, че  вчерашното обявяване на защитените зони \"Рила буфер\"  е плод на 12-годишни усилия на гражданите. След сигнали, подписки и кампании на неправителствени организации и подкрепата на българското общество Европейският съюз започва наказателни процедури, които доведоха до приемането на новите две зони от \"Натура 2000\" в страната. Гражданска защита за Рила \"Това решение на Министерския съвет е резултат на 12-годишна борба на българското общество за опазване на горите и реките на Рила. Тя започна през 2007 година след официалното отхвърляне на предложените защитени зони в Рила от Министерството на околната среда и водите (МОСВ) и стартирането на строеж на незаконен ски лифт към Седемте рилски езера\", припомня екокоалицията. Гражданското общество не приема отхвърлянето на зоните \"Рила буфер\" и продължава борбата за обявяването им, за да се осигури опазването на ценното биоразнообразие в планината в буферните райони извън границите на Национален парк \"Рила\". Природозащитниците напомнят, че в рамките на борбата за \"Рила буфер\"  повече от 170 000 граждани писаха до Европейския парламент и Европейската комисия , за да поискат по-добро опазване на природата в Рила. \"Няколко пъти делегации на Европейския парламент посещаваха България. Европейската комисия отвори няколко досиета за проблемите в Рила. При проведените научни дискусии на покритието на защитените зони в Рила нeколкократно бе безапелационно констатирано недостатъчно покритие за няколко редки вида животни\", разказва предисторията на вчерашното правителствено решение съобщението на екокоалицията. Европейският депутат Светослав Малинов няколко пъти в продължение на гражданската кампания е задавал  въпроси в Европейския парламент  за напредъка по проверката на защитата на Рила. От \"За да остане природа\" напомнят, че още през 2007 г. Българско дружество за защита на птиците (БДЗП) депозира към Европейската комисия официален сигнал срещу недостатъчност на мрежата от защитени зони за птиците поради необявяване на 26 орнитологично важни места (ОВМ - територии с международно значение за опазване пиците) за защитени зони от \"Натура 2000\", сред които и ОВМ Рила. След дългогодишни преговори между комисията и правителството в рамките на две наказателни процедури през 2013 г. всички български важни за птиците места са включени в \"Натура 2000\" с изключение на територията на ОВМ Рила извън националния парк \"Рила\" и природния парк \"Рилски манастир\". Според природозащитниците изключването конкретно на буферните територии около рилските природен и национален парк е причинено от силните икономически интереси, подкрепяни от общините и правителството. \"Макар тази територия да представляваше едва 0,2% от цялата предложена мрежа от защитени зони за птиците, изключването ѝ от \"Натура 2000\" водеше до липса на подходяща защита за няколко вида застрашени птици, типични за Рила и с ограничено разпространение, като пернатоногата кукумявка, скалния орел, белогърбия кълвач и други. Според европейското природозащитно законодателство обаче тези птици трябва да са защитени от \"Натура 2000\". Съгласно Директивата за птиците и съдебната практика всички територии, които са от значение за опазване на европейските застрашени видове, е необходимо да влязат в \"Натура 2000\", като мрежата от защитените територии трябва да е достатъчна по брой и площ, за да осигури на птиците адекватна защита. \"Достатъчност\" на покритието на мрежата се определя на базата на научни критерии, като се приема, че орнитологично важните места са минимумът, който трябва да бъде включен в мрежата за птиците, разясняват експертите на БДЗП, което е член на \"За да остане природа\". В резултат на сигнала на природозащитниците през 2017 г. Европейската комисия отнесе случая в Европейския съд, който  За зоната \"Рила буфер\", защитаваща редки местообитания и диви растения и животни, процедурата все още не е достигнала до присъда на Европейския съд. От \"За да остане природа в България\" напомнят, че тя е стартирана през 2016 г. от Европейската комисия заради недостатъчност на териториите за опазване на няколко застрашени видове животни, сред които мечката, речният рак и европейският главоч. Министерството на околната среда тогава е отговорило, че до края на 2016 г. ще бъде обявена защитената зона за местообитанията. Това обявяване на зоната обаче се случи едва на вчерашния ден. Решени ли са проблемите с двете нови зони Според екокоалицията с решението на Министерския съвет се приема зоната за птиците, предложена от Българско дружество за защита на птиците (в изпълнение на решението на Европейския съд) и значително намалена зона за местообитанията, което оставя извън защитата на \"Натура 2000\" голяма част от находищата на европейския главоч в ниските части на Рила. \"С обявяването на двете зони се прави голяма крачка напред за запазване на Рила планина, нейните гори и уникален животински свят. Същевременно това не е достатъчно\", е оценката на неправителствените експерти. От коалицията \"За да остане природа в България\" настояват за обявяването на цялата площ на оригиналното предложение на защитената зона за местообитанията, както и към привеждане на общия устройствен план на община Сапарева баня към изискванията на българското и европейското законодателство. \"Докато всичките тези години няколко различни министри на околна среда правеха всичко възможно да отказват или бавят процедурата за обявяване на двете защитени зони, разясняват от екокоалицията, общият устройствен план на община Сапарева баня бе приет в нарушение на европейското и българското природозащитно законодателство. С него без екологична оценка бе планирано мащабно курортно строителство в планината, включително и застрояване на заменени гори.\"", "date": "2019.03.28", "title": "Природозащитници: обявяването на зоните \"Рила буфер\" е голяма крачка напред"}
{"url": "https://www.dnevnik.bg/sport/2019/03/28/3411466_snimka_na_denia_hari_kein_poluchi_orden_na_britanskata/", "text": "Капитанът на националния отбор на Англия   стана член на ордена на Британската империя. Нападателят беше удостоен с почести заради това, че помогна на \"Трите лъва\" да стигнат до полуфиналите на световното първенство в Русия през миналото лято.", "date": "2019.03.28", "title": "Снимка на деня: Хари Кейн получи орден на Британската империя"}
{"url": "https://www.dnevnik.bg/politika/2019/03/28/3411472_bsp_obiavi_ostavkata_na_cvetanov_za_politicheski_falsh/", "text": "Ден след като Цветан Цветанов съобщи, че напуска парламента, БСП реагира, че оставката е политически фалш и служи за осигуряване на комфорт на Бойко Борисов като премиер до следващия скандал. Заради това от \"Позитано\" 20 искат оставката на цялото правителство и предсрочни парламентарни избори, на които избирателят да даде ясен мандат за нулева толерантност към всяка злоупотреба с власт. \"Цветан Цветанов напуска парламента, за да остане във властта. Това не е морален акт, нито е осъзната отговорност. Това е прозрачен трик за запазване на влияние\", коментира зам.-председателят на парламентарната група на \"БСП за България\" Крум Зарков. Според него доказателство за това е и решението депутатите от ГЕРБ да бъдат ръководени от Даниела Дариткова, която била последовател на Цветанов. \"И коалиционните партньори, явни и скрити, са спокойни - те знаят, че нещо уж се променя, за да остане същото\", каза още Зарков. Според него демокрацията е под заплаха, след като политик, загубил обществено доверие, може да бъде председател на предизборния щаб, какъвто ще бъде случая с ГЕРБ. По думите му така е в страни, в който резултатът не зависел толкова от общественото мнение, а от онези, които организирали изборния процес. \"Оставките в тази страна служат на един човек. Те не подобряват живота на хората, а осигуряват комфорт на Бойко Борисов като министър-председател. До другия скандал\", каза още Зарков. Той обяви, че БСП иска този порочен кръг да приключи, което минава през предсрочни парламентарни избори. Социалистите искали вместо завладяна държава реална парламентарна демокрация и щели да се борят за нея. От месец и половина депутатите от \"БСП за България\" не участват в заседанията на парламента.", "date": "2019.03.28", "title": "БСП обяви оставката на Цветанов за политически фалш и поиска предсрочни избори"}
{"url": "https://www.dnevnik.bg/evropa/2019/03/28/3411495_do_2027_g_es_shte_ima_zapas_ot_10_hil_granichari/", "text": "Европейският парламент и Съветът на ЕС (държавите членки) постигнаха съгласие по предложението на Европейската комисия за обособяването на запас от 10 хил. граничари до 2027 година, предаде БТА. Посоченият запас ще бъде постоянен, се отбелязва в съобщение на Европейския парламент. Граничарите ще охраняват и ще връщат незаконно пребиваващи в ЕС чужденци по искане на приемащата държава. Предвижда се те да участват и в борбата с трансграничната престъпност. През 2021 г. се предвижда в запас да бъдат осигурени 5 хил. служители. Ръководителите на граничната служба на ЕС ще трябва да присъстват на съвместни заседания на Европарламента и националните парламенти. Преди да влязат в сила, одобрените днес законодателни текстове подлежат на допълнително утвърждаване от евродепутатите и европейските министри. Новите мерки целят да бъде подсилена Европейска агенция за гранична и брегова охрана (\"Фронтекс\"). В момента тя разчита единствено на приноса на държавите членки.", "date": "2019.03.28", "title": "До 2027 г. ЕС ще има запас от 10 хил. граничари"}
{"url": "https://www.dnevnik.bg/politika/2019/03/28/3411505_gerb_obvini_bsp_v_nemoralnost_tui_kato_obviniaema_v/", "text": "След като БСП обяви, че оставката на Цветан Цветанов е политически фалш, ГЕРБ изпрати позиция до медиите, в която се казва, че социалистите са във тежка фиксация в Цветанов. \"Днес за пореден път ставаме свидетели, че за БСП темите за Европа и интересите на българските граждани са чужди. Очаквахме, че поне част от днешните изявления на социалистите щяха да бъдат посветени на пакета \"Мобилност\" и усилията, които положиха българските евродепутати и правителството на Бойко Борисов в посока на блокирането му в Европейския парламент. БСП обаче все още не могат да излязат от тежката си фиксация в Цветан Цветанов, която тема ГЕРБ затвори морално още вчера\", се казва в позицията. Според ГЕРБ отсъствието на БСП от парламента силно е увредило политическата им сензитивност за истински актуалните и важни политически теми за българските граждани. \"Тук е моментът да попитаме БСП, ако за тях оставката на Цветан Цветанов не е морален акт, а политически фалш – какъв е моралният прочит на издигането за водач на листата за евродепутати на БСП на Елена Йончева, която е с повдигнато обвинение за пране на пари в особено големи размери? Как БСП ще обясни на българите, които загубиха спестяванията си при фалита на КТБ, че водач на листата им е човек, който е имал обща офшорна фирма с Цветан Василев? И можем ли да тълкуваме първата позиция на Йончева в листата на БСП като ясен знак, че неин подгласник и на втора позиция ще бъде възнаграден обвиненият в най-тежкото политическо престъпление – купуването на гласове – Манол Генов\", се посочва в позицията. От ГЕРБ смятат, че вследствие на едноличното управление на лидера на БСП и нежеланието й да чуе гласа на червените структури Корнелия Нинова е на път да създаде поредния грозен прецедент – веднага след като бъде избрана за евродепутат, Елена Йончева да стане първата, на която ще бъде свален имунитетът в Брюксел. \"А по отношение на морала както БСП, така и самата Йончева трябва да отговорят доколко достойно е това, че Йончева дори не напусна парламента, след като беше избрана за водач на червената евролиста. За разлика например от Петър Курумбашев, който въпреки реалния риск да бъде изместен от феномена 15/15 напусна българския парламент при предходната кампания, след което се съобрази с волята на избирателя да изпрати в Брюксел Момчил Неков вместо него\", се казва още в позицията на ГЕРБ.", "date": "2019.03.28", "title": "ГЕРБ обвини БСП в неморалност, тъй като обвиняема в пране на пари от КТБ водела червената евролиста"}
{"url": "https://www.dnevnik.bg/sport/2019/03/28/3411336_pravozashtitni_organizii_prizovaha_hamiltun_na_pomosht/", "text": "Правозащитни организации поискаха неделният старт за Гран при на Бахрейн във  Формула 1  да бъде отменен, в случай че не се разследва нарушаване на човешките права. Причина за това е отворено писмо на гражданката на страната Наджа Юсуф, която е арестувана от 2017 г. Тя е в затвора за \"уронване на престижа и имиджа на държавата пред света\". \"Бях задържана след състезанието в Бахрейн през 2017 г., около седмица след старта. Причината бяха публикации във \"Фейсбук\", в които критикувах това, че в Бахрейн има такъв старт. Настоявахме да бъде отменен, имаше и протести край пистата. Задържаха ме и започнаха да ме измъчват. Бях изнасилена от полицейски служител, а и ме заплашиха, че ще убият сина ми\", пише Юсуф. Преди предстоящото състезание правозащитниците призоваха всички пилоти от колоната да обявят бойкот начело със световния шампион Люис Хамилтън. \"След пет дни тормоз, сексуално и физическо насилие ме накараха да подпиша самопризнание за участието ми в протестите. След това ме вкараха в затвора за три години и половина. Майка съм на 4 деца, но не съм ги виждала в последните шест месеца\", продължава писмото на Юсуф. Протестите около Гран при на Бахрейн не са новост. Заради тях през 2011 г. не се проведе състезание. Година по-късно имаше нови протести и заплахи състезание да няма. Стигна се дори до кибератака в страната, но в крайна сметка старт имаше. Лорд Скривън, който е начело на една от правозащитните организации, призова Формула 1 да реагира. На този етап генералният секретар на Формула 1 Саша Уудуърд-Хил обеща да бъде проведено разследване. \"Ако Формула 1 не действа, ние ще се обърнем като хора като Люис Хамилтън. Той е световен шампион, има огромно социално влияние, защото застава срещу проблемите и гледа хората в очите\", казва Лорд Скривън. През 2017 г. Хамилтън попадна в разгара на протеста на спортистите в САЩ срещу насилието над чернокожи от страна на полицаи. Тогава преди Гран при на САЩ в Тексас имаше полемика дали пилотът на \"Мерцедес\" ще  коленичи по време на американския химн . \"Люис, на по-малко от 24 километра до вас има затворена жена. Вие носите морална отговорност, защото едва ли искате да печелите състезания и титли в страни, които погазват правата на хората и ги пращат в затвора.\" До този момент няма официална реакция от Формула 1 или световния шампион Хамилтън. Гран при на Бахрейн е в неделя 31 март от 18 часа българско време.", "date": "2019.03.28", "title": "Правозащитни организии призоваха Хамилтън на помощ преди Гран при на Бахрейн"}
{"url": "https://www.dnevnik.bg/bulgaria/2019/03/28/3411613_dushkabina_nadgrobna_plocha_ili_kak_stolichani_vidiaha/", "text": "Ремонтираният площад \"Гарибалди\", който е част от мащабната реконструкция на ул. \"Граф Игнатиев\" в София, предизвика сериозен интерес сред столичани. Каменната водна стена, която беше поставена в близост до трамвайната спирка, беше оприличена от мнозина като надгробна плоча. Каменната стена беше поставена на площада преди два дни. Само за 48 часа във \"Фейсбук\" се появиха десетки колажи на конструкцията, повечето от които подигравателни. Дали провокирана от тях, или от цялостната обществена реакция, днес столичният кмет Йорданка  Фандъкова обяви, че стената ще бъде премахната  и на нейно място няма да бъде поставяно нищо друго. Най-много асоциации на черната стена от полиран гранит, висока 2 метра, по която се стича вода, бяха направени с надгробна плоча. Не липсват и атаки срещу Фандъкова и премиера Бойко Борисов, които са обвинявани, че превръщат София в кичозна столица. Друг потребител на \"Фейсбук\" пък видя в стената душкабина.", "date": "2019.03.28", "title": "Душкабина, надгробна плоча, или как столичани видяха каменната стена на площад \"Гарибалди\""}
{"url": "https://www.dnevnik.bg/sviat/2019/03/28/3411641_kuba_i_gugul_podpisaha_sporazumenie_za_po-burz_dostup/", "text": "Куба и \"Гугъл\" (Google) подписаха днес споразумение, което приближава острова към интернет връзка на съвременно равнище, информира агенция \"Асошиейтед прес\". Американският интернет гигант и кубинското правителство се договориха да създадат безпроблемна безплатна връзка между мрежите си, след като Куба успее физически да се свърже с новия подводен фиброоптичен кабел, които ще бъде положен в бъдеще. Чрез този кабел ще бъде възможно глобалната интернет база на \"Гугъл\" да се свърже пряко с местната мрежа на Куба. Това ще позволи на кубинците да се свързват по-бързо със съдържание, съхранявано на сървъри на Гугъл, и ще намали разходите на правителството за свързване на потребителите със съдържание на \"Гугъл\". Собствениците на мрежи като кубинския телекомуникационен монополист \"Етекса\" (EtecSA) в момента трябва да плащат на трети страни операционни такси за предаване на трафика до сайтове като \"ЮТюб\", \"Гугъл мапс\" и Google.com. Куба в момента има само една фиброоптична връзка чрез кабел по дъното на Карибско море до Венецуела, която не успява да осигури на острова достатъчно капацитет. Споразумението, сключено днес, няма да веднага да облекчи интернет трафика в Куба и нито кубинското правителство, нито представители на \"Гугъл\" представиха график за свързване на страната с нов фиброоптичен кабел. За подобна стъпка ще са необходими години предвид бавната работа на кубинската бюрокрация и препятствията, поставени от американското ембарго срещу острова. Ембаргото предвижда юридически изключения, позволяващи сделки за увеличаване на телекомуникационния капацитет на острова, което прави възможна работата на \"Гугъл\". Куба вече разрешава на концерна да управлява сървъри на нейна територия за съхраняване на съдържание като потребителска информация от \"ЮТюб\". Тази мярка значително ускорява достъпа на кубинците до съдържанието. Куба бързо се разделя със статута си на една от най-слабо свързаните с интернет нации, но телекомуникационната й инфраструктура е претоварена от милионите нови потребители и услугите постоянно страдат от прекъсвания, забавяне на трафика и са сред най-скъпите в света. Близо 2 милиона кубинци от 11-милионното население са се включили към 3 Джи мрежата, откакто миналата година Хавана пусна мобилен интернет за гражданите си. Още милиони използват точките за безжичен достъп, осигурени от правителството на обществени места из цялата страна. /БТА", "date": "2019.03.28", "title": "Куба и \"Гугъл\" подписаха споразумение за по-бърз достъп до интернет"}
{"url": "https://www.dnevnik.bg/sport/2019/03/28/3411255_turnirut_za_smeseni_dvoiki_v_tenisa_hopman_kup_shte/", "text": "Провеждането на отборния тенис турнир за смесени двойки \"Хопман къп\" почти сигурно ще бъде преустановено от следващата година, след като Пърт беше избран за един от трите града в Австралия, които ще приемат новосъздадената надпревара  АТП къп . Състезанието ще се състои за пръв път в началото на 2020 г., като с него ще бъде даден старт на новия тенис сезон. АТП къп ще представлява отборно първенство за мъже, в което ще участват 24 тима от 3 до 13 януари. По този начин новият турнир ще заеме мястото в календара на \"Хопман къп\", който също се провеждаше в първите дни на годината и служеше като подготовка за Australian Open. В последните 31 години Пърт приемаше отборното състезание за смесени двойки, като включването на града сред домакините на АТП къп е знак за преустановяването на тази практика. \"Моето непосредствено усещане е за тъга, че вече няма да e там, и загриженост за това какво ще е бъдещето на \"Хопман къп\", каза основателят на турнира Пол Макнами, който беше начело и на \"София оупън\". Той допълни, че не знае дали надпреварата ще продължи да се провежда в друг град.  Другите две места, в които ще се проведе АТП къп, са Сидни и Бризбейн. Наградният фонд на отборното първенство за мъже ще е 15 милиона долара. В турнира ще се раздават точки за световната ранглиста, като даден играч може да спечели максимум 750 точки.", "date": "2019.03.28", "title": "Турнирът за смесени двойки в тениса \"Хопман къп\" ще остане в историята"}
{"url": "https://www.dnevnik.bg/bulgaria/2019/03/28/3411655_zaharieva_e_naredila_turskiiat_poslanik_da_bude/", "text": "Министърът на външните работи Екатерина Захариева е наредила посланика на Турция у нас да бъде извикан за разговор, съобщи БНТ, като цитира свой дипломатически източник. Повод за реакцията са изявления на турския външен министър в родината му и проведен по негово искане телефонен разговор с министър Захариева, в който Мевлют Чавушоглу е изразил притеснения, че поправките в българския Закон за вероизповеданията са насочени срещу мюсюлманската общност. \"България не може да приеме намеса от чужда държава в законодателния си процес и такава не е била допускана. Обръщаме внимание, че изказването на министър Чавушоглу е дни преди местните избори в Турция и практиката неведнъж е показвала, че използването на добросъседските отношения в такива ситуации обикновено не е от полза за никого\", се казва в изявление на българското Министерство на външните работи. В разпространена до медиите позиция ВМРО обявява, че ще поиска изслушване по темата в парламента на външния министър и настояват за гаранции, че българската политика е защитена от външни вмешателства. Промените в Закона за вероизповеданията бяха  окончателно одобрени от Народното събрание  днес въпреки съпротивата на голяма част от парламентарната група на \"Обединените патриоти\". Очаквано ГЕРБ и ДПС отсрочиха за 10 години дълговете на Главното мюфтийство, които са малко над 8 млн. лева, като мотив за това е мюфтийството да започне да се ползва от възможността да получава държавно финансиране до 15 млн. лева на година. Днес парламентът записа, че през тази година бенефициент на субсидията освен Българската православна църква може да бъде единствено Главното мюфтийство от мюсюлманските вероизповедание. Целта е да се прекрати влиянието от турския Дианет. От мюфтийството признават, че получават по 2 млн. лв. на година. Мюсюлманското сунитско вероизповедание няма да бъде бенефициент.", "date": "2019.03.28", "title": "Захариева е наредила турският посланик да бъде извикан за разговор"}
{"url": "https://www.dnevnik.bg/sport/2019/03/28/3411672_vodesht_advokat_zashtitavasht_pravata_na_jenite_e/", "text": "Американската репортерка Дженифър Равало, която  беше целуната от боксьора Кубрат Пулев , е наела водещия адвокат Глория Олред и планира да защитава интересите си в съда, пише сайтът TMZ. Впоследствие двете  дадоха пресконференция, на която представиха своята версия и обясниха какви действия предприемат . След  зрелищната си победа срещу Богдан Дину в САЩ  Пулев даде кратко интервю пред репортерката от \"Вегас спортс дейли\". В края му българинът неочаквано хвана събеседничката си с ръка за лицето и я целуна. Това предизвика огромен медиен отзвук и включително донесе критики за действието на Пулев спрямо Равало, наричана Джени Суши. Олред е определяна от медиите в САЩ като феминист и водещ защитник на правата на жените. Тя участва в делото, което се води срещу певеца R Kelly. Също така  представляваше 33 жени в процеса срещу комика и някогашна звезда на шоуто \"Американски татко\" Бил Козби . \"Много сме щастливи, че най-накрая можем да кажем, че светът вече се вслушва в жените, не само чрез #MeToo, но и в съда\", обяви Олред след присъдата на Козби. При завръщането си в София  Пулев каза, че няма никакви притеснения около случая с целувката . \"Не мисля, че целувката е помрачила доброто ми представяне, защо да е така. Тя си е част от него. Така се е случило, не беше планирана изобщо, а беше импулсивен момент. Няма защо да повлиява зле на кариерата ми, целувката е нещо много хубаво\", заяви боксьорът. \"Те (американците) са чувствителни, ако целувката не е желана от човека отсреща. Аз, за да го направя съм преценил, че човекът не просто желае целувка, а много повече. Направил съм го приятелско, понеже след победа човек е в приповдигнато настроение\", добави Пулев. Брат му Тервел Пулев заяви, че на тържеството след мача Равало се е целувала с още двама души. И допълни, че има и свидетели.", "date": "2019.03.28", "title": "Водещ адвокат, защитаващ правата на жените, е наета за дело срещу Кубрат Пулев"}
{"url": "https://www.dnevnik.bg/zelen/2019/03/28/3411647_namaliava_zamursiavaneto_na_vuzduha_v_sofiia/", "text": "Значимо намаляване на замърсяването на въздуха в София на годишна база бе отчетено на днешното заседание на Столичния общински съвет, който одобри изпълнението на програмата на Общината за въздуха за 2018 година, съобщи БНР. Проблемите, които се решават, остават на ниво среднодневни показания, посочи председателят на комисията по екология Лорита Радева. \"По отношение на намаляване на броя на дните с превишение на замърсяване с фини прахови частици, намален е със 17 процента по наши предварителни данни броят на дните с превишение. Още сме постигнали с пет пункта по-ниска стойност на средногодишната концентрация на замърсяването при норма от 40 микрограма на кубичен метър. Средногодишно Столична община е постигнала през 2018 година 35,5 микрограма, което вече означава и значимо намаляване на замърсяването на годишна база\", каза тя.", "date": "2019.03.28", "title": "Намалява замърсяването на въздуха в София"}
{"url": "https://www.dnevnik.bg/bulgaria/2019/03/28/3411656_razsledvaneto_na_kinteks_bilo_zaradi_losha_produkciia/", "text": "Заместник-главният прокурор Иван Гешев обясни пред медиите, че прокуратурата разследва дружество \"Кинтекс\" заради некачествена продукция и изпълнение на поръчка на български производители на оръжие, довело до плащане на неустойки от дружеството. То обаче не се е опитало да възстанови нанесената му щета от производителя на оръжието, съобщи БТА.  Днес сутринта стана известно, че  прокуратурата е влязла в офиси на дружество \"Кинтекс\"  заради образувано разследване за престъпен сговор и безстопанственост.  Гешев допълни, че разследването е започнало след инспекция на Агенцията за държавна и финансова инспекция (АДФИ), при която са констатирани нарушения в \"Кинтекс\". \"Все още няма обвинени лица по случая, а дали ще има, ще стане ясно утре\", каза прокурорът. Нарушенията касаели предишното ръководство на \"Кинтекс\".  Претърсванията и изземванията все още продължават. Неустойката била за милиони, а договорите за доставка били за всякакво оръжие, сключени с държави като Индия, но нямало данни за Украйна и Сирия. Доставчиците, заради които \"Кинтекс\" е платила неустойки, са трима, каза още зам.-главният прокурор.  За акцията в \"Захарен комбинат\" в Пловдив Иван Гешев коментира, че се претърсват седем адреса, на хора, които били в периферията на организираната престъпна група на семейство Арабаджиеви. Иззети били много документи за офшорни компании. Като обвиняеми за данъчни престъпления са привлечени двама души. Те не били част от престъпната група, а изпълнявали нейни поръчки. Иван Гешев каза още, че екстрадицията у нас на Цветан Василев е спряла да го вълнува, откогато разбрал, че \"най-вероятно са изчерпани всякакви юридически възможности, а на преден план е политиката и финансовите взаимоотношения\". Нямам намерение да бъда издигнат за участие в избора на главен прокурор, каза още Иван Гешев. Той обясни, че дори да бъде предложен има лични основания, които към този момент го карат категорично да не иска да участва в това състезание.", "date": "2019.03.28", "title": "Разследването на \"Кинтекс\" било заради лоша продукция на производители на оръжие"}
{"url": "https://www.dnevnik.bg/sport/2019/03/28/3411678_celunatata_ot_pulev_reporterka_hvana_me_za_zadnite/", "text": "Американката Дженифър Равало поиска състезателните права на боксьора Кубрат Пулев да бъдат спрени заради  целувката му по устните ѝ след мача с Богдан Дину . Журналистката от \"Вегас спортс дейли\" и  наетата от нея адвокат Глория Олред  определиха поведението на Пулев като \"отвратително\" и обявиха какви мерки ще предприемат. Равало твърди, че след заснемането на видеото, когато е била с гръб, Пулев я е хванал с две ръце за задните части. По думите ѝ българинът е поискал частта с целувката да бъде изрязана от видеото и да не бъде излъчвана. Двете се явиха пред медиите и представиха своята гледна точка. Най-напред Равало, наричана Джени Суши, прочете своето становище. След това беше показан запис от целувката. Впоследствие Олред обясни, че е изпратено писмо, с което се настоява правата на Пулев да бъдат спрени. Писмото е насочено до Анди Фостър, който е генерален секретар на спортната комисия в щата Калифорния. Адвокатът уточни: \"Когато казваме спиране, не искаме да му се отнеме възможността да се бие в Калифорния. Това, което казвам, е, че те трябва да наложат подходящо наказание. Липсата на наказание би било много голямо разочарование. Те трябва да изпратят послание до другите\". Олред посочи, че комисията има заседание на 14 май. \"Имаме много строги закони срещу сексуалния тормоз в Калифорния. Те са едни от най-строгите закони в страната. Искаме те да бъдат приложени в полза на онези, за които са създадени\", каза Олред. На въпрос дали ще има и съдебен иск, тя посочи, че засега вниманието ѝ е насочено към исканията към комисията. Но допълни, че се надява да бъде даден урок на боксьора. Равало  потвърди думите на Пулев , че двамата са се запознали ден преди мача - по време на т.нар. \"кантар\", когато се претеглят боксьорите. След това тя помолила за интервю и българинът се съгласил. \"Направихме интервю преди мача. На следващия ден - 23 март, след мача между Кубрат и Богдан Дину, помолих Кубрат за интервю. Той каза \"Да\". Направихме интервюто в задната част на залата, в стаята му. Започнах интервюто, в средата той сграбчи лицето ми и ме целуна. Бях шокирана и засрамена, не знаех как да отговоря\", заяви американката. \"След това отидох до масата да си събера нещата и да си взема чантата. Той сграбчи задните ми части и ги стисна с двете си ръце. След това си тръгна, без да каже нищо, и се засмя. Това ме накара да се чувствам неудобно и разочарована, че Кубрат Пулев се е отнесъл с мен по толкова непрофесионален начин.\" По думите ѝ е недопустимо жена да бъде целувана без нейно желание. Тя потвърди и думите на Пулев, че е присъствала на тържеството след победата на българина. Обясни, че е била поканена от приятел и е отишла, защото е видяла възможност да направи интервюта и с други боксьори. \"Г-н Пулев не се присъедини почти до края на вечерта. (Когато дойде) Той се държеше така, все едно нищо не е станало. Но по-късно на партито ме помоли да изрежа целувката от интервюто. Не го премахнах, а вместо това го публикувах, защото исках хората да видят какво ми причини. Не исках да се измъкне. Това, което ми стори, беше отвратително. Почувствах се унизена. Никоя жена не трябва да получава такова отношение. С г-н Пулев не сме приятели и нямаме романтична връзка. Той нямаше право да ме целува\", добави Равало. Олред заяви, че мъжът трябва да пита дали една жена иска да бъде целуната. \"Той трябва да поиска разрешение да я целуне по устните. Това е акт на интимност. Жената има право да каже \"Не\". Тя е била там, за да работи. Унизително е за нея.\" Адвокатът отговаряше на въпроси на журналисти, като заяви, че Равало няма да говори повече по темата. Олред добави, че вече има и жени, които отразяват боксови мачове, и трябва да бъдат уважавани. Олред е определяна от медиите в САЩ като феминист и водещ защитник на правата на жените. Тя участва в делото, което се води срещу певеца R Kelly. Също така  представляваше 33 жени в процеса срещу комика и някогашна звезда на шоуто \"Американски татко\" Бил Козби . \"Много сме щастливи, че най-накрая можем да кажем, че светът вече се вслушва в жените, не само чрез #MeToo, но и в съда\", обяви Олред след присъдата на Козби. При завръщането си в София  Пулев каза, че няма никакви притеснения около случая с целувката . \"Не мисля, че целувката е помрачила доброто ми представяне, защо да е така. Тя си е част от него. Така се е случило, не беше планирана изобщо, а беше импулсивен момент. Няма защо да повлиява зле на кариерата ми, целувката е нещо много хубаво\", заяви боксьорът. \"Те (американците) са чувствителни, ако целувката не е желана от човека отсреща. Аз, за да го направя съм преценил, че човекът не просто желае целувка, а много повече. Направил съм го приятелско, понеже след победа човек е в приповдигнато настроение\", добави Пулев. Брат му Тервел Пулев заяви, че на тържеството след мача Равало се е целувала с още двама души. И допълни, че има и свидетели.", "date": "2019.03.28", "title": "Целунатата от Пулев репортерка: Хвана ме за задните части, беше унизително (видео)"}
{"url": "https://www.dnevnik.bg/detski_dnevnik/2019/03/28/3411650_decata_shte_poseshtavat_svurzani_s_uchebniia_material/", "text": "Детските градини и училищата ще организират посещения в държавните културни институти в страната, а те ще разработват и предлагат проекти на образователни програми, спектакли, концерти и други сценични изкуства. Това е заложено в Споразумението за сътрудничество между Министерство на образованието и науката (МОН) и Министерство на културата (МК), което подписаха Красимир Вълчев и заместникът на Боил Банов Румен Димитров днес, съобщи пресцентърът на просветното ведомство. Целта е да се засили интересът на децата към българската идентичност, традиции, история, и съвременни форми в областта на театралното, музикалното и танцовото изкуство. Културните институции ще обявяват на сайтовете си в началото на всяка учебна година предстоящите събития и ще получават заявки за посещения от училищата и детските градини. Красимир Вълчев каза, че един от приоритетите на министерството на образованието за тази година ще бъде въвеждането на \"компетентностния подход в образователната система, защото образованието на 21-ви век не е само знание, а и изграждането на умение и отношение\". \"В тази политика много важна част са изкуствата, както и във всеки един час да се провокира интерес към ученето, като се вмъкват различни дисциплини\", посочи той. През лятото на 2018 г. МОН подписа споразумение с МК за провеждане на учебни часове в музеите, които бяха финансирани със 120 хил. лева за проекти, в които се включиха над 5 хил. ученици.", "date": "2019.03.28", "title": "Децата ще посещават свързани с учебния материал спектакли и концерти"}
{"url": "https://www.dnevnik.bg/photos/2019/03/28/3411568_fotogaleriia_svetovnite_snimki_na_denia_28_mart_2019_g/", "text": "Полярният мечок Феликс се къпе в басейн в зоопарка в Красноярск, Русия.", "date": "2019.03.28", "title": "Фотогалерия: Световните снимки на деня 28 март 2019 г."}
{"url": "https://www.dnevnik.bg/sport/2019/03/28/3411592_barselona_protiaga_ruka_kum_mladite_bejanci_na_ostrov/", "text": "Барселона\" се опитва да промени съдбата на деца в  бежански лагери на остров Лесбос  чрез футбола. От фондацията на испанския клуб протегнаха ръка с организирането на тренировъчни сесии за деца в два от лагерите. Според \"Барселона\" с действията си насърчават диалога, уважението и толерантността сред младите, като помагат за намаляването на стреса и създаването на приятелства. \"Знаем, че можем да им повлияем, можем да им помогнем да мечтаят и да им покажем бъдещето\", каза вицепрезидентът на \"Барселона\" Жорди Кардонер. Остров Лесбос е едно от засегнатите места след бежанската криза през 2015 и 2016 г. Близо 15 хиляди бежанци се намират в лагери на островите в Гърция. Програмата Barca Soccer FutbolNet започна през 2017 г., като от тогава в нея са се включили хиляди деца. Една трета от участниците в проекта са момичета, а треньорите също за бежанци, които впоследствие са получили убежище. \"Тези хлапета са непълнолетни и са тук без родителите си и си нямат никого, който да им каже кое е правилно или грешно. В тази програма те се научават на много ценности като уважение и работа в екип. Например 20 деца живеят в стая като кутия и си помагат едно на друго, за да почистят стаята\", каза Аеса Осо, който е един от треньорите в програмата.", "date": "2019.03.28", "title": "\"Барселона\" протяга ръка към младите бежанци на остров Лесбос"}
