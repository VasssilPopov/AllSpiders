{"url": "https://www.dnevnik.bg/biznes/2018/09/12/3309862_fond_zemedelie_napomnia_na_stopanite_da_si_platiat/", "text": "Във връзка със зачестили въпроси от страна на земеделските стопани по отношение на данъчните и осигурителните им ангажименти към бюджета ДФ \"Земеделие\" им напомня задълженията. Преди седмица фондът съобщи, че 50 хил. регистрирани земеделски производители са получили субсидии в общ размер 120 млн. лв. през 2017 г., но не са подали данъчни декларации и не са платили данъци и осигуровки върху тях. Сега фондът напомня, че според споразумението за взаимодействие с Националната агенция за приходите той предоставя данни на приходната агенция за изплатените суми на всички кандидати по отделните схеми и мерки за всяка календарна година. За улеснение на земеделските производители при подаването на коригиращите данъчни декларации до 1 октомври 2018 г., в случай че са получили субсидии единствено по схемите и мерките на директните плащания, могат да направят справка за изплатената им финансова помощ в \"Системата за индивидуална справка по директни плащания\", която се намира на интернет страницата на  ДФ \"Земеделие\" . Стопаните, получили държавни помощи, финансиране по пазарните мерки и Програмата за развитие на селските райони, следва да направят извлечение от банковите си сметки, като сравнят преведените суми в тях с декларираните доходи и субсидии пред НАП за периода от 01.01.2017 до 31.12.2017 г. Всички изисквания на НАП за данъчното облагане и осигурителните задължения на земеделските стопани са публикувани на интернет страницата на приходната агенция, в секция \"Брошури\",  \"Облагане на земеделските стопани за 2018\".", "date": "2018.09.12", "title": "Фонд \"Земеделие\" напомня на стопаните да си платят данъците и осигуровките"}
{"url": "https://www.dnevnik.bg/bulgaria/2018/09/12/3309890_fakultetut_po_nachalna_i_preduchilishtna_pedagogika_na/", "text": "Факултетът по начална и предучилищна педагогика в Софийския университет \"Св. Климент Охридски\" се преобразува във Факултет по науки за образованието и изкуствата реши правителството. Това стана с постановление, прието от правителството днес, съобщи пресслужбата на Министерския съвет. \"Настоящото название на факултета не отразява професионалната квалификация на кадрите, получили образование по различните специалности. Акцентът върху началната и предучилищната педагогика създава неточната представа, че във факултета се обучават изключително бъдещи учители за нуждите на предучилищното и началното училищно образование\", се обяснява в съобщението. Факултетът за подготовка на детски и начални учители, преименуван през 1988 г. във Факултет по начална и предучилищна педагогика, е създаден през 1983 г. В него първоначално се провежда обучение само по три специалности - \"Предучилищна педагогика\", \"Начална педагогика\" и \"Дефектология\". През годините се разкриват нови специалности в отговор на динамично променящите се изисквания пред образователната система. Структурата на факултета включва шест катедри, в които се обучават студенти по четири професионални направления - \"Педагогика\", \"Педагогика на обучението по...\", \"Изобразително изкуство\" и \"Музикално и танцово изкуство\" - в 12 бакалавърски специалности, 42 магистърски и 17 докторски програми. Предвижда се в преобразуваното звено да продължи обучението по вече откритите специалности от акредитираните професионални направления, включително и по новите професионални направления \"Изобразително изкуство\" и \"Музикално и танцово изкуство\", получили програмна акредитация през декември 2017 г.", "date": "2018.09.12", "title": "Факултетът по начална и предучилищна педагогика на Софийския университет е с ново име"}
{"url": "https://www.dnevnik.bg/sport/2018/09/12/3309615_blizo_220_km_shte_izminat_begachi_v_obikolka_na/", "text": "За първа година  ултрасъстезанието по планинското бягане и колоездене \"Софийски манастири\"  ще се проведе в три етапа. Надпреварата, която прави пълна обиколна на Софийското поле, е с дължина 218 км с обща положителна денивелация 5850 метра. Събитието, което се провежда за трети път, ще се състои през уикенда от 14 до 16 септември. Маршрутът минава покрай 25 манастира и последователно през шест планини – Люлин, Витоша, Плана, Лозенска, Средна гора и Стара планина. В средата на август  ултрамаратонецът Андрей Гридин измина трасето за два дни . Бягането му имаше за цел да привлече вниманието към събитието. \"Софийски манастири\" е част от \"София 2018 – Европейска столица на спорта\", като идеята е да се рекламира спортът чрез изкуството, историята и националните ценности, като начин за провокиране на амбицията за себедоказване и като основен мотиватор и двигател за спортното ежедневие на всеки, посочват организаторите. Събитието се проведе за пръв път през 2016 г., като тогава състезанието беше в един ден. Всяка следваща година организаторите добавят по един етап към общия маршрут. Срокът за регистрацията изтече, но желаещите все още имат възможност да се запишат. \"За целта трябва да изпратите имейл на организаторите на адрес  office@marathon.bg , в който да напишете вашето име, възрастова група, телефон за контакт и да отбележите точно в кои от етапите и дистанциите на състезанието \"Софийски манастири\" 2018 желаете да участвате\", поясниха организаторите.", "date": "2018.09.12", "title": "Близо 220 км ще изминат участниците в ултраобиколка на Софийското поле през уикенда"}
{"url": "https://www.dnevnik.bg/biznes/2018/09/12/3309883_vmesto_da_namaleiat_subsidiite_za_stopanite_shte/", "text": "Бюджетът за директните плащания за България през следващия програмен период след 2020 г. няма да бъде намален с 0.7%, каквито бяха първоначалните разчети, а дори ще има увеличение с около 250 млн. евро. Това съобщи министърът на земеделието Румен Порожанов на дискусия за общата селскостопанска политика след 2020 г. Той обясни, цитиран от пресцентъра си, че за 2020-2024 г. парите по първи стълб – директни плащания, за България се планира да бъдат 5.6 млрд. евро при около 5.35 млрд. евро през настоящия програмен период. България ще се присъедини и към страните, които настояват да няма намаление като цяло на средствата за Общата селскостопанска политика и те да бъдат запазени, обясни още Порожанов. Това нямаше как да стане по-рано, защото страната ни не можеше да подкрепи подобна декларация преди края на председателството на Съвета на ЕС, добави той. Предвиденото на този етап намаление на парите за развитие на селските райони ще може да бъде компенсирано с национални средства, смята министърът. По многогодишната финансова рамка всяка страна от ЕС има различни претенции и ще бъде голям успех, ако преговорите приключат до април 2019 г., каза земеделският министър. На този етап повечето от държавите в ЕС изразяват позиция, че предложените от ЕК тавани на субсидиите трябва да са доброволни и всяка страна след анализ да взема решение за размера им. България настоява и в Общата селскостопанска политика да бъде поне запазен или увеличен процентът на т.нар. обвързана подкрепа и да продължи прилагането на преходната национална помощ.", "date": "2018.09.12", "title": "Вместо да намалеят, субсидиите за стопаните ще нараснат след 2020 г."}
{"url": "https://www.dnevnik.bg/bulgaria/2018/09/12/3309911_za_purvi_put_ot_2010_g_premierut_shte_vodi_bulgarskata/", "text": "Премиерът Бойко Борисов ще ръководи българската делегация по време на 73-ата сесия на Общото събрание на ООН в Ню Йорк, реши днес правителството. Форумът е в края на месеца. За последно Борисов води българската делегация на форума през 2010 г. Оттогава само държавните глави са били начело на делегацията - първо Георги Първанов, а след него Росен Плевнелиев и Румен Радев. Радев е обвиняван често от председателя на парламентарната група на ГЕРБ Цветан Цветанов, че не е евроатлантически настроен, а позициите му били твърде близки с тези на Русия. През април след заседание на Консултативния съвет за национална сигурност Цветанов обяви, че  Радев иска да извади България от НАТО и ЕС . Ден по-късно Цветанов уточни, че президентските съветници са застъпвали позиции, кореспондиращи с тезите на Русия, а не на ЕС. От своя страна държавният глава отрече твърденията на Цветанов и заяви, че  бившият вътрешен министър трудно осмисля това, което чете.  На Общото събрание на ООН всички страни - членки на организацията, имат еднакво представителство. Неговите правомощия са да наблюдава бюджета на ООН, да назначава временни членове на Съвета за сигурност, да приема доклади от други органи на ООН и да прави препоръки под формата на резолюции.  В състава на всяка делегация могат да бъдат включени до петима представители, като сред тях попада и ръководителят им. ", "date": "2018.09.12", "title": "Бойко Борисов ще води вместо Румен Радев българската делегация на Общото събрание на ООН"}
{"url": "https://www.dnevnik.bg/bulgaria/2018/09/12/3309913_sled_kato_pozvoli_da_budat_opojarni_i_razorani/", "text": "След като преди две години около 1500 дка понто-сарматски степи край Калиакра, част от екологичната мрежа \"Натура 2000\", бяха най-напред  запалени, а след това и разорани с тежка земеделска техника , сега държавата смята да ги изкупи обратно, тъй като вече са непривлекателни за собствениците им. Това става ясно от обявление за обществено обсъждане на намерението, насрочено за 28 септември във Варна. То е поместено на сайта на Министерството на околната среда и водите. Според текста на обявлението екоминистерството е започнало процедура по реда на Закона за защитените територии за увеличаване на площта на резерват \"Калиакра\" посредством включване в него на седем имота. Обявеният мотив за това е, че те представляват \" с характерна степна растителност и животински свят, които следва да бъдат опазени в тяхната цялост\". Паралелно с процедурата за увеличаване на площта на резервата ще бъде проведена и друга - за намаляване на площта на защитена местност \"Степите\" със същите терени. От документите, приложени към обявлението за насроченото обществено обсъждане, става ясно, че процедурата по изкупуването на терените е предприета по искане на кмета на Каварна Нина Ставрева. За тази цел тя е изпратила до ведомството на Нено Димов две писма – по едно в началото на ноември м.г. и в края на август т. г., с които е поискала площта на резервата \"Калиакра\" да бъде увеличена с въпросните терени. Два от тях са собственост съответно на Министерството на културата (13 дка) и компанията \"Киа 2000\" (24 дка). В писмото си от ноември м.г. Ставрева е посочила, че дружеството \"Милениум енд ко\", собственик на останалите шест терена, които през август 2016 г. бяха опожарени и разорани, не може да ги използва поради административни пречки. По тази причина той декларирал \" в имотите, които притежава, и връщането им в резервата \"Калиакра\". Само преди две години обаче от същото дружество твърдяха,  че степите не са степи, а земеделски земи и по тази причина няма защо да бъдат опазвани . Официалната информация на \"Милениум енд ко\", изпратена тогава до \"Дневник\", гласеше, че те са купени от община Каварна през 2007 г. и са земеделска земя, а не на пасища и мери, както твърдяха от Българското дружество за защита на птиците и коалицията \"За да остане природа в България\". Документи на компанията действително сочеха, че на 31 януари 2008 г. областната дирекция \"Земеделие и гори\" в Добрич и общинската служба по земеделие и гори в Каварна са издали протокол, с който са констатирали, че терените били обработваеми към датата на съставяне на протокола. обаче беше доказана от коалиция \"За да остане природа в България\" с архивни сателитни снимки на района. През 2016 г., пак в официална кореспонденция с \"Дневник\" от дружеството настояваха, че имотите на фирмата не попадат в обхвата на защитената зона \"Калиакра\" за опазване на дивите птици, обявена със заповед на министъра на околната среда и водите през август 2009 г. Според тогавашния управител на компанията още през 2011 г. РИОСВ – Варна, е съгласувала за поземлените й имоти инвестиционно предложение за \"Създаване и отглеждане на овощни насаждения\". От компанията дори разпространиха копие на решението, с което тогавашният директор на РИОСВ – Варна, Румяна Радилова бе разрешила създаването на градина от праскови и череши. В него изрично бе записано, че това \"няма вероятност да окаже значително отрицателно въздействие върху природните местообитания, популации и местообитания на видове, предмет на опазване в защитените зони\" около н. Калиакра. с обработването на степите над плажа \"Болата\" до Калиакра станаха известни още в края на септември 2016 г., когато от дружеството съобщиха, че те са се оказали неподходящи за отглеждане на овошки и по тази причина смятат да експериментират с жито и ръж, които били характерни за региона. Без да дочакат резултата от земеделския си експеримент обаче, още в началото на октомври 2016 г.  от компанията обявиха, че се готвят да поискат от държавата замяна на имота си от 1.6 хил. декара с друг терен от Държавния поземлен фонд . Междувременно заради опожарените и разорани степи край Калиакра – едни от последните оцелели в Европа, Европейската комисия започна дело срещу България в Съда на Европейския съюз. Така под заплахата от тежки санкции страната ни бе принудена да възстанови статута на степите като защитена територия. Терените с обща площ около 1.6 дка са продадени от община Каварна най-напред на компанията \"Интерсел България\" след публичен конкурс на 13 април 2007 г. Сумата, платена за земята, е близо 5.3 млн. лв., или по 3.3 хил. лв. за декар. През 2015 г. \"Интерсел България\" препродава имотите на \"Милениум енд ко\", която сега иска да ги върне на държавата срещу \"справедливо обезщетение\". Какъв ще бъде размерът му предстои да стане ясно след началото на процедурата за увеличаване на площта на резерват \"Калиакра\".", "date": "2018.09.12", "title": "След като позволи да бъдат опожарени и разорани, държавата се кани да изкупи обратно степите край Калиакра"}
{"url": "https://www.dnevnik.bg/bulgaria/2018/09/12/3309937_zapochna_deloto_sreshtu_petur_moskov_za_turskite/", "text": "Тръгна делото срещу бившия здравен министър Петър Москов и още няколко човека, обвинени за сделката с ваксините \"Еувакс\" и \"Пентаксим\". Процесът ще върви по съкратена процедура и няма да бъдат разпитвани всички свидетели, съобщи БНТ. Те са над 200 и сред тях са Ангел Кунчев и Тодор Кантарджиев. Има и такива със защитена самоличност. \"Обвинението срещу мен е все едно съм пресякъл на зелен светофар\", каза Москов пред журналисти, цитиран от БНР, и посочи, че нищо от истериите в парламента не е намерило място в обвинителния акт. \"В него пише, че ваксините са същите като качество. В съда трябва да са тези от ДПС и БСП, които казваха, че са опасни\", каза още Москов.  \"Прекъснахме артериите, които захранваха тези партии през здравеопазването\", посочи още той. \"Всъщност обвинението срещу мен е, че съм пресякъл на зелен светофар\", заключи той. Първите разпити по делото ще бъдат на 25 септември. Обвинението срещу Москов и останалите е, че със сделката за ваксините от Турция през 2015 г. са ощетили бюджета с над 325 хил. лв. Москов е на съд по три обвинения във връзка с ваксините \"Пентаксим\", \"Еувакс Б\" и \"Тетадиф\", внос от Турция. Заедно с него подсъдими са заместникът му Адам Персенски и още трима души от \"Бул Био НЦЗПБ\" ЕООД, която произвежда ваксините, с които е направен бартерът с турските ваксини. Заради това бе заведено делото от прокуратурата.  Разследването по случая започна  малко след като вторият кабинет на Борисов подаде оставка през ноември 2016 година. Тогава на разпит в столичното следствие бяха извикани няколко министри и дори премиерът.", "date": "2018.09.12", "title": "Започна делото срещу Петър Москов за турските ваксини"}
{"url": "https://www.dnevnik.bg/politika/2018/09/12/3309910_dps_vidia_razlom_v_gerb/", "text": "Нестабилността на сегашното управление е стабилна. С тези думи депутатът от ДПС Йордан Цонев коментира състоянието на управляващата коалиция ГЕРБ - \"Обединени патриоти\" (ВМРО, НФСБ и \"Атака\"). Според Цонев досега извор на нестабилност да били \"патриотите\", докато сега и разногласията в ГЕРБ вече са факт. \"От миналата година насам малката коалиция е извор на нестабилност, агресивна тричленка. Но има промяна в политическата ситуация. ГЕРБ беше символ на стабилност с добър резултат, с управление под контрол, а от две седмици има извор на нестабилност и в основния политически субект. Разногласията на Цветанов и Борисов са вече публичен факт. Уви. Погледнете как реагира парламентарната група, как се правят опити да се бламира едно решение. Авторитетът и опитът на Борисов все още надделява, но има разлом. Нашият извод е, че има втори източник на нестабилност в управлението\", каза Цонев. Именно с нестабилността на управлението, а не с нивата на корупция Цонев обясни отлива на инвестиции от България. Той призова за обединение на политиците около нова програма и модел на управление и определяне на приоритети, нужни на обществото. \"Преди да тръгнем към нови предсрочни избори трябва да сме задали модела: не кой ще участва, а какъв ще е моделът,\" каза депутатът от ДПС и изрази мнение, че хората са готови да понесат радикални реформи като здравната, например, ако бъдат убедени, че в резултат ще се постигне сигурност и справедливост.", "date": "2018.09.12", "title": "ДПС видя разлом в ГЕРБ"}
{"url": "https://www.dnevnik.bg/bulgaria/2018/09/12/3309894_skandalite_v_ban_stignaha_do_razkritiia_za_konflikt_na/", "text": "Няколко седмици след началото на напрежението между ръководството на Българската академия на науките (БАН) и Националния институт за метеорология и хидрология (НИМХ) общото събрание на академията даде пресконференция, на която опроверга неверни твърдения на института - съобщено бе, че всъщност заплатите в НИМХ били по-високи от средните за БАН; че ръководството му отказало допълнителни пари; че одитът в института бил възпрепятстван и т.н. Подробно бе обяснено и как се разпределят парите между институтите в академията (още по темата вижте  тук ). За първи път от ръководството на БАН представиха нов мотив за отстраняването на директора на НИМХ проф. Христомир Брънзов - той нарушил устава на академията, тъй като според Търговския регистър имал участие в три търговски дружества - ЕТ \"Аналог - Христомир Брънзов\", което е прехвърлено на \"МСЕ Сервиз\" на 8 септември; в \"МСЕ Сервиз\" (Метеорологични системи и екипировка) проф. Бръзнов бил едноличен собственик; третото дружество било \"МСЕ Консорциум\" - производител на метеорологично оборудване, сред чиито клиенти бил НИМХ. За фирмите на проф. Брънзов ръководството на БАН разбрало от публикации в медиите преди няколко месеца. Досега обаче не обявявали този мотив за отстраняването му, за да не се изтълкува като \"обявяване на война\". Целта на вътрешния одит в НИМХ според прессъобщение на БАН била да се установи \"влизал ли е институтът с директор проф. Христомир Брънзов в търговския отношения с фирмите на бизнесмена Христомир Брънзов\". Друг директор с фирми не е отстранен  Според публикации в медиите и директорът на Института за изследване на населението и човека проф. Антоанета Христова имала фирма, както и участие в неправителствената организация \"Институт за политика\" заедно с бившия депутат от \"Атака\" и настоящ докторант Калина Крумова. На въпрос на журналисти защо тя не е отстранена от общото събрание обясниха, че е прекратила участието си в тези дружества за 3 дни. От ръководството на БАН допълниха, че проверката на този случай продължава, както и че нарушението на устава не е единственият мотив за отстраняването на проф. Брънзов. Според министъра на образованието и науката Красимир Вълчев решението за отстраняване на директора на НИМХ в тази ситуация било абсолютно неуместно. Той припомни, че в момента министерството прави одит в института, за който било съгласно и ръководството на БАН. Юридически спънки пред раздялата Министър Вълчев призова БАН и НИМХ да спрат с личните нападки, за да започне процедурата по изваждане на института от структурата на академията. Той поиска да бъде избран и временно изпълняващ длъжността директор на института, за да не спре прогнозата за времето през следващата седмица. От ръководството на БАН чакат метеоролозите утре да предложат свой кандидат. Изваждането на института от БАН не може да стане без официално решение на общото събрание за неговата трансформация, обяви още министърът. От ръководството на БАН пък искат да има официално решение на правителството, за да действат. То пък не може да бъде взето преди тяхното, за да се следва принципът на правоприемственост. Ако БАН не вземе решение, изваждането на института може да стане чрез законови поправки, обяви Красимир Вълчев. По думите му целта е това да стане до 1 януари. Най-вероятно НИМХ ще бъде структура към Министерството на образованието и науката.", "date": "2018.09.12", "title": "Скандалите в БАН стигнаха до \"разкрития\" за конфликт на интереси на шефа на метеоролозите"}
{"url": "https://www.dnevnik.bg/sviat/2018/09/12/3309844_novata_kriza_v_arjentina_vrushta_interesa_kum/", "text": "Мъже чакат край вратата с метална решетка на благотворителна кухня в бедняшки квартал, надявайки се да получат малка порция говеждо и картофено пюре. На пазар за бартерна размяна жена се опитва да убеди друга да вземе умалелите обувки на внучките ѝ. Аржентинците се борят с кризата, засегнала икономиката им, която някога бе сред най-проспериращите в света. Цените на потребителските стоки бързо вървят нагоре, безработицата е висока, а аржентинското песо се срива, връщайки мъчителните спомени от икономическия крах през 2001 г., който тласна милиони аржентинци в бедност. Все повече хора пристигат пред благотворителната кухня \"Щастливи деца\" в гетото \"Вия 1-11-14\", където персоналът се опитва да пълни икономично купите с гореща яхния, тъй като на опашката са се наредили много повече хора от очакваното. \"Градските власти ни дават пари за 440 порции на ден, но сме принудени да подготвяме по-малки порции, така ще можем да получим ядене за 600 души\", казва Синтия Гарсия, която управлява кухнята. Икономиката на Аржентина понесе редица удари. Първо, тежка суша удари реколтата на третия по големина производител на соя и царевица в света. Ситуацията се влоши от началото на първото тримесечие на 2018 година, когато световните цени на петрола се повишиха, а вдигането на водещите лихви в САЩ накара инвеститорите да изтеглят долари от Аржентина. Това изнерви аржентинците, които трупаха долари като предпазен буфер, откакто икономиката се срина през 2001 г., а засилилата се тенденция да се купуват вече намалелите долари пък тласна надолу стойността на песото. Въпреки няколкото повишения на водещата лихва, обявени от аржентинската централна банка, песото загуби над половината от стойността си за по-малко от година. На президента Маурисио Макри му се наложи да иска заем от 50 млрд. долара от Международния валутен фонд. Миналата седмица той обяви поредица мерки за икономии, включително нови данъци върху износа и премахване на няколко министерства. Той заяви, че ще преразпредели повече икономическа помощ и ще активизира мерките за хранително подпомагане на бедните аржентинци. С безработица от около 9% и скачащи потребителски цени някои жители на страната отново се обръщат към клубовете за бартер, които се появиха за първи път при срива преди почти две десетилетия. Сриващото се песо вдигна цените на горивата, а те пък увеличават транспортните разходи. Това засегна цените на храните в страна, където повечето зърнени и други храни се транспортират с камиони. Очаква се инфлацията да достигне годишен темп от над 40% тази година, прогнозира централната банка. \"За да направя понички преди месец, давах по 150 песо (близо 4 долара) за олио и седем торби брашно. Сега това струва над 400 песо\", оплаква се Гладис Хименес. Родената в Парагвай Хименес е сред хората, които разчитат на благотворителната кухня \"Щастливи деца\" в квартала \"Вия 1-11-14\", където са натъпкани десетки хиляди аржентинци и имигранти от съседни страни. Цената на говеждото също се е увеличила в страната, която е сред водещите световни потребители на месо. Никол Алкосер, тийнейджърка, която участва в доброволческа инициатива за раздаване на храната в бедняшкия район, разказва, че навремето е ядяла пържола всеки ден. \"Сега веднъж на четири месеца\", въздъхва тя. Заради бързото поевтиняване на песото търговците често вдигат цените, което предизвиква гнева на хората. Някои жители на гетото си спомнят, как когато песото неотдавна поевтиня с 40% спрямо долара, се наредили пред малки местни магазини, но продавачите отказали да им продават. \"Казах на съпруга ми: хайде да отидем да пазаруваме. Всички се вбесиха, като видяха, че магазините са затворени. Спомням си мародерстването през 2001-ва (...) мисля, че това ще се случи отново\", разказва Марта Билбао. Кризата преди 17 години бе толкова тежка, че всеки пети аржентинец остана без работа, а над половината население изпадна в бедност. Песото, което бе обвързано с долара, загуби около 75% от стойността си. Банките замразиха депозитите и се барикадираха зад метални плоскости, когато хиляди протестиращи неуспешно се опитаха да изтеглят спестяванията си. Над 20 души загинаха при протестите и грабежите, които заляха Аржентина през декември 2001 г., когато третата по големина икономика в Латинска Америка отслабна и в крайна сметка обяви дефолт по дълг от над 100 млрд. долара. Сегашните икономически проблеми са далеч от онзи колапс. Анализатори обаче предупреждават, че бедността, която обхваща около една трета от населението, ще се засили тази година, а икономиката ще потъне. Тези прогнози силно се разминават с обещанията на Макри. Консервативният президент пое властта през 2015 година, обещавайки да съживи слабата икономика и да сложи край на бедността. Макар пропазарните му реформи първоначално да бяха хвалени от международните инвеститори като поставящи основите за растеж, те причиниха проблеми на бедните в страната и провокираха вълнения сред работниците. Откакто дойде на власт, Макри съкрати хиляди държавни служители и намали енергийните субсидии, което вдигна сметките за комунални услуги и оскъпи автобусните билети. Той отмени и валутния контрол, въведен от предишното правителство, допринасяйки за рязкото обезценяване на песото. Много от бедните в Аржентина живеят в квартали, известни като \"села на мизерията\", често лишени от достъп до транспорт, течаща вода или канализация. Северните региони на Аржентина страдат от хронично високи нива на недохранване на децата, въпреки че страната остава водещ световен доставчик на зърно. На бартерния пазар в покрайнините на Буенос Айрес са се събрали десетки жени, за да изтъргуват всичко - от панталони и козметика до играчки, торби ориз и олио. \"Върнахме се към същото като преди. Върнахме се към бартера\", споделя Лусия де Леон, която на своята маса е изложила консервирани храни и стари обувки. /БТА", "date": "2018.09.12", "title": "Новата криза в Аржентина връща интереса към благотворителните кухни и пазарите за бартер"}
{"url": "https://www.dnevnik.bg/bulgaria/2018/09/12/3309945_zasileni_merki_za_sigurnost_obeshta_mvr_na_purviia/", "text": "Целият наличен състав на МВР ще бъде в училищата в страната по повод първия учебен ден. Освен униформени за сигурността на децата и родителите ще се грижат и цивилни полицаи, съобщи МВР. Заедно с \"Охранителна полиция\" в опазването на обществения ред ще се включат и екипи на \"Пътна полиция\". На 17 септември първият учебен звънец ще бие в над 2400 училища в България. За ученици Научи се да се пазиш сам на пътя.  Провери заедно с родителите си кой е най-безопасният и кратък маршрут до училище. Припомни си правилата за пешеходци. пресичай на зелено! Движи се по тротоара и използвай подлезите и надлезите за пешеходци! Върви по банкета, отляво, срещу автомобилното движение! Използвай светлоотразителна жилетка или елементи, закрепени за облеклото или раницата. Дори да закъсняваш за училище, не нарушавай правилата за движение на пътя. На натоварено кръстовище пресечи с основната група пешеходци или с друг по-възрастен човек. Обсъди с родителите си кои са хората, към които може и трябва да се обърнеш за помощ, ако настъпи пътен инцидент. Запамети номерата им в телефона си. Преди началото на учебната година заедно с родителите си провери изправността на колелото. Припомнете си заедно най-безопасния маршрут до училище. Преговорете заедно основните правила за движение на велосипедистите. велосипедът е пътно превозно средство, а велосипедистът е водач и за него също важат правилата за движение; до 12-годишна възраст велосипедистите трябва да се движат по тротоара, а на платното за движение може да управляват колело само с придружител, навършил 16 години; навършилият 12 години велосипедист трябва да кара колелото си възможно най-вдясно на платното за движение; велосипедистът трябва да укаже с ръка накъде ще завие или ако иска да спре, но задължително трябва да се убеди, че не го застрашава друго превозно средство. Винаги носи светлоотразителна жилетка и други светлоотразителни елементи, закрепени за дрехите, ученическата раница или на подходящи места на колелото. Дори да закъсняваш за училище, не преминавай на червено на светофара, защото лесно може да причиниш катастрофа и да пострадаш в нея. Помни, че при катастрофа трябва да позвъниш на родителите си, за да подадат те сигнал в полицията на телефон 112, или сам да направиш това. За родители Децата не са възрастни! Най-важна е безопасността на твоето дете. Детето е уязвимо, когато е само на пътя, без наблюдение и контрол от възрастен. Преди началото на учебната година уточнете заедно най-безопасния и кратък маршрут до училище. Преминете заедно неколкократно по маршрута. Завършете прехода с тест дали пътят е запомнен. В началото и в края на учебния ден се погрижи лично или чрез друг възрастен роднина или близък да изпратиш и посрещнеш детето си до/от училищния вход. Винаги разговаряй с детето за правилата за безопасно поведение на пешеходците и пътниците. Винаги бъди за пример и не прави компромиси на пешеходната пътека, когато светофарът свети червено. При възможност купи светлоотразителна жилетка или елементи, които закрепи за облеклото или ученическата раница на детето. Предварително се разберете към кого може и трябва да се обърне за помощ детето, ако не си наблизо. Запамети в телефона му номерàта на хората, на които може да се довери. Провери дали използваната обезопасителна система за деца е изправна. Използвай обезопасителната система за деца дори училището да е близо и да ти се струва, че няма нужда от това. Инцидентите се случват за миг, който може да коства живота или здравето на собственото ти дете. Докато пътувате, обсъждайте поведението на останалите участници в движението. Бъди за пример и не допускай компромиси, като нарушаваш правилата на пътя. Преди началото на учебната година припомнете заедно най-безопасния и кратък маршрут до училище. Припомнете си заедно правилата за движение на пешеходците. Настоявай на светофара детето ти винаги да пресича на зелено. Насърчавай го винаги да се движи по тротоара и да използва подлезите и надлезите за пешеходци. Обърни внимание на детето си, че при движение по банкета пешеходецът трябва да е отляво, срещу автомобилното движение. Настоявай убедително, че дори да закъснява за училище, детето трябва да спазва правилата на пътя, за да не попадне в катастрофа. Препоръчай на детето си на натоварено кръстовище да пресече с основната група пешеходци или с друг по-възрастен човек. Коментирайте актуални събития, свързани с катастрофи и последиците от тях. При възможност купи светлоотразителна жилетка или елементи, които се закрепват за облеклото или ученическата раница. Актуализирай списъка на хората, към които може и трябва детето да се обърне за помощ, ако настъпи пътен инцидент. Предложи му да запамети в телефона си номерàта на хората, на които може да се довери. Преди началото на учебната година прегледайте техническата изправност на колелото. Уточнете най-безопасния маршрут до училище. Преговорете основните правила за движение на велосипедистите. Велосипедът е пътно превозно средство, а велосипедистът е водач и за него важат правилата за движение; до 12-годишна възраст велосипедистите трябва да се движат по тротоара, а на платното за движение може да управляват колело само с придружител, навършил 16 години; когато са навършили 12 години, децата трябва да карат колелото си възможно най-вдясно на платното за движение; за да предприемат маневра или да спрат, трябва да укажат с ръка посоката и задължително да се убедят, че не ги застрашава друго превозно средство. Обсъждай с детето си случки, свързани с пътни инциденти с велосипедисти и последиците от тях. Настоявай детето ти винаги да носи светлоотразителна жилетка и други светлоотразителни елементи, закрепени за дрехите, ученическата раница или на подходящи места на колелото. Напомняй на детето си, че при пътен инцидент трябва незабавно да ти позвъни, за да подадеш сигнал в полицията на телефон 112, или да направи това самò. За шофьори Децата са част от движението пътя и още се учат да се пазят сами. Винаги спазвай ограниченията на пътя. Те са, за да предпазят децата и теб от пътен инцидент. Винаги бъди в готовност да спреш. Обикновено децата се движат на групи, но често някое от тях изостава, а после бърза да настигне другите и забравя, че е на пътя и че там има други правила. Винаги помни, че децата не са възрастни. Тяхното поведение не е логично и не е адекватно. Никога не спирай върху пешеходната пътека. Това кара децата да търсят друго място за пресичане на пътното платно и се оказват в риск от катастрофа. Винаги се движи с по-ниска скорост от разрешената. Децата се движат към или стоят на спирките на групи и разговарят, без да забелязват, че са слезли от тротоара и са опасно близо до автомобилния поток. Винаги бъди в готовност да спреш. Нерядко децата променят решението си в последния момент и неочаквано и изненадващо сменят посоката си на движение тичешком. В тези ситуации те не помнят правилата за безопасно поведение. Винаги давай предимство на децата, които пресичат на пешеходна пътека. Ако зад теб има друг автомобил, подай разбираем за водача му знак, че също трябва да спре и да изчака преминаването на децата. Винаги бъди толерантен към деца велосипедисти. Никога не забравяй, че те нямат напълно изградени навици и може внезапно да предприемат маневра, без да укажат това с ръка. Ако забележиш неправилно или рисково поведение, спри и обясни на детето до какви последици може да се стигне. При катастрофа на пътя подай сигнал на телефон 112.", "date": "2018.09.12", "title": "Засилени мерки за сигурност обеща МВР на първия учебен ден"}
{"url": "https://www.dnevnik.bg/sport/2018/09/12/3309962_pomnite_li_bojinov_ili_kak_golemite_medii_otraziha/", "text": "Изненадващо или не, но  Валери Божинов вече е футболист на \"Ботев\" (Враца) . А новакът в Първа лига не трябваше да чака дълго, за да усети първите ползи от привличането на бившия национал. Трансферът бързо привлече вниманието и на някои от водещите медии. \"Някой помни ли Валери Божинов\", попита Би Би Си. Сайтът обясни, че досега в кариерата си Божинов е имал 14 клуба, като е играл в Италия, Англия, Португалия, Сърбия, Китай, Швейцария и България.  Посочва се също, че за последно нападателят е бил част от хърватския \"Риека\". \"Невероятно е да си припомним, че някога той беше смятан за един от най-обещаващите футболисти в Серия А и стана най-младият чужденец с мачове в първенството, когато беше на 15 години\", допълва Би Би Си. В същия стил и \"Ройтерс\" отразява новината. Сайтът цитира и изказването на 32-годишния футболист, който  заяви, че все едно е в Ню Йорк . \"На 32 съм, но все още обичам футбола. Това е моята страст и това е подходящото място за мен\". В изказване за \"Дарик\" Божинов каза, че \"Ботев\" (Враца) разговаря и с друг бивш национал - Владимир Гаджев.", "date": "2018.09.12", "title": "Помните ли Божинов, или как големите медии отразиха трансфера на нападателя във Враца"}
{"url": "https://www.dnevnik.bg/evropa/2018/09/12/3309758_jan-klod_junker_-_bezgrijen_kral_ili_izkusen_veteran/", "text": "Гърция. Миграция. Брекзит. Начело на Европейската комисия от 2014 г., Жан-Клод Юнкер произнесе днес  последната си годишна реч за състоянието на съюза , след като успя да премине през \"мултикризата\" на ЕС, демонстрирайки овладяно изкуство на компромиса и спокойствие, присъщо на истински ветеран. Всъщност обаче - опонират критиците му - консенсусният прагматизъм на люксембургския политик олицетворява единствено безсилието на ЕС. Зад привидното му добродушие и шеговит нрав се крие сложна, своеобразна, дори противоречива личност; дългият живот в политиката не му е донесъл само приятелства. Роден в следвоенна Европа на 9 декември 1954 г. в семейство, понесло изпитанията на световния конфликт, той се изживява като приемник на бащите основатели, макар че е принуден да поусмири федералисткия си плам пред лицето на държавите-нации и евроскептицизма. Неговото кредо е \"Европа е способна на велики неща, щом успее да обедини своите сили и енергии\". Юнкер знае добре какво говори, защото е роден в Люксембург, най-малката страна - основателка на ЕС, на кръстопътя между Изтока и Запада, между Севера и Юга на Стария континент. И неизменно следи с внимание живота на малките държави под \"диктата\" на големите. Бивш премиер на Великото херцогство (1995-2013 г.), той поддържа тесни връзки с всички европейски лидери още от времето на Франсоа Митеран и Хелмут Кол, когото наричаше \"свой наставник, свой приятел, самата същност на Европа\". \"Пъстра политическа дъга\" При все че идва от семейство на християндемократи, той \"сам по себе си е пъстра политическа дъга\", обобщава европейски източник. Син на работник металург, става \"възможно най-социалистическият християндемократ\", както казва за него Даниел Кон-Бендит. Свикнал да прави \"широки коалиции\" със социалдемократите, с които е управлявал практически винаги, люксембургският политик неизменно проявява изострен усет за комуникация с преговори и баланс. Той за пореден път прояви тактически умения, като успя за всеобща изненада  да изтръгне в края на юли търговско примирие  с Доналд Тръмп в Белия дом. Поглеждайки хитро иззад очилата си на бюрократ, той внушава опасения с язвителния си хумор и прямота, щедро сипейки остроумия и хапливи закачки. Но обладан от мисълта за упадъка на Европа (\"в края на този век ще сме 4 на сто от световното население\"), той е прочут също така със споделяните \"съмнения\", с меланхолични настроения, мрачни предсказания и моменти на избухливост. Когато встъпи в длъжност на 1 ноември 2014 г., амбицията му бе да възвърне вярата на обществата в европейския проект благодарение на усилията на Европейската комисия с подчертано \"политически\" характер. Но ето че днес той планира безпрецедентна раздяла  с една от държавите членки . Това не е първото изпитание за него. През годините той изживява дълбоката трансформация на общността, провала на конституционния договор през 2005 г. и влизането в сила на Договора от Лисабон четири години след това. После идването на единната валута, дълговата криза и спасяването на еврото - задача, на която се посвещава начело на Еврогрупата (2005-2013 г.), обединяваща \"великите ковчежници\" от еврозоната. \"Малко сиво човече\" Някои го харесват. \"Това е точният човек на точното място. Познаваме Жан-Клод като човек емоционален, отворен, изградил здрави лични връзки, човек открит, който говори без недомлъвки\", отбелязва неговият приемник на премиерския пост в Люксембург Ксавие Бетел. Други пък не го обичат - например Ева Джоли, евродепутат от Зелената партия, която връхлита с нападки председателя на еврокомисията в обвинителна реч, озаглавена \"Вълкът в кошарата\". \"Той се представя за привърженик на Делор, но за разлика от него е човек, приспособил се към европейското безсилие, един безгрижен крал\", критикува го тя, наричайки Юнкер \"Господин Никой\" и \"малко сиво човече\". Мнозина го упрекват, че като премиер на Люксембург тайно е раздавал данъчни преференции на транснационални компании (аферата \"Люкслийкс\"). От друга страна го знаят и като човек неудобен, с предизвикателно поведение. Заклет пушач с разклатено здраве, той си пада и по чашката, твърдят упорити слухове. През юли Юнкер оправдава с ишиас  несигурната си походка  преди празнична вечеря, давана от НАТО. Той сам признава, че е \"злопаметен\". Има си черно бележниче, което нарича \"Малкият Мориц\", и от 30 години си записва \"всеки път щом някой го излъже\", както споделя през лятото на 2016 г. пред белгийския всекидневник \"Соар\". И е твърдоглав: неотдавна видяхме как брани със зъби и нокти  оспорваното назначение на своята дясна ръка Мартин Зелмайер  за административен шеф на Европейската комисия. Политик до мозъка на костите си, той отказва да говори за политическо \"завещание\", макар да отправи сигнал, че няма да се бори за втори мандат след 2019 г. /БТА", "date": "2018.09.12", "title": "Жан-Клод Юнкер - \"безгрижен крал\" или изкусен политик ветеран"}
{"url": "https://www.dnevnik.bg/bulgaria/2018/09/12/3309986_stotici_protestiraha_zaradi_pregazeniia_martin/", "text": "Стотици граждани на Варна се събраха днес пред сградата на общинската администрация, за да поискат справедливост за прегазения вчера на пешеходна пътека 38 годишния балетистът в Държавната опера във Варна Мартин Чикалов. Виновният шофьор напуснал мястото на инцидента, като се е предал в полицията на следващия ден, съобщиха от прокуратурата. Той е задържан за срок до 72 часа, като след изтичането им ще бъде поискано да остане в ареста. Повдигнато му е обвинение за причиняване на смърт по непредпазливост, като наказанието е лишаване от свобода от 3 до 15 години. Назначени са експертизи, включително са взети проби от водача за употреба на наркотици, резултатите от които предстои да излязат. Днес, по време на протеста си, колегите на Чикалов поискаха прокуратурата да свършат работата си, тъй като според тях случилото се трябва да бъде квалифицирано като убийство, а не като причиняване на смърт по непредпазливост, защото водачът е бил наясно, че нарушава ред правила и никога не е имал право да застава зад волана. Протестиращите обявиха, че ще внесат в общинската администрация списък с над сто рискови места в града. Те призоваваха КАТ да обезпечи охраната и безопасността им, тъй като те са опасни както за пешеходците, така и за велосипедистите. Само ден след трагичния инцидент с Мартин Чикалов около 18.05 ч. във вторник лек автомобил удари велосипедист на 60 години на автомагистрала \"Черно море\" при входа на Варна. Колоездачът се е движил в аварийната лента и е бил блъснат от \"Рено\", управлявано от мъж на 31 години. Пострадалият е бил настанен в болница, но по-късно е починал.", "date": "2018.09.12", "title": "Стотици протестираха заради прегазения Мартин Чикалов във Варна"}
{"url": "https://www.dnevnik.bg/sport/2018/09/12/3309432_mladejite_se_prostiha_s_nadejdite_za_klasirane_na/", "text": "Младежкият национален отбор по футбол до 21 години се прости с надеждите си да се класира за европейското първенство. Българските футболисти направиха нулево равенство с Черна гора и два мача преди края имат само илюзорни шансове да достигнат до финалите в Италия през 2019 г. България заема четвъртото място в група 9 с девет точки от осем мача. Франция отдавна си осигури място във финалите, като има пълен актив от 27 точки след девет двубоя. Словения е на втора позиция с 14 точки от осем срещи. Казахстан е трети с 10 точки, но вече е елиминиран от битката за класиране на Евро 2019, тъй като е изиграл девет мача. Черна гора и Люксембург заемат последните две места съответно с пет и четири точки. Българският отбор има шанс единствено за класиране на бараж. Toй обаче е минимален, тъй като дори да изпреварят Словения, възпитаниците на Антони Здравков почти сигурно няма да попаднат сред четирите най-добри втори отбора, които ще участват в баражите. В оставащи си два мача националите ще гостуват на Словения на 12 октомври и на Люксембург на 16 октомври. Последният двубой на Словения е гостуване на Франция. При определянето на най-добрите втори отбори се изваждат точките, спечелени срещу последния отбор в групата.", "date": "2018.09.12", "title": "Младежите се простиха с надеждите за класиране на европейското по футбол"}
{"url": "https://www.dnevnik.bg/tehnologii/2018/09/12/3309293_epul_predstavia_dnes_novite_modeli_iphone_i/", "text": "Отново е септември и технологичният свят е вперил очи към \"Епъл\" (Apple). Традиционно за този период от годината компанията представя новите си модели телефони iPhone, както и други продукти, върху които са работили инженерите ѝ. Първата в историята на борсите  фирма с пазарна капитализация над 1 трилион долара  организира днес специално събитие в офисите си в Калифорния, в което участие ще вземе изпълнителният директор на компанията Тим Кук. Очаква се на него да бъдат представени три нови модела iPhone, преработен вариант на iPad Pro, смарт часовник Apple Watch с по-голям дисплей и нов лаптоп, който ще е сравнително по-евтин от останалите модели на \"Епъл\". Очакванията на феновете за чисто нов модел смартфон най-вероятно обаче няма да се сбъднат, прогнозира \"Блумбърг\". Вместо iPhone 11 на пазара ще се появят два модела iPhone 10S. Те ще са с различна големина на екрана, като ще са обособени в моделите iPhone 10S Plus и iPhone 10S Max. По първоначални данни \"Епъл\" ще добави някои новости в характеристиките им като нови материали за корпуса на телефона, нови цветове, по-бързи процесори и начини за пестене на енергия. Камерите също трябва да са подобрени, за да отговарят на конкуренцията на новите модели на Huawei. Третият нов смартфон, който компанията ще пусне на пазара, е iPhone 10C, който ще е по-евтин. Той ще се различава от iPhone 10 по дисплея, който ще е LED, а не OLED. Експерти предполагат, че цената на този модел ще е между 700 и 750 долара. На събитието днес трябва да бъде представено и четвъртото поколение на смарт часовника Apple Watch. Неговият екран ще е значително по-широк. Нов модел лаптоп би трябвало също да бъде представен. Той ще бъде в по-евтиния ценови сегмент.", "date": "2018.09.12", "title": "\"Епъл\" представя днес новите модели iPhone и четвъртото поколение на смарт часовника си"}
{"url": "https://www.dnevnik.bg/sviat/2018/09/12/3309255_germanskite_piloti_na_raiuner_zapochvat_nova/", "text": "Германските пилоти на  \"Райънер\" (Ryanair)  стачкуват днес, като протестът ще засегне всички полети, излитащи от страната до четвъртък рано сутринта. От ръководството на авиокомпанията уточниха, че става въпрос за 150 полета. От летище \"София\" обявиха, че стачката засяга само два полета - от Берлин до София, кацащ в 18 часа, и от София до Берлин, който по разписание трябваше да излети в 18.45 часа. \"Въпреки че стачката в началото на август изпрати ясен сигнал, преговорите все още са в застой\", коментира преговарящият от страна на профсъюза VC ( Vereinigung Cockpit) Инголф Шумахер. Миналия месец  пилоти от пет европейски държави  стачкуваха срещу  ирландската компания , променяйки разписанието за транспорта на около 55 000 пътуващи в пика на летния сезон. Очаква се протестите да продължат, след като седем профсъюза на  кабинния екипаж  от пет държави заплашиха миналата седмица да стачкуват и през септември, освен ако условията им на труд не се подобрят. \"Вече предложихме местни договори и по-високи заплати, така че няма оправдание за по-нататъшни прекъсвания. Призоваваме германските ни пилоти да работят тази сряда\", гласеше изявлението на \"Райънер\".", "date": "2018.09.12", "title": "Германските пилоти на \"Райънер\" започват нова 24-часова стачка"}
{"url": "https://www.dnevnik.bg/evropa/2018/09/12/3308990_federalna_granichna_policiia_kakvo_shte_predloji/", "text": "Създаване на истинска европейска гранична полиция и превръщане на контрола върху нелегалната миграция в компетентност на общността. Това ще бъде ключовата част от речта на Жан-Клод Юнкер за състоянието на съюза, която той ще произнесе днес пред Европейския парламент в Страсбург, пише испанският вестник \"Ел Паис\". Според ежедневника  речта на председателя на Европейската комисия  ще бъде придружена от представянето на няколко законодателни проекта, включително за създаването на европейска служба за гранична и брегова охрана с нови правомощия, които в момента принадлежат на националните власти. Новата служба ще може да се намесва в трети страни и да участва в операциите по връщане на нелегални мигранти. Подобно предложение се обсъжда от години, но досега срещаше силна съпротива в няколко държави, особено на юг, които се притесняват да отстъпят от правомощията си по подобен чувствителен въпрос. Според \"Ел Паис\" обаче еврокомисията смята, че  скорошната криза , предизвикана от отказа на Италия да позволи на спасени в морето мигранти да слязат на нейна територия, е показала, че управлението на миграционните потоци на национално ниво не работи и трябва да бъде заменено от централизирано. Сегашната Европейска гранична и брегова охрана има разположени 1500 гранични служители и тяхната намеса зависи от молба на държавите членки и от сътрудничество с националните сили. Брюксел вече предложи тя да достигне 10 хил. служители преди 2020 г., а очакваното днес предложение ще й даде централизирано управление и по-широки правомощия. Очаква се Юнкер да представи също анализ на свършеното досега от комисията в нейните десет приоритетни области и да посочи какво тя възнамерява да постигне до края на мандата си през 2019 г. След това думата ще вземат лидерите на политическите групи, които ще дадат своята оценка за работата на комисията до този момент и ще изложат своята гледна точка за приоритетите на ЕС.  Това ще бъде последната такава реч на Юнкер преди  изборите за Европейски парламент  през май и  преди да изтече мандатът на сегашната Европейска комисия  през есента догодина. Ежегодното изказване на Юнкер засяга предизвикателствата и бъдещите планове на ЕС. Акцентът в  миналогодишното си обръщение на Юнкер  бе \"повече интеграция\".", "date": "2018.09.12", "title": "Европейска гранична полиция: какво ще предложи Юнкер в последната си реч за състоянието на съюза"}
{"url": "https://www.dnevnik.bg/bulgaria/2018/09/12/3309260_kabinetut_shte_obsudi_uvelichenieto_na_bjudjetnite/", "text": "Министерският съвет ще обсъжда днес какви са възможностите за повишаване на бюджетните заплати с 10% от 1 януари 2019 г. Това съобщи вчера премиерът Бойко Борисов. Според министър-председателя увеличението не трябва да става на парче за отделни приоритетни сектори, какъвто беше подходът тази година, защото се създавало впечатлението, че останалите \"не са важни\". По закон правителството трябва да е готово с проектобюджета си за догодина на 31 октомври.", "date": "2018.09.12", "title": "Кабинетът ще обсъди увеличението на бюджетните заплати"}
{"url": "https://www.dnevnik.bg/sviat/2018/09/12/3306801_kakvo_vladeiat_v_siriia_asad_turciia_buntovnicite/", "text": "Докато силите на сирийското правителство се подготвят за битката за провинция Идлиб, зоните на влияние на бунтовници и чужди сили в страната изглеждат ясно очерптани след 7 години и половина война. \"Ройтерс\" обобщава разположението на различните участници в конфликта в Сирия. В началото на конфликта Сирия беше сложна мозайка от зони под контрола на враждуващи групи. В последните години обаче сраженията \"опростиха\" границите и страната сега е разделена на няколко зони на контрол, пише агенцията. Зони под контрола на правителството В най-трудните си моменти през 2015 г. президентът Башар ал Асад и режимът му контролираха по-малко от една пета от Сирия. Откакто Русия влезе във войната обаче, обширни райони от Сирия се оказаха под контрола на Дамаск. В момента това е в сила за над половината от територията на страната. Сред правителствените зони на контрол са най-населените райони на Сирия - големите градове, крайбрежието, границата с Ливан  и по-голямата част от тази с Йордания , както и централната сирийска пустиня  и основните газови находища . Бунтовниците Бунтовническите групи, които директно са подкрепяни от чуждестранни военни сили, сега контролират само северозападния район, който обхваща по-голямата част от провинция Идлиб и малки части от съседните Латакия, Хама и Алепо. Най-силна в района е  \"Хайят Тахрир ал Шам\"  - джихадиски съюз, оглавяван от бившия официален клон на \"Ал Кайда\" в Сирия (известен някога като \"Ан Нусра\") и считан за терористична организация от ООН, САЩ и Турция. Анкара също събра няколко от другите по-големи бунтовнически групи в конкурентен съюз - Националния фронт за освобождение. В района, който граничи с Турция, живеят около 3 млн. души, половината от които вече са избягали от домовете си според ООН. Сред тях са  над половин милион от други бунтовнически анклави , избрали да бъдат откарани там с автобуси съгласно сделки, с които бунтовниците се предадоха, а не да се върнат под управлението на Асад. Турция, Русия и Иран се съгласиха преди година да направят Идлиб \"зона за деескалация\", за да ограничат сблъсъците. Условията на сделката обаче така и не бяха оповестени, а и тя не обхващаше джихадистките групи. В района има множество наблюдателни пунктове на турската армия по линията между бунтовтическите и правителствените сили. Турция проведе две кампании си в Сирия през 2016 и 2018 г. в подкрепа на сирийски бунтовнически групи и си  изгради дъга от територия по границата  от Африн на запад, където се среща с бунтовническата зона в Идлиб, до р. Ефрат на изток. Турция  помогна на бунтовниците там да изградят  местна администрация и полицейски сили, да отворят училища и болници и създаде клонове на собствената си пощенска система и други публични услуги. Макар групите, които подкрепя в района, да се противопоставят на Асад, те не са се сражавали директно срещу правителството, откакто Турция започна офанзивите си. Подобно на Идлиб този район е дестинация за бойци и цивилни от други анклави, предали се на правителството, включително Източна Гута. Кюрдски групи обвиняват Турция и буновниците, че разселват хора в други части на Сирия в домове, иззети от кюрди, избягали при турската офанзива в Африн през февруари. Турция и бунтовниците отричат това. Армията на САЩ изгради база в \"Ат Танф\" през 2016 г., дълбоко в пустинята близо до границите с Йордания и Ирак, заедно с бунтовническата група \"Магауир ал Таура\". Базата е близо до магистралата Дамаск-Багдад, голяма стратегическа награда за Асад, и американската армия запази значителен периметър около нея, като удря всякакви сили, които опитат да се придвижат по пътя или към базата. Сирийските демократични сили и съюзниците им Водените от кюрди Сили за защита на народа (YPG) овладяха голяма част от Североизточна Сирия през 2012 г., след като правителствени сили се изтеглиха, за да се сражават с бунтовници на запад. Докато \"Ислямска държава\" напредваше през 2014 г., YPG се присъединиха към други групи, за да ги сдържат, подкрепяни от САЩ. Те създадоха Сирийските демократични сили (SDF) от кюрдски и арабски паравоенни организации, подкрепяни от САЩ и съюзниците им. Сега SDF контролира почти една четвърт от територията на Сирия източно от Ефрат, включително бившата \"столица\" на \"Ислямска държава\" Ракка и част от най-големите нефтени полета на страната. Силите също така завзеха района около Манбидж, западно от Ефрат, през 2016 г. Зоната създава напрежение с Турция, която счита YPG и SDF за разклонения на  Кюрдската работническа партия (ПКК) , с която се сражава на турска територия. Манбидж е под контрола на местни паравоенни организации, свързани със САЩ, и  е обект на преговори  между Турция и САЩ. \"Ислямска държава\" Групата на определен етап контролираше по-голямата част от Източна Сирия, но през 2016 и 2017 г. кампаниите на правителството и SDF ѝ отнеха почти цялата територия. Сега в нейни ръце е малка ивица по северния бряг на Ефрат, близо до границата в Ирак, заедно с два пустинни района в централна Сирия. \"Ислямска държава\" обаче показа  способността си да започва внезапни атаки , въпреки че загуби т. нар. халифат.", "date": "2018.09.12", "title": "Какво владеят в Сирия Асад, Турция, бунтовниците, САЩ и кюрдите"}
{"url": "https://www.dnevnik.bg/sport/2018/09/12/3309304_svetovnoto_po_voleibol_produljava_s_pet_macha_v/", "text": "С по пет мача в България и Италия ще започне същинската част на световното първенство по волейбол. В неделя  турнирът беше открит с убедителна победа на България срещу Финландия , а в Рим под открито небе италианците не срещнаха проблеми срещу Япония. На игрището в зала \"Конгресна\" във Варна ще излязат останалите съперници на България в група D. В 17.00 часа ще играят Иран и Пуерто Рико, а от 20.30 световният шампион Полша започва защитата на титлата си срещу Куба. В Русе участието си в турнира стартират два от основните фаворити за трофея - олимпийският шампион Бразилия и Франция. \"Петлите\", които в последните четири години спечелиха два пъти Световната лига, откриват  програмата  в \"Арена Монбат\" от 14.00 часа срещу Китай. Единственото притеснение за селекционера Лоран Тили е физическото състояние на голямата звезда на тима Ървин Нгапет, който се възстановява от контузия в коремната област. \"Тук в Русе потокът е изключително труден, с много класни съперници. Предстоят тежки битки. Ние играем мач за мач и естествено преследваме победи и продължаване напред в шампионата\", заяви Тили.  Програмата в Русе продължава с мач между Холандия и Канада от 17.00 часа, а в късния мач от 20.30 бразилците излизат срещу Египет. Четири от петте мача във Варна и Русе ще бъдат излъчени в каналите на националната телевизия, като единствено двубоят Иран - Пуерто Рико няма да има телевизионно покритие. В навечерието на първите мачове в Русе селекционерите на отборите от група В отчетоха добре свършената работа от организаторите. \"Залата в Русе е много хубава и предразполага всички да дадат най-доброто от себе си, за да се получи волейбол от високо ниво\", заяви наставникът на холандците Гидо Вермюлен. \"От името на Канада и на целия ни отбор поздравявам Русе. В този град има отлични условия за един такъв голям форум като световното първенство по волейбол за мъже\", каза селекционерът на Канада Стефан Антига. Основният фаворит за световната титла  Русия ще започне участието си в турнира с мач срещу Австралия от 18.00 часа в Бари. В най-интересния двубой за деня от 21.30 часа се изправят отборите на САЩ и Сърбия.", "date": "2018.09.12", "title": "Световното по волейбол продължава с пет мача в България"}
{"url": "https://www.dnevnik.bg/sviat/2018/09/12/3309286_kak_rusiia_se_bori_za_vliianie_v_afrika/", "text": "Западните дипломати се оказват неподготвени за африканската офанзива на Русия, която предлага оръжия и военни услуги срещу дипломатическа подкрепа и договори за добив на ресурси, които да получат руски компании,  пише британският в. \"Гардиън\" . През 2018 г. има редица такива примери, докато руски представители обикалят столици на африкански държави и предлагат оръжия и услуги. Вниманието към руските действия в Африка обаче бе привлечено от убийството на  трима журналисти в Централноафриканската република , разследвали най-голямата частна военна компания в Русия - \"Вагнер\". \"Гардиън\" отбелязва, че макар случилото се в ЦАР да е изключение и страната да е привлякла погледи след пристигането на 175 руски наемници и военни отвъд оръжейните доставки, развитията там са емблематични за усилията на Москва. \"Официалната версия е, че руското правителство и ЦАР имат дълготрайно сътрудничество\", казва международен представител, който наблюдава отблизо случващото се в ЦАР от пристигането на руските съветници насам. \"Но, честно казано, ако някой беше казал миналата есен, че това ще се случи и че скоро ще има толкова руснаци на терен, никой нямаше да повярва.\" Друг източник потвърждава, че всичко действително се е случило твърде бързо - от слуховете, че руснаците обучават силите за сигурност на президента Туадера до \"значимо руско присъствие\". Не става дума обаче само за присъствие на терен и оръжия - има притеснения, че Русия вече посредничи между властите в ЦАР и въоръжени бунтовници на преговори в Судан и така подкопава ролята, които има Африканският съюз в диалога. Редица столици Не само ЦАР е пример за разрастващия се интерес - руски представители като външния министър Сергей Лавров и председателя на Съвета на федерацията Валентина Матвиенко поведоха инициативата за споразумения за военно сътрудничество и в други страни. През март Лавров например посети Ангола, Намибия, Мозамбик, Етопия и Зимбабве, където подписа множество споразумения за икономически зони, проучвания за ресурси и военнотехническо сътрудничество. В кулоарите на срещата на върха на БРИКС пък директорът на службата за военнотехническо сътрудничество на Русия Дмитрий Шугаев пък обяви, че Русия ще подпише меморандум за сътрудничество и обучение с Общността за развитие на държавите от Южна Африка - общо 15 държави, между които Танзания, Република Южна Африка, Зимбабве, Намибия и др. Най-пресният пример е споразумението за планирана руска логистична база в Еритрея, която ще ѝ даде достъп до Червено море,  след като Джибути отказа да позволи това  на своя територия. Така Русия стана поредната държава,  побързала да се установи на територията на Африканския рог  в последните месеци. Споразумението бе обявено през септември. Активността на Русия на континента отново повдига въпроса, пред който са изправени и много западни правителства - за опасностите пред човешките права и сигурността при продаване на оръжия на режими, които са слаби или в конфликт. Интереси Външнополитически експерти отдават този интерес на изолацията от Запада, на наследството в отношенията от съветската ера, което Русия може да доразвие, и осъзнаването на икономическите и дипломатическите възможности. Русия  не може да предложи същото като Китай  (например стоки) на Африка, но може да съдейства за облекчаване на дългове и \"да се завърне в ниша, където е конкурентоспособна\" - оръжията, казва Пол Стронски от мозъчния тръст Carnegie Endowment for International Peace. Според Тиери Виркулон от Международната кризисна група има \"дълбока разлика\" със ситуацията от студената война - сега връзките с Кремъл са по-прикрити. Същевременно Русия възстановява и мрежите си от контакти от отминалата епоха, когато много млади активисти и борци за деколонизацията на Африка следваха в Москва.", "date": "2018.09.12", "title": "Как Русия се бори за влияние в Африка"}
{"url": "https://www.dnevnik.bg/evropa/2018/09/12/3309292_evroparlamentut_reshava_dali_da_zadeistva_procedura_za/", "text": "Европейският парламент ще гласува днес дали да задейства срещу Унгария процедура, която би лишила страната от правото й на глас в ЕС. Евродепутатите ще трябва да се произнесат  по резолюция , изискваща от съвета (страните членки) да \"констатира съществуването на ясен риск Унгария да извърши тежко нарушение на ценностите, на които се основава ЕС\" в рамките на чл. 7 от договора на ЕС. Докладът на евродепутата Джудит Сарджентини изброява \"безпокойствата\" на европарламента, които се отнасят до \"функционирането на конституционната и изборна система\", \"независимостта на съдебната власт\", \"корупцията и конфликтите на интереси\" и до различни индивидуални свободи, както и правата на бежанците. Това е първият случай, при който европарламентът се възползва от правото си на инициатива по тази тема. Задействането на  процедурата по чл. 7  се прави според обвързващи правила: освен с простото мнозинство от гласовете (376) резолюцията трябва да бъде подкрепена и от най-малко две трети от подадените гласове. Процедурата по чл. 7 се използва изключително рядко: тя беше задействана за пръв път в края на декември 2017 г.  срещу Полша  по инициатива на Европейската комисия. Досега еврокомисията е задействала срещу Унгария няколко наказателни процедури, за да покаже недоволството си от неспазването на законодателството на ЕС за правото на убежище, от закона, който криминализира оказването на помощ на мигранти, от закона за финансиране на неправителствени организации и закона за висшето образование. С твърдата си линия срещу имиграцията, авторитарния стил и антиевропейските позиции Виктор Орбан е въплъщение на популистката вълна, която залива Европа. ЕНП е умерена дясна формация, на която често задават въпроси за двойнственото й отношение към ултраконсервативния лидер,  отбелязва \"Франс прес\" .", "date": "2018.09.12", "title": "Европарламентът решава дали да задейства процедура за лишаване на Унгария от право на глас в ЕС"}
{"url": "https://www.dnevnik.bg/sviat/2018/09/12/3309470_edinstvenoto_funkcionirashto_letishte_v_tripoli_beshe/", "text": "Единственото функциониращо летище в либийската столица Триполи беше подложено на ракетен обстрел тази нощ, съобщи БТА, като цитира световните агенции. Няколко ракети били изстреляни срещу летището Митига, една от които паднала в Средиземно море. Говорител на въоръжена група, контролираща летището, заяви, че няма жертви и материални щети. Либийски медии съобщиха, че няколко души са били ранени. Либийски пътнически самолет, летящ от египетския град Александрия за Триполи, бил отклонен за Мисрата, на 190 км източно от либийската столица, заради ракетния обстрел, съобщиха летищните власти. По-късно бе обявено, че всички полети за Триполи ще бъдат отклонявани за Мисрата. Летището, разположено на 8 км източно от центъра на Триполи, беше затворено от 31 август до 6 септември поради боеве между съперничещи си въоръжени групи близо до столицата. То беше отворено отново на 7 септември след подписването под егидата на ООН на споразумение за прекратяване на огъня между враждуващите милиции. Малко известна група, наричаща се \"Младежко движение на Триполи\", пое отговорност за обстрела на летището, предаде ТАСС, като се позовава на новинарския сайт \"Ал Мутауасит\". Изявлението на групата, поместено в една от социалните мрежи, е съпроводено от видеокадри, показващи изстрелването на ракетите. Малко преди нападението \"младежите\" са отправили към персонала на летището предупреждение незабавно да го напусне и да го \"предаде на държавата\" и заплашили, че в противен случай ще го ударят с ракети. По някои данни тази групировка се бори срещу лоялните на правителството на премиера Файез Сарадж въоръжени формирования, най-вече ислямистки, отбелязва агенцията.", "date": "2018.09.12", "title": "Единственото функциониращо летище в Триполи беше подложено на ракетен обстрел"}
{"url": "https://www.dnevnik.bg/sport/2018/09/12/3309474_pilotut_koito_shokira_motocikletniia_sviat_prekrati/", "text": "Пилотът, който  хвана спирачките на свой съперник при скорост над 200 км/ч , прекрати кариерата си. Италианецът Романо Фенати обяви, че се оттегля завинаги от мотоциклетните спортове, след като шокира всички с опасното си поведение по време на Гран при на Сан Марино в Moto2. Фенати беше дисквалифициран от състезанието, а след това уволнен от отбора си \"Маринели снайперс\". Тимът, за който италианецът трябваше да кара от следващия сезон - \"Агуста\", прекрати предварителния им контракт. Пилотът получи и забрана да се състезава в два старта. \"Приключих с мотоциклетния свят. Повече няма да се върна. Сгреших, вярно е. Извинявам се на всички\", каза Фенати пред La Republicca. 22-годишният италианец определи действията си като позорни. И допълни, че не е имал никакво намерение да нарани сънародника си Стефано Мандзи. Той заяви, че е искал да накара своя съотборник да се успокои, тъй като е карал много агресивно и опасно. \"Искате ли да видите каската и кожите ми. Имат дълга черна лента от гумата на Мандзи. Той ме атакува три пъти и също можеше да ме убие, както казвате вие. Последния път, когато го направи, беше 500 метра преди (инцидента). Казах си: \"Сега ще направя същото и ще видиш колко е гадно и може би най-накрая ще разбереш какво е\", обясни Фенати. Фенати караше своя първи сезон в Moto2, след като миналия сезон завърши втори в крайното класиране в шестия си сезон в Moto3. Той обяви, че сега планира да се върне към училището и да завърши последната година от образованието си. Попитан дали някога би се върнал към състезанията, Фенати заяви: \"В момента бих казал не. Не искам никога повече да се състезавам. Но не знам какво ще се случи след пет години.\"", "date": "2018.09.12", "title": "Пилотът, който шокира мотоциклетния свят, прекрати кариерата си"}
{"url": "https://www.dnevnik.bg/bulgaria/2018/09/12/3309476_sporazumenie_s_durjavata_za_carskite_imoti_niama_da/", "text": "Споразумение  за т.нар. царски имоти между Симеон Сакскобургготски и държавата няма как да се постигне в дадения предварителен срок от съда в Страсбург 13 септември, обяви днес по Би Ти Ви адвокатът на бившия премиер Валя Гигова. Тя допълни, че държавата все още не е изпратила в съда в Страсбург становището си за споразумение със Симеон Сакскобургготски по казуса за \"царските имоти\". Става въпрос както за двореца \"Врана\", така и за Царска Бистрица. Съдбата на Царска Бистрица  ще се решава на последна съдебна инстанция , а на 23 август  състав на Софийския градски съд отсъди , че и дворецът \"Врана\" е държавен, а не на наследниците на цар Борис III. Днес Гигова не се съгласи с това твърдение и повтори, че \"Врана\" е на династията на Кобургите, защото е частна собственост. Адвокатът избегна директен отговор на въпроса дали държавата ще бъде съдена в Страсбург. Според Гигова тезата, че няма документи за земята, не е вярна. Тя обясни, че дворецът е покупка на цар Фердинанд, който след това е придобит по давност от цар Борис III и следва да бъде получен от наследниците му Симеон Сакскобургготски и Мария Луиза. За двореца на княз Батенберг в центъра на София адвокат Валя Гигова обясни, че държавата е заплатила за него и за всички други дворци, които са построени от Батенберг, затова тяхната собственост е държавна. Според Гигова до 1947 г. никой в България не е имал съмнения кои имоти са на царската фамилия и кои са държавна собственост.", "date": "2018.09.12", "title": "Споразумение с държавата за \"царските имоти\" няма да има, каза адвокатът на Сакскобургготски"}
{"url": "https://www.dnevnik.bg/bulgaria/2018/09/12/3309479_obvineniiata_na_borisov_kum_ninova_omruznaha_na_horata/", "text": "Десет години един човек управлява страната между две карета карти и един мач. Всеки ден избухват мините на това управление. Лакърдиите му омръзнаха на хората. Няма как да принизиш и профанизираш разговора за бъдещето на страната\", каза днес пред Би Ти Ви заместник-председателя на парламентарната група на БСП Весела Лечева. Изказването и беше по повод забележка на премиера от вчера, че докато БСП и Корнелия Нинова са на СПА център ГЕРБ работят и строят. \"Те се опитват да профанизират и неглижират всяко положително действие. Затова и парламентът е на критичното ниво на доверие\", коментира депутатът. Лечева посочи, че за 10 години механизмите, въведени от ГЕРБ, не са довели до намаляване на корупцията. Според нея и заработилия наскоро \"много прецизен антикорупционен орган\" няма да свърши своята работа, тъй като е положен на грешна основа. Лечева подчерта, че със своята  визия за бъдещето на България  БСП иска да наложи промяна в модела за черните класации, в които България попада – за бедност, ниски доходи и демографска криза. Според нея все повече пари се наливат в отделните сектори, а качеството пада. В парламента БСП ще гласува и срещу смяната на тези министри, и срещу новите, които се предлагат, защото промяната няма да доведе до нищо по-добро, обобщи вижданията на левицата Весела Лечева. Работата на парламента е на критично ниво на доверие, отбеляза тя.", "date": "2018.09.12", "title": "Лакърдиите на Борисов омръзнаха на хората, смята Весела Лечева"}
{"url": "https://www.dnevnik.bg/na_put/2018/09/12/3308983_pilot_na_raiuneur_zapochva_proekt_za_nova_niskotarifna/", "text": "Европа може да се сдобие с нова нискотарифна авиокомпания, която да лети до САЩ, Близкия изток и Бразилия, съобщава изданието The Telegraph. Проектът е на бивш пилот на \"Райънеър\", който възнамерява да започне полети от следващото лято на цени, средно с една трета по-ниски от конкуренцията. Името на компанията все още не се съобщава, но се знае, че седалището ще е в Швейцария, но ще се извършват полети и от други европейски летища. Инициаторите на проекта с работно наименование \"Швейцарски небеса\" се опитват да наберат най-малко 100 млн. долара капитал. Съобщението за новия проект предизвика скептицизъм в конкуренцията според Financial Times. Това става на фона на фалитите на нискотарифни превозвачи в Европа през последната година – от създадени 79 нови авиокомпании през 2017 г. 25 вече са прекратили дейността си.", "date": "2018.09.12", "title": "Пилот на \"Райънеър\" започва проект за евтина трансатлантическа авиокомпания"}
{"url": "https://www.dnevnik.bg/evropa/2018/09/12/3309478_ungariia_niama_da_se_poddade_na_iznudvaneto_na_es/", "text": "Унгарският премиер Виктор Орбан каза пред Европейския парламент, че няма да отстъпи пред \"изнудването\" на ЕС, предаде \"Ройтерс\". По-късно днес се очаква  Европейският парламент да реши  дали да задейства  процедура за нарушаване на ценностите на ЕС , която може да доведе до санкции, включително лишаване на Унгария от право на глас в ЕС. След вчерашния дебат в европарламента обаче все още не е ясно дали ще се събере необходимото мнозинство от две трети за започването й. Докладът на евродепутата Джудит Сарджентини изброява \"безпокойствата\" на европарламента, които се отнасят до \"функционирането на конституционната и изборна система\", \"независимостта на съдебната власт\", \"корупцията и конфликтите на интереси\" и до различни индивидуални свободи, както и правата на бежанците. Ако бъде одобрена, процедурата ще премине към националните лидери. На практика обаче е почти сигурно, че тя ще бъде блокирана от съюзниците на Орбан в Полша, с рещу която има задействана  такава процедура по инициатива на Европейската комисия. В сряда Орбан определи днешния вот като акт на отмъщение заради отказа му да приеме бежанци. \"Унгария няма да се поддаде на изнудване. Унгария ще продължи да защитава границите си, да спира нелегалната имиграция и да защитава правата си и от вас, ако е необходимо\", каза премиерът на фона на аплодисменти от евроскептични депутати в пленарната зала. Орбан отправи остри критики към доклада на Сарджентини, определи го като \"злоупотреба с правомощия\" и каза, че той съдържа 37 \"сериозни изопачавания на факти\". По неговите думи, изглежда, докладът ще получи широка подкрепа сред евродепутатите. Ще осъдите не правителство, а държава и народ, каза Орбан, цитиран от БТА. \"Унгария от хилядолетие принадлежи към европейското християнство. Унгарците проляха кръв за свобода и демокрация срещу войските на СССР, приехме източногермански приятели при отварянето на границата. Съдят ни хора, наследили демокрацията, без да излагат живота си на опасност за свобода. Докладът е обида за Унгария и за честта на унгарския народ\", допълни Орбан. \"За пръв път в историята на ЕС искате да изключите държава от взимането на решения и да я отдалечите от мястото, към което принадлежи. Докладът е плесница в лицето на ЕС. Всеки народ, всяка държава има право да решава живота си. Защитихме Унгария и Европа с решението ни да пресечем незаконната миграция. С цялото ми уважение трябва решително да отхвърля изнудването за миграцията\", заяви той. Зам.-председателят на Европейската комисия Франс Тимерманс каза във вторник, че споделя опасенията на нейните автори за \"основните права, корупцията, отношението към ромите и независимостта на съдебната система\" при управлението на Орбан. Ръководителят на групата на либералите Ги Верхофстад заяви, че на Унгария нямаше да бъде позволено да се присъедини към ЕС през 2004 г., ако беше такава, каквато е днес. Групата на левите и на Зелените заяви, че \"авторитарните действия на Орбан трябва да бъдат спрени\". Холандският евродепутат Софи инт Велт призова ЕС да ореже щедрото финансиране за Унгария и попита: \"Защо даваме на господин Орбан 87 милиона евро на седмица, за да разрушава ЕС?\" Дори и споделящият сходни до тези на Орбан възгледи за миграцията австрийски канцлер Себастиан Курц неочаквано каза, че петимата евродепутати от неговата партия ще гласуват срещу Будапеща. \"Смятаме, че не може да има компромиси с върховенството на закона и демокрацията\". Гръцки членове на групата планират да направят същото. Вътрешният министър на Италия Матео Салвини обаче каза, че шестимата евродепутати на неговата партия \"Лига\" ще подкрепят Орбан. Партиите на Курц и Орбан принадлежат към най-голямата група в Европарламента – консервативната Европейска народна партия. Във вторник вечерта тя реши депутатите й да гласуват свободно без единна позиция на цялата група. Евродепутатът и бивш лидер на евроскептичната Партия за независимостта на Обединеното кралство Найджъл Фараж каза, че и Орбан, и страната му са подложени на обиди. \"Хайде, елате в клуба на Брекзит, ще ви хареса\", допълни Фараж.", "date": "2018.09.12", "title": "Унгария няма да се поддаде на изнудването на ЕС, обяви Орбан"}
{"url": "https://www.dnevnik.bg/sport/2018/09/12/3309482_braziliia_se_pozabavliava_s_pet_gola_sreshtu_salvador/", "text": "Бразилия постигна разгромна победа с 5:0 срещу Салвадор в приятелска среща. Нападателят на \"Евертън\" Ричарлисон вкара първите си два гола за \"селесао\", а Неймар, Маркиньос и Филипе Коутиньо отбелязаха останалите попадения. Мачът се игра на стадион \"Федекс фийлд\" в Лендоувър, САЩ. Бразилия записа втора победа във втория си двубой след световното първенство. Преди четири дни петкратните световни шампиони надиграха САЩ с 2:0 в Ийст Ръдърфорд. Неймар даде тон за убедителния успех срещу Салвадор още в четвъртата минута. Звездата на ПСЖ се разписа от дузпа, отсъдена за нарушение срещу Ричарлисон, който играеше своя втори мач за националния отбор и първи като титуляр. Дебютът му беше срещу САЩ, когато се появи в 75-ата минута. В 16-ата минута Ричарлисон удвои аванса на Бразилия с красив прехвърлящ удар от границата на наказателното поле. След половин час игра падна трето попадение. Коутиньо получи топката на границата на пеналта и спокойно насочи топката в долния ляв ъгъл на вратата. Пет минути след почивката Ричарлисон отбеляза втория си гол в мача. Коутиньо се разходи в наказателното поле, защитник успя да му избие топката с шпагат, но тя попадна във футболиста на \"Евертън\", който без забавяне я изпрати в близкия ъгъл с левия крак. Маркиньос оформи крайния резултат в 90-ата минута. Централният защитник на ПСЖ се разписа с глава след центриране от корнер. В друга контрола, играна в САЩ, Аржентина и Колумбия не успяха да си отбележат гол. Еквадор и Венецуела постигнаха победи с 2:0 срещу Гватемала и Панама. САЩ пък стигна до успех с 1:0 срещу Мексико с гол на Тайлър Адамс в 72-ата минута.", "date": "2018.09.12", "title": "Бразилия се позабавлява с пет гола срещу Салвадор"}
{"url": "https://www.dnevnik.bg/evropa/2018/09/12/3309507_ispanski_ministur_podade_ostavka_zaradi_plagiatstvo_v/", "text": "Испанският министър на здравеопазването Кармен Монтон вчера подаде оставка на фона на скандал с магистърската й диплома, съобщиха \"Франс прес\" и \"Ройтерс\", цитирани от БТА. Испанският новинарски сайт eldiario.es съобщи в понеделник, че 42-годишната Монтон е получавала оценки, без да е посещавала лекции, или контактувала с преподаватели в мадридския университет \"Крал Хуан Карлос\", където е получила магистърската си диплома. Телевизия \"Ла Секста\" съобщи вчера за възможно плагиатство в дипломната й работа. Монтон отхвърли тези твърдения, но заяви, че подава оставка, за да не злепоставя правителството. Това е втората оставка в испанското социалистическо правителство, съставено преди едва четири месеца, след тази на министъра на културата Максим Уерта. Той хвърли оставка през юни, само седмица след като пое поста, след обвинения за укриване на данъци преди 10 години. През пролетта в Испания  се разрази скандал  с фалшиви дипломи и автобиографии.", "date": "2018.09.12", "title": "Испански министър подаде оставка заради плагиатство в дипломната й работа"}
{"url": "https://www.dnevnik.bg/sport/2018/09/12/3309529_iliana_raeva_nishto_strashno_ne_e_stanalo_da_gledame/", "text": "Президентът на федерацията по художествена гимнастика Илиана Раева остана много доволна от представянето на  българските състезателки в индивидуалните финали на обръч и топка  и призова за повече оптимизъм. Боряна Калейн беше на крачка от бронзовия медал на обръч, като се класира четвърта. Катрин Тасева записа седмо и осмо място в двата финала, а Невяна Владинова завърши седма на топка. \"Много ви моля никакви драми да не правите. Нищо толкова страшно не е станало. Казах на момичетата да си вдигнат главите, че направиха огромен скок в своето развитие и че трябва да се радват на това, което показват и могат\", каза Раева. По думите й при \"безгрешна игра всяка от тях може да вземе медал\". \"За целта трябва да изпълнят всичко, което е заложено в съчетанията им. Но това е едно добро представяне. Малко по-оптимистично гледайте\", каза още президентът на федерацията. \"Тези момичета, и трите, направиха изключителен възход през последната година и печелеха медали от големи състезания. От тях на световно медал има единствено Неви. Видяхте една невероятна конкуренция и много силна игра на медалистите. Може би това, че момичетата видяха, че могат да печелят медали, че е световно първенство и че е в България, в крайна сметка оказа своето влияние за тяхното вълнение\", коментира Раева. За момента България заема второ място в отборното класиране, като отстъпва единствено на големите фаворитки от Русия. \"От 15 години не сме имали такова нещо. Много вярвам на тези момичета и се гордея с тях. На Боряна й трябва рутина, на другите две - малко повече самочувствие\", обобщи Раева. Световното първенство продължава днес и утре с квалификациите и финалите на лента и бухалки. В петък е финалът в индивидуални многобой, а през уикенда са състезанията при ансамблите.", "date": "2018.09.12", "title": "Илиана Раева: Нищо страшно не е станало, да гледаме по-оптимистично"}
{"url": "https://www.dnevnik.bg/sviat/2018/09/12/3309521_pochti_milion_dushi_poiskaha_republika_v_katalunia_no/", "text": "Стотици хиляди души викаха днес в един глас, докато преминаваха на шествие по главната пътна артерия на Барселона. Това бе първата от планираните подобни масови прояви с настояване за отделяне на Каталуня от Испания и освобождаването от затвора на видни сепаратистки лидери, предаде \"Асошиейтед прес\". По оценка на в. \"Ла Вангуардия\" и полицията става въпрос за близо милион души, които сегашният каталунски премиер Ким Тора, поддръжник на отделянето от Испания, иска да поставят началото на \"постоянна мобилизация\" (за нея агитират и основните организации, подкрепящи независимостта в Каталуня). Това е  първата \"Диада\" след опита за отцепване от Испания , обявен от каталунския парламент на 27 октомври миналата година. \"Националният празник\" на Каталуня се отбелязва на датата, когато през 1714 каталунската армия губи битката за Барселона с войските на Бурбоните (победители във войната за испанското наследство). \"Тора вкара в игра картата с политическите затворници\", пише още базираното в Барселона издание, имайки предвид задържаните от властите в Мадрид и разследвани заради кампанията за независимост. Някои от задържаните обаче - например лидерът на Каталунската републиканска левица (ERC) Ориол Жункерас - станаха по-предпазливи и предупредиха за по-прагматично отношение към темата, пише \"Ел Периодико\". Още в края на седмицата говорителят на групата на ERC в Конгреса на Мадрид Габриел Руфиан предупреди, че \"магическият балон на каузата за независимост може да се спука\". \"Република сега\" Все пак идеята за \"Република сега\" бе подкрепена от участниците в шествието. Под лозунга \"Нека направим Каталунска република\", отпечатан на тениски и плакати, демонстрантите притихнаха точно в 17,14 ч. местно време - цифрите, с които се изписва годината 1714, когато Барселона е покорена в хода на т.нар. Война за испанското наследство. Мълчанието бе последвано от силни викове и възгласи \"независимост\" и \"свобода\" от проточилата се шест километра колона по булевард \"Диагонал\". От една гигантска бутафорна стена демонстранти събориха карта за игра с изображението на поп (крал) пика - намек за събарянето на испанската монархия, разказва АП. Тора потвърди вчера публикациите в испански медии, според които целта му е да има големи публични протести на 1 октомври за първата годишнина от референдума за независимост. Той  също така иска ново допитване , което да бъде разрешено от Мадрид, но премиерът Педро Санчес казва, че такова може да има само \"за\" или \"против\" разширяването на автономията.", "date": "2018.09.12", "title": "Почти милион души поискаха \"република\" в Каталуня, но сепаратистите са разделени"}
{"url": "https://www.dnevnik.bg/politika/2018/09/12/3309538_parlamentut_shte_glasuva_smenite_v_pravitelstvoto_utre/", "text": "Парламентът ще гласува оставките на министрите Николай Нанков, Ивайло Московски и Валентин Радев утре. Това обяви председателят на Народното събрание Цвета Караянчева днес в отговор на питане на социалистите. Проект с предложение за смени в кабинета тази сутрин все още не бе внесен в парламента от премиера Бойко Борисов. Към 10.36 часа бе обявено, че такъв има, а депутатите решиха персоналните промени в правителството да бъдат втора точка в дневния им ред утре. Тримата министри подадоха  оставки по искане на министър-председателя след тежката катастрофа край Своге , в която  загинаха 17 души . Това доведе до критики от един от коалиционните партньори - Валери Симеонов, чиято партия излезе с  декларация против едноличния стил на управление на Борисов . За  нови министри са предложени  депутатът от ГЕРБ  Петя Аврамова , която да оглави регионалното министерство, зам.-министърът на икономиката  Александър Манолев , който да поеме транспорта, както и главният секретар на МВР  Младен Маринов , който да оглави същото министерство. След заседание на коалиционния съвет на управляващите в понеделник бе обявено, че ГЕРБ ще гласува за смените в кабинета, а  партията на Валери Симеонов - против оставките, но за новите кандидати . За персонални промени в правителството е нужно обикновено мнозинство. Без народните представители от НФСБ управляващите формации имат 114 гласа. Практиката досега е освобождаването на министър и назначаването на нов да става с едно и също решение. Към 11.45 часа предложението на премиера бе качено на  сайта на парламента  - решението е за освобождаване на сегашните титуляри и избора на нови министри е едно. Това значи, че гласуването също трябва да бъде едно и депутатите от НФСБ не биха могли да гласуват \"против\" оставките и \"за\" новите кандидати. Във вторник в коментар пред журналисти премиерът обяви, че изненади при гласуването може да има само ако той поиска. Има призиви от кметове  Николай Нанков да остане регионален министър .", "date": "2018.09.12", "title": "Парламентът ще гласува смените в правителството утре (обновена в 11.49 ч.)"}
{"url": "https://www.dnevnik.bg/sviat/2018/09/12/3309536_milioni_jiteli_se_pridvijvat_kum_vutreshnostta_na/", "text": "Милиони жители на източното крайбрежие на САЩ се придвижват към вътрешността на страната или търсят убежище на място, разтревожени от приближаването на урагана \"Флорънс\", който може да предизвика огромни опустошения, особено ако донесе значителни дъждове, пише американският в. \"Ню Йорк таймс\". Мощната буря, съпътствана от ветрове със скорост 210 км в час, би трябвало да достигне сушата към петък, а когато стане това, се очаква стихията да бъде чудовищна. Националният център по ураганите прогнозира, че освен със силни ветрове тя ще връхлети бреговете на щатите Северна Каролина, Южна Каролина и Вирджиния с големи животозастрашаващи вълни. А когато достигне сушата, нейните поройни дъждове могат да причинят катастрофални наводнения и значително преливане на реките в обширни територии в Северна и Южна Каролина и щатите от Средния Атлантик. Изправени пред тези заплахи, много жители на крайбрежието и летуващи туристи тръгнаха към вътрешността на страната, подтикнати от заповедите за евакуация, издадени от губернаторите на Северна и Южна Каролина и множество местни власти. Други казаха, че ще чакат, надявайки се да могат да се порадват на още един ден риболов или плажуване, преди да се отправят към хълмовете. А някои заявиха, че няма да се поддадат на бурята и ще останат на място, отбелязва \"Ню Йорк таймс\". На над милион и половина души беше наредено да се евакуират от крайбрежните райони преди бурята. Подобно на урагана \"Харви\", който се спря над Тексас през 2017 г., \"Флорънс\" може да се задържи над югоизточните щати няколко дни след като достигне сушата, изливайки от 40 до 65 сантиметра дъжд, а на някои места и до 90 сантиметра. Наводненията може да бъдат подобни или по-тежки от тези, които предизвика ураганът \"Матю\" през 2016 г. в Северна и Южна Каролина, пише в. \"Вашингтон пост\". Стотици училища в региона бяха затворени заради бурята. Властите предупредиха, че милиони хора в районите, през които ще премине \"Флорънс\", може да останат без електричество седмици наред, ако силните ветрове прекъснат електропроводите, а поройните дъждове наводнят оборудването. В региона има 16 ядрени реактора, а специалисти подготвиха за спиране атомната електроцентрала в Брънсуик, която е най-близо до мястото, където се очаква ураганът да достигне сушата, посочва американското издание. Президентът на САЩ Доналд Тръмп обяви, че правителството е \"абсолютно напълно подготвено\" за бурята, отбелязва британският в. \"Гардиън\". Тръмп изтъкна реакцията на своето правителство при урагана \"Мария\" преди година като \"успех\". Той направи това, въпреки че по онова време имаше много критики срещу него заради бавния и незначителен отговор при опустошенията, които \"Мария\" нанесе в Пуерто Рико. Изявлението му бързо беше  порицано от властите в Пуерто Рико  и американски политици. Лидерът на демократите в Сената Чарлз Шумър заяви, че \"това е обиден, вреден и очевидно неверен коментар от президента\". \"Почти 3000 наши сънародници умряха в Пуерто Рико след урагана \"Мария\". Това е точно обратното на \"успех\", каза Шумър. Сенаторът Бърни Сандърс заяви, че \"това не е успех\", а \"трагедия и позор\", посочва \"Гардиън\". /БТА", "date": "2018.09.12", "title": "Милиони жители се придвижват към вътрешността на САЩ заради урагана \"Флорънс\""}
{"url": "https://www.dnevnik.bg/sport/2018/09/12/3309541_valeri_bojinov_potvurdi_che_shte_igrae_v_botev_vraca/", "text": "Бившият футболист на \"Ювентус\" и \"Манчестър сити\"  Валери Божинов  ще продължи кариерата си в \"Ботев\" (Враца). 32-годишния нападател подписа днес с новака в Първа лига. Договорът му е до края на есенния полусезон. Божинов наскоро  се раздели с хърватския \"Риека\" , където изкара само половина година. Бившият национал се надяваше да продължи кариерата си в чужбина. Единствената реална оферта към него обаче беше от \"Ботев\", където старши треньор е доведеният му баща Сашо Ангелов. \"Нито е нещо срамно, нито е нещо притеснително. Не мисля, че е крачка назад. Напротив. Съдбата си знае работата. Нека да оставим съдбата да реши всичко и да видим какво ще стане\", каза Божинов пред \"Нова телевизия\" малко преди подписването на договора му с \"Ботев\". \"Съдбата никога не греши. Сашо ми подаде ръка като дете още, време е да му се отплатя. Тук съм да помогна на отбора с моето желание и себераздаване. За мен е важно да играя и да се чувствам футболист. В \"Риека\" не се чувствах футболист\", допълни той. \"На 32 години съм, обичам футбола, голяма страст ми е. Имам желание да играя, да се раздавам, да се трудя и да върна това, което аз знам какво мога. Мисля, че правилното място е тук. С борба, труд, себераздаване, сърце, желание и воля нещата ще се случат\", каза още нападателят. Кметът на Враца Калин Каменов обясни, че причината за отправената покана към Божинов е, защото \"той има класата и качествата, от които нашият отбор се нуждае\". \"Проведохме разговори. Валери много бързо прие идеята. Трябва да потвърдя, че той не идва с огромни финансови очаквания и намерения, а да помага\", допълни Каменов. \"Ботев\" е 15-ият клуб в кариерата на Божинов след \"Лече\", \"Фиорентина\", \"Ювентус\", \"Манчестър сити\", \"Парма\", \"Спортинг\" (Лисабон), \"Верона\", \"Виченца\", \"Левски\", \"Тернана\", \"Партизан\", \"Мейджу хака\", \"Лозана\" и \"Риека\". ", "date": "2018.09.12", "title": "Валери Божинов подписа с \"Ботев\" (Враца) до Нова година"}
{"url": "https://www.dnevnik.bg/sviat/2018/09/12/3309547_putin_predloji_na_iaponiia_miren_dogovor_s_rusiia/", "text": "Руският президент Владимир Путин предложи на японския премиер Шиндзо Абе двамата да подпишат до края на годината договор, с който формално да сключат мир, предадоха \"Ройтерс\" и РБК. Това не се случи след края на Втората световна война. \"Да подпишем мирен договор тази година\", каза Путин на среща с Абе по време на икономически форум във Владивосток. \"Една идея току-що се появи в главата ми\", каза Путин по време на пресконференция пред репортери след заседание на форума. Той предложи договорът да се подпише \"без никакви предварителни условия\". Вчера японският премиер Абе пръв направи предложението по време на пленарно заседание на форума. Путин обясни пред репортери, че се съгласява да се промени подходът към договора. Още има препятствия \"Водим преговори от 70 г. Шиндзо каза: \"Дайте да го променим.\" (...) А след това на основата на мирния договор като приятели ще решим всички спорни въпроси. Това би ни облекчило в решенията на всички проблеми\", добави Путин. Абе отбеляза, че все още има препятствия пред подписването му, но е нужно \"още веднъж (Русия и Япония) да потвърдят решителността си, намеренията си пред свидетели... Ако не го направим сега, кога?\" Сключването на такъв договор засяга въпроси като претенциите на Япония за Курилските острови, за правото над които страната се позовава на документи от 1855 г. Русия обаче настоява, че това са територии на Съветския съюз, завоювани по време на Втората световна война.", "date": "2018.09.12", "title": "Путин предложи на Япония мирен договор с Русия"}
{"url": "https://www.dnevnik.bg/citat_na_deniia/2018/09/12/3309571_citat_na_denia_vraca_mi_se_struva_vse_edno_sum_v_nju/", "text": "Това заяви бившият футболист на \"Ювентус\" и \"Манчестър сити\" Валери Божинов пред \"Нова телевизия\". Той говори малко  преди да подпише договор с новака в Първа лига \"Ботев\" (Враца) , където планира да играе до зимата. \"Искам да кажа, че България има доста хубави градове, доста хубава природа. Аз като българин и човек, който е роден тук и обича родината си, не мога да плюя по родината си. По никакъв начин. Ние трябва да си пазим природата, самите ние да се пазим, да се подкрепяме и да се държим, защото съединението прави силата\", продължи Божинов. Той допълни, че няма нищо срамно да играе за \"Ботев\" и не се притеснява да живее във Враца. \"Не съм израснал в царството, че да не може Валери Божинов да живее тук. Враца е един хубав и спокоен град. Има си всичко\", каза още бившият национал.", "date": "2018.09.12", "title": "Цитат на деня: Враца ми се струва все едно съм в Ню Йорк"}
{"url": "https://www.dnevnik.bg/sviat/2018/09/11/3309386_evrodeputatite_glasuvat_izmeneniia_v_spornata/", "text": "Европейският парламент гласува днес позицията си по директивата за авторското право, която стана обект на небивало лобиране и спорове заради това, че засяга интересите на технологичните гиганти, творците и обикновените интернет потребители. Директивата би трябвало да осъвремени досегашната законова рамка за авторските права, която е от 2001 г. и съответно неадекватна за развитието на интернет. През юли евродепутатите решиха да преразгледат предложението на парламентарната комисия по правни въпроси и да изменят позицията на ЕП по спорните текстове. Формулировките, които ще бъдат гласувани днес, ще представляват мандата, с който ЕП ще преговаря със Съвета на ЕС, за да достигне до споразумение. Съветът прие своята позиция през май 2018 г. Основните проблеми Член 11 се отнася до закрилата на публикациите в пресата при използването им онлайн – той пренася в цифровата ера  авторските права  от старата директива 2001/29/ЕО и ще засегне откъсите от журналистически публикации, които се появяват например в интернет търсачки. То е подобно на правата, които имат продуцентите на музика и филми. \"Правило като това не би трябвало да ограничава свободата на хората да правят хиперлинкове към статии или миймове. Това е фундаментален елемент от свободните онлайн дебати\", коментира еврокомисарят Андрус Ансип. Член 13 предвижда доставчиците на услуги, които съхраняват големи обеми произведения и други обекти, качени от техните ползватели, и осигуряват на публиката достъп до тях, да предприемат в сътрудничество с носителите на права мерки за гарантиране на защитата или за недопускането на нарушаването им в техните услуги. Според Ансип това правило може да се сравни с начина, по който библиотеките броят заетите книги или по който радиата броят излъчените песни. \"Дебатът звучи сякаш трябва да избираме дали да защитим артистите или интернет. Не съм съгласен с това. Заедно трябва да защитим и двете – да гарантираме на артистите справедливо заплащане за работата им и в същото време да защитим свободата на изразяване и креативността на интернет\", казва той. Според противниците на предложенията чл. 13 рискува да доведе до въвеждането на масово филтриране на публикациите в социалните мрежи и на практика да прекрати качването на интерпретации на художествени творби, на сатирични преработки или дори на миймове. Защитниците им, сред които гилдии на артисти, писатели и музиканти, припомнят, че произведенията им лесно, бързо и безплатно могат да се разпространят в социалните мрежи, което ги лишава от полагаемия се доход за труда им. Същия аргумент използват и журналистически организации, които защитават прилагането на чл. 11.", "date": "2018.09.12", "title": "Евродепутатите гласуват изменения в спорната директива за авторското право"}
{"url": "https://www.dnevnik.bg/sviat/2018/09/12/3309575_putin_otreche_rusnacite_obvineni_ot_london_za_atakata/", "text": "Сочените от Великобритания за отровители на бившия разузнавач Сергей Скрипал и дъщеря му Юлия Скрипал са цивилни, а не престъпници. Това каза руският президент Владимир Путин по време на икономически форум във Владивосток. \"Разбира се, проверихме какви хора са и знаем, че са такива. Намерихме ги. Нищо особено няма в тях, уверявам ви\", каза президентът, цитиран от \"Интерфакс\". По думите му Русия е запозната с истинската им самоличност. Прокуратурата в Лондон обяви миналата седмица, че двама руски граждани,  Александър Петров и Руслан Боширов , са виновни за атаката с нервнопаралитично вещество на 4 март в британския град Солсбъри. Премиерът Тереза Мей каза пред парламента час по-късно, че те  най-вероятно работят за военното разузнаване  на Русия. Кремъл отхвърли обвиненията като  недопустими , но няколко държави  подкрепиха позицията  на Лондон. Президентът изрази надежда, че Петров и Боширов (двамата може според британските разследващи да са пътували с фалшиви документи и това да не са истинските им имена) сами ще разкажат историята си публично. \"Би било най-добро за всички.\" \"Искам да се обърна към тях, за да ни чуят днес. Нека дойдат при вас, в медиите\", каза Путин.", "date": "2018.09.12", "title": "Путин отрече руснаците, обвинени от Лондон за атаката с \"Новичок\", да са \"престъпници\""}
{"url": "https://www.dnevnik.bg/evropa/2018/09/12/3309520_es_triabva_da_e_po-silen_globalen_igrach_nastoia_junker/", "text": "Ако Европа си дава сметка в по-голяма степен за икономическата, политическата и понякога за военната си мощ, ще можем да се откажем от изключителната роля на платец в световен мащаб, трябва да се превърнем в глобален актьор в по-голяма степен. Ние сме глобални платци, но трябва да бъдем и глобални играчи\". Това заяви председателят на Европейската комисия Жан-Клод Юнкер в четвъртата си и последна реч за състоянието на съюза. \"Не искам Европа просто да наблюдава, да коментира събитията, трябва да бъдем активен играч. Когато нациите се съберат заедно, нашият глас, на Европа, трябва е ясен и различаван от другите\", допълни той. Според председателя на Еврокомисията \"съвременният свят се нуждае от силна единна Европа, която работи за мир, за търговски споразумения и за стабилни парични отношения, въпреки че други предпочитат да водят търговка или монетарна война, този унилатеризъм не уважава останалите\" \"Обединени ние, европейците, сме една сила, която никой не може да пренабрегне. Някои казват, че споразумението  с президента Тръмп  е изненада, но не би трябвало да има изненади. Всеки път, когато Европа говори с един глас, няма изненади, винаги успява да се наложи на другите и винаги действаме като един. Доказахме го като защитихме Парижкото споразумение срещу климатичните промени\". Суверенитетът на Европа е изключително важен, заяви Юнкер, като допълни, че европейският суверенитет е свързан с националния суверенитет на държавите членки и не замества нациите. \"Европейският суверенитет не трябва да бъде насочен срещу другите, Европа никога няма да бъде крепост, която обръща гръб на света и най-вече на света, който страда, Европа никога няма да бъде остров, планетата принадлежи на всички ни, а не само на малцина\". \"Светът е все по-неустойчив от когато и да било. Външните предизвикателства се мултиплицират всеки ден. Не трябва да спираме усилията за една по-обединена Европа. Европа може да изнесе своята стабилност както с разширенията на ЕС. Те са истории на успеха, защото успяхме да обединим европейската история и география, но трябва да се положат още усилия\", подчерта Юнкер. Той настоя ЕС да покаже ясно отношението към присъединяването на страните от Западните Балкани веднъж и завинаги, защото \"те са наши съседи и тяхното бъдеще ще се оформи от този акт\". За патриотизма и национализма Трябва да прегърнем патриотизма, който не е насочен срещу другите, да отхвърлим национализма, който търси виновни, а не търси решения да работим по-добре заедно, каза още Юнкер. По думите му е необходимо \"да кажем \"не\" на нездравия национализъм и да кажем \"да\" на просветения патриотизъм... Патриотизмът ни прави по-добри, а национализмът ни захранва с отрова и самозалъгване\". \"Трябва да покажем, че е преодоляна разликата между Севера и Юга, между Изтока и Запада, Европа е твърде малка, за да бъде разделена на две или на четири части, трябва да покажем, че заедно можем да създадем една по-суверенна Европа\", подчерта Юнкер, настоявайки за повече усилия за събиране на Изтока и Запада на Европа. Ускорено връщане на нелегални мигранти \"Държавите членки трябва да проявяват солидарност, ако искат да запазят шенгенското пространство без граници. Аз съм против вътрешните граници. Там където сега ги има, трябва да бъдат премахнати. Ако останат, това би била неприемлива стъпка назад в Европа\", каза Юнкер, призовавайки австрийското председателство на Съвета на ЕС да направи решителна стъпка, за да постигне устойчиво решение за балансирана миграционна реформа. \"Временната солидарност не е достатъчно добра. Нуждаем се от трайна солидарност – днес и завинаги\". Еврокомисията  обяви днес допълнително засилване  на Европейската гранична и брегова охрана, за да се защитават по-добре външните граници. \"Предлагаме да се ускори връщането на нелегални мигранти... Също така искам да припомня на държавите членки отново за необходимостта да отворят законните пътища към съюза. Подновявам призива си. Нуждаем се от квалифицирани мигранти\". В защита на правовата държава Юнкер изтъкна, че Европа трябва да остане мястото, където свободата на пресата не се поставя под въпрос. По думите му прекалено много журналисти биват убивани или сплашвани и \"няма демокрация без свободна преса\". \"Еврокомисията ще противостои на всички нападения срещу правовата държава, чл. 7 трябва да се приложи там, където е под въпрос върховенството на закона\", допълни Юнкер, имайки предвид процедурата за нарушаване на ценностите на ЕС, която по-късно днес Европейският парламент  може да реши да задейства срещу Унгария , поставяйки в опасност правото й на глас в ЕС. \"Продължаваме да сме обезпокоени от развитието в някои държави членки\", каза още председателят, като отбеляза, че зачитането на върховенството на закона и спазването на решенията на Съда на ЕС не е по избор. Край на смяната на времето По думите на Юнкер \"не може да се продължава със смяната на времето два пъти годишно, само защото има такова законодателство.  Смяната на времето ще бъде премахната , а държавите членки трябва да решат само дали ще приемат лятното или зимното часово време\". Квалифицирано мнозинство за външната политика Европейската комисия предлага да се премине към гласуване с квалифицирано мнозинство за външните отношения, обяви Юнкер. Като аргумент той изтъкна необходимостта ЕС да подобри способността си да говори с един глас за външната политика и отбеляза, че Брюксел ще излезе с предложение в определени области, не във всички, за външната политика да се вземат решения с квалифицирано мнозинство. \"Мисля, освен това, че трябва да можем да решаваме по определени данъчни въпроси с квалифицирано мнозинство\". \"Херкулесовите усилия\" на Гърция Юнкер похвали Гърция за усилията й  и излизането от продължилите осем години  спасителни програми: \"След болезнени години, след безпрецедентни социални проблеми Гърция успя да излезе от програмата и да се изправи на крака. Искам да аплодирам херкулесовите усилия, които други е народи подценяват. Винаги съм защитавал Гърция, нейното достойнство, мястото й в еврозоната, аз се гордея с това\". Укрепване на еврото В оставащите няколко месеца от мандата Еврокомисията ще предложи подход за укрепването на еврото на международната сцена. Юнкер отбеляза, че засега еврото е втората валута в света, и призова тази позиция да се подобри. Според него е неприемливо ЕС да плаща за вноса на енергия в долари, след като едва 2% от внасяните енергоизточници идват от САЩ. Трябва да направим повече, за да позволим на нашата единна валута да играе пълната си роля на международната сцена, еврото трябва да стане лицето и инструмента на една нова, по-суверенна Европа\", допълни Юнкер.", "date": "2018.09.12", "title": "ЕС да е глобален играч и да каже \"не\" на нездравия национализъм, настоя Юнкер"}
{"url": "https://www.dnevnik.bg/sviat/2018/09/12/3309591_armiiata_v_jujna_koreia_obvini_12_dushi_che_narochno/", "text": "Южнокорейската армия обвини днес 12 студенти, че нарочно са наддали на тегло, за да избегнат военната служба, която е задължителна в Южна Корея, предаде \"Франс прес\". Обвинените студенти учели класическа музика в един и същ университет в Сеул. Те взимали протеини на прах и пили големи количества сок в деня на изпита за проверка на тяхната физическа годност да постъпят в армията. Първоначално хитростта им имала успех и те не били сметнати за годни за военна служба. Но после военните успели да прехванат онлайн съобщения между студентите и разбрали измамата. Случаят е предаден на прокуратурата и студентите може да бъдат осъдени и след това отново да бъдат заставени да се явят на изпита за физическа годност. Накрая те може да се окажат в редиците на армията. Военната служба в Южна Корея, която продължава 21 месеца, е задължителна за всички млади мъже. В армията мъжете трябва да постъпят до 28-ата си година. Онези, които страдат от свръхтегло или са прекалено слаби, както и болните и инвалидите, са освободени от военна служба, но трябва да работят в обществени институции като съдилища или библиотеки. Единствено медалистите от олимпийски или азиатски игри се освобождават от казармата.", "date": "2018.09.12", "title": "Армията в Южна Корея обвини 12 души, че нарочно са напълнели, за да избегнат военна служба"}
{"url": "https://www.dnevnik.bg/ot_vas/novini_ot_vas/2018/09/12/3309068_tirana/", "text": "Шиптъри означава орли. Оттам, Република Шиптерия – “Земя на орлите”. Тирана става столица на Албания на 27 март 1921 г.,  Първото официално преброяване през 1923 г. показва брой на населението 10 845 души.  През 2012 – 650 900 жители", "date": "2018.09.12", "title": "Тирана"}
{"url": "https://www.dnevnik.bg/bulgaria/2018/09/12/3309599_vse_poveche_dela_se_baviat_i_za_dve_godini_tova_e/", "text": "За 2016 и 2017 г. Министерството на правосъдието е изплатило 1.15 млн. лв. на потърпевши от забавено правосъдие. Общо са сключени 481 споразумения за компенсиране. Това се разбра днес в парламента, където бяха приети годишните доклади за дейността на Висшия съдебен съвет (ВСС) за периода. Депутатите приеха и докладите за дейността на Инспектората към ВСС, съобщи \"Фокус\". За двете години инспекторатът е проверил 152 органа на съдебната власт. Установена е тенденция за увеличаване на делата, които се забавят. Проверките в прокуратурите констатират най-често забавено разследване на досъдебни производства и недостатъчен контрол на спрените такива. Главният прокурор Сотир Цацаров обясни по време на изслушването му в парламента, че в страната има райони, в които въобще няма съдебни медици, а Институтът по криминалистика към МВР претоварен от експертизи. \"Чакането на експертизи е един от основните фактори, които причиняват забавянето на досъдебните производства. Вторият проблем е взаимодействието с МВР и по-точно кадровото обезпечаване и обучението на разследващи кадри. Необходимо е предприемане на мерки в насока на обучение на разследващите полицаи\", уточни Цацаров. Инспекторатът към ВСС е разгледал общо 3975 сигнала на граждани през 2016 и 2017 г. При 189 от тях е установено нарушение. Разгледани са 1072 заявления за установяване на нарушения на правото на разглеждане на делата в разумен срок, като са изготвени 729 констативни протокола и становища. От общо 4292 съдии, прокурори и магистрати, които са подали задължителната имуществена декларация през 2017 г., 25 са го направили извън установените срокове и са били санкционирани.", "date": "2018.09.12", "title": "Все повече дела се бавят и за две години това е струвало на държавата над 1 млн. лв."}
{"url": "https://www.dnevnik.bg/evropa/2018/09/12/3309598_germanskiiat_vunshen_ministur_otkaza_da_izkljuchi/", "text": "Германският външен министър Хайко Маас отказа да изключи участие на страната си в удари по Сирия, ако правителството в Дамаск използа химическо оръжиие срещу бунтовниците в провинция Идлиб, но увери, че Берлин ще вземе \"самостоятелно решение\", предаде ДПА. Ответните удари  са тема на разгорещен дебат  в Германия от понеделник, когато в. \"Билд\" съобщи, че министерството на отбраната  проучва молба на САЩ за участие  на Бундесвера в евентуални военни действия в Сирия, отбелязва агенцията. \"Ние ще вземем самостоятелно решение съобразно основните принципи на германската конституция и, разбира се, на международното право\", заяви Маас пред ДПА. Той каза, че Берлин още не е получил официална молба от Вашингтон. \"Конкретна молба може да бъде отправена само когато е използван отровен газ и когато други страни са решили да отговорят с военна сила\", заяви външният министър. \"Дотогава ние сме съсредоточени на политическия диалог за предотвратяване на хуманитарна криза\", добави той. Германия не взе участие в съвместните въздушни удари на САЩ, Франция и Великобритания срещу Сирия през април, нанесени след като сирийската армия уби десетки хора при химическо нападение в град Дума близо до столицата Дамаск, припомня агенцията. На фона на съобщения, че силите на сирийския президент Башар Асад подготвят още една химическа атака, този път срещу Идлиб, Белият дом предупреди миналата седмица, че САЩ и съюзниците им ще дадат \"бърз и адекватен отговор\", ако бъде извършено такова нападение. /БТА", "date": "2018.09.12", "title": "Германският външен министър отказа да изключи участие в удари срещу Асад"}
{"url": "https://www.dnevnik.bg/evropa/2018/09/12/3309608_junker_london_triabva_da_razbere_che_sled_brekzit_ne/", "text": "Ние уважаваме решението на Великобритания да напусне съюза, но дълбоко съжаляваме за това. Ние също искаме британското правителство да разбере, че някой, който напуска, не може да е в същата привилегирована позиция като държава членка. Няма да сте част от единния ни пазар и със сигурност не от онези части, които си изберете.\" Това  заяви председателят на Европейската комисия Жан-Клод Юнкер  в четвъртата си и последна реч за състоянието на съюза. Той изтъкна, че Европейската комисия, парламентът и държавите членки винаги ще проявяват солидарност с Ирландия за ирландската граница и е необходимо решение, което да не допуска физическа граница. \"Ние ще защитаваме всички елементи от споразумението от Разпети петък.\" \"След 29 март 2019 г. Обединеното кралство няма да е никога за нас една обикновена трета държава, а ще е много близък съсед и партньор\", допълни Юнкер, като отбеляза, че т.нар. Декларация от Чекърс (предложенията на Лондон за Брекзит) е основа за създаването на зона за свободна търговия между ЕС и Великобритания.", "date": "2018.09.12", "title": "Юнкер: Лондон трябва да разбере, че след Брекзит не може да има сегашните привилегии"}
{"url": "https://www.dnevnik.bg/bulgaria/2018/09/12/3309513_ideiata_za_nova_zdravna_vnoska_ne_e_bila_obsujdana_sus/", "text": "Не е потърсено мнението на застрахователите при обсъждането на идеята за нова здравна вноска и какво е виждането им за реформата. Това коментира Светла Несторова, председател на Асоциацията на българските застрахователи, в ефира на Би Ти Ви. Изказването е по повод нова идея, част от вижданията за промяна в здравноосигурителния модел. Окончателните предложения ще бъдат представени от здравния министър на 26 септември. Намеренията са новият модел да влезе в сила през 2020 г, обобщи БНТ. Една от идеите е здравната вноска да остане 8%, но освен нея се предлага и задължителна здравна застраховка. Прогнозата е, че тя ще е около 12 лева на месец. Началото не е обнадеждаващо  \"Има серия от проблеми. Началото не е обнадеждаващо. Застрахователите не са част от този процес, въпреки че е предвидено те да плащат за скъпоструващото лечение\", каза Несторова и призова да има \"честни сметки\", преди да се въвеждат промени. Според нея има пробойни в системата и е важно първо те да бъдат отстранени. Представителят на застрахователите беше подкрепен и от другия гост в студиото на Би Ти Ви – д-р Стойчо Кацаров, председател на Центъра за защита на правата в здравеопазването. \"Не трябва да сме големи оптимисти за реформата. Ако продължат да лимитират лечебните заведения, ефектът от възможността да избираме няма да е голям. \"Според мен моделът няма да може да бъде приложен на практика и няма да получи широка подкрепа\", добави той. Новата вноска нямало да реши всички проблеми Бившият директор на \"Пирогов\" доц. д-р Спас Спасков каза, че с тази вноска не може да се решат всички проблеми. Той определи идеята като опит да се заздрави системата от фалити на болници. По-рано през деня в ефира на БНТ председателят на българската асоциация за защита на пациентите - Пламен Таушанов, също беше скептичен. \"Тези 12 лева трябва да се разглеждат на фона на целия модел. Ако се търси по-голяма сигурност, нека да се каже. Доплащането от пациента за всичко действа възпиращо върху механизма\", смята той. И още идеи Друго предложение е да се въведе \"критична линия\" - сума за лечение в болница, която ще се плаща от здравната каса и пациента. От здравното министерство изчисляват, че ако разходите на болницата са 700 лева, касата ще плати 85% от от тях, останалите 15% ще трябва да доплати пациентът, съобщи БНТ. За сметка на това няма да му се начислява такса за легло в болницата. В случай че лечението е по-скъпо от критичната линия, пациентът няма да плаща нищо, освен ако не е решил да използва експерти като избор на екип. Касата ще поеме 8% от разходите, а останалите ще са за сметка на застрахователя. Друга идея е да се плаща допълнителна вноска от 2%, която да се разпределя солидарно между застрахователите. Има идея съсловните организации в здравеопазването да не участват в договарянето на цените и услугите, които ще заплаща здравната каса.", "date": "2018.09.12", "title": "Идеята за задължителна здравна застраховка не е била обсъждана със застрахователите, съобщиха от бранша"}
{"url": "https://www.dnevnik.bg/bulgaria/2018/09/12/3309607_kratki_novini_hristo_prodanov_e_noviiat/", "text": "Индонезия ще открие консулство в Банско Индонезия ще открие консулство в Банско, което ще отговаря за територията на област Благоевград. Това реши днес правителството на редовното си заседание. Почетен консул ще бъде Борислав Петров, който е дипломиран инженер. От 2013 г. той е генерален мениджър на дружество, което се занимава с инвестиции, внос, експорт и реекспорт и предоставяне на консултантски услуги за Индонезия. Той е и член на управителния съвет на Европейската Индо-азиатска асоциация за бизнес, култура и приятелство. Полицията издирва двегодишно момче Сигнал за изчезналия Михаил Чиков от Пещера, подали неговите близки на 26 август. Според данните същия ден то и негово приятелче си играели в края на квартал \"Едиверен\", където живеят - труднодостъпна местност, обрасла с гъста непроходима растителност в склона на планината, откъдето е изчезнало. Детето е слабо, с къса кестенява коса, било е облечено със синя тениска, къси дънкови панталони и сини сандали. Умоляват се всички, които могат да дадат информация за него, да се обадят на тел. 112 или в най-близкото поделение на МВР. Българин е осъден на 13 години затвор в Австралия за трафик на наркотици Българин е осъден на 13 години и половина затвор в Австралия, след като се призна за виновен за трафик на 31 кг. метаамфетамини. 47-годишният Георги Станчев беше заловен през март на пристанището в Дампиер. Заедно с него бяха арестувани още двама българи, които обаче не бяха осъдени. Станчев трябва да излежи най-малко 10 години от присъдата си преди да има право да поиска да излезе предсрочно, уточняват австралийски медии. Христо Проданов е новият зам.-председател на групата на БСП в парламента Христо Проданов е новият зам.-председател на парламентарната група на БСП. Депутатът става част от ръководството  на мястото на Жельо Бойчев.  Промяната бе направена на заседание на групата и беше гласувана единодушно. Парламентарната група има и нов секретар. На мястото на народния представител от Пловдив и зам.-председател на комисията по бюджет и финанси Георги Търновалийски беше избрана Ирена Анастасова.", "date": "2018.09.12", "title": "Кратки новини: Полицията издирва момче на две години от Пещера"}
{"url": "https://www.dnevnik.bg/sviat/2018/09/12/3309605_beliiat_dom_i_arabskata_liga_preduprediha_iran_zaradi/", "text": "Белият дом предупреди вчера Техеран, че ще го държи отговорен за всякакво нападение в Ирак, извършено от съюзници на Иран, при което пострадат граждани на САЩ или американски интереси, съобщиха \"Ройтерс\" и \"Франс прес\". \"През последните няколко дни наблюдаваме опасни нападения в Ирак, в частност срещу консулството на САЩ в Басра и американското посолство в Багдад\", се посочва в комюнике на пресслужбата на Белия дом. \"Иран не стори нищо, за да спре тези нападения, извършени от негови съюзници в Ирак, на които той оказва финансова подкрепа, обучава ги и им доставя оръжие\", се посочва в комюникето. \"Съединените щати ще държат режима в Техеран отговорен за всякакво нападение, в резултат на което пострада нашият персонал или са нанесени щети на сгради на американското правителство\", предупреждава Белият дом. \"Америка ще отговори бързо и решително в защита на живота на американците\", се добавя в комюникето. Три минометни снаряда паднаха в петък в силно охраняваната \"зелена зона\" в Багдад, където се намират сгради на иракското правителство и посолството на САЩ. При нападението, чиито извършители не бяха идентифицирани, нямаше пострадали, нито материални щети според иракските власти. Американското консулство в Басра е разположено близо до летището, което беше подложено на ракетен обстрел в събота. Властите не съобщиха за жертви и разрушения в резултат на нападението. \"Нужда от отпор\" Арабските страни за пореден път осъдиха и отхвърлиха намесата на Иран във вътрешните им работи. Това се посочва в заключителната декларация, приета в края на състоялото се вчера в Кайро 150-о заседание на Съвета на външните министри от Арабската лига, съобщи ТАСС. Министрите изразиха \"пълна подкрепа\" за мерките, които вземат страните в региона, за да \"дадат отпор на тази намеса\". \"Подчертаваме необходимостта от разработване на общоарабски план за действие за противопоставяне на иранската намеса\", се казва в заключителния документ. Освен това участниците в срещата изразиха подкрепа за \"законното правителство в Йемен в борбата му срещу терора\" и осъдиха \"помощта на Иран за хутите\", имайки предвид подкрепяните от Иран бунтовници в страната. В рамките на заседанието се състоя също среща на четирите страни, следящи иранското досие (Бахрейн, Египет, Обединените арабски емирства и Саудитска Арабия). След срещата министрите оповестиха отделно комюнике, в което изразяват безпокойство от ядрената програма на Иран. Външните министри от \"квартета\" осъдиха също \"продължаващата намеса\" на Иран и Турция в сирийската криза. Тази намеса по думите им \"има сериозни последици за бъдещето на Сирия, нейния суверенитет, сигурност, независимост, национално единство и териториална цялост\". /БТА", "date": "2018.09.12", "title": "Белият дом и Арабската лига предупредиха Иран заради операции в Близкия изток"}
{"url": "https://www.dnevnik.bg/bulgaria/2018/09/12/3309621_po_deloto_arabadjievi_sa_izzeti_novi_polovin_milion/", "text": "В рамките на разследването по досъдебното производство за данъчни престъпления и пране на пари, по което бяха обвинени членове на фамилия Арабаджиеви и техни служители, са иззети още половин милион лева, съобщиха от прокуратурата. Парите са намерени при проверка на автомобил в Бургас на на 11 септември. Банкнотите били в хартиени пликове, носени от двама от пътуващите в колата. Установено е, че едно от лицата, у което са намерени над 298 000 лева, изтеглени от банка, е пряко свързано с управлението на едно от инкриминираните дружества по досъдебно производство - захарния завод \"Кристал\" в Пловдив. У друго лице е намерена и иззета сумата от 200 000 лв. Задържани за 24 часа по Закона за МВР са трите лица, иззет е и автомобилът, с който са се придвижвали. В края на август  при акцията на прокуратурата  в хотелите на Ветко Арабаджиев \"Маринела\" в София и \"Марица\" в Пловдив бяха открити и иззети над 10 млн. лв. в брой. Ветко Арабаджиев и съпругата му Маринела са обявени за общодържавно издирване, а единият им син е обвинен за пране на пари и след като беше пуснат временно от ареста,  вчера беше задържан отново . Днес пред журналисти в парламента главният прокурор Сотир Цацаров каза, че са предприети всички действия по реда на международната правна помощ за установяване на местонахождението на Ветко и Маринела Арабаджиеви. Попитан има ли потвърждение от Арабаджиеви, че ще се върнат доброволно,  както обяви адвокатът им , Сотир Цацаров коментира: \"Ние не сме пощенска станция, за да получаваме потвърждение. \"Прокуратурата не приема уведомления, казани пред микрофони\".", "date": "2018.09.12", "title": "По делото \"Арабаджиеви\" са иззети нови половин милион лева, съобщиха от прокуратурата"}
{"url": "https://www.dnevnik.bg/politika/2018/09/12/3309622_bjudjetnite_zaplati_shte_se_povishat_s_10_tova_shte/", "text": "Заплатите на всички заети в бюджетния сектор да се увеличат с 10% от следващата година обсъди правителството на днешното си заседание, съобщи министърът на финансите Владислав Горанов. Според него това ще струва допълнително \"около 1 млрд. лв.\", или около 1% от БВП (според данни на Министерството на финансите увеличението ще струва 1,1 млрд. лв., б.а.). Горанов обясни, че това е възможно, тъй като до края на август превишението на приходите над разходите е близо 2,5 млрд. лв. То се дължи на по-добрата събираемост на приходите, на сезонното забавяне на плащанията по инвестиционните разходи за пътища и т.н. В края на годината числата може да се променят. В тези допълнителни средства са и заплатите на учителите, индексирани средно с 20%. Според Горанов от увеличените разходи за персонал ще последва и по-голям приход в социалните и здравноосигурителните фондове. Процентът на увеличение на заплатите няма да е еднакъв за всички. \"Предвижда се индивидуалното увеличение да бъде съобразено с трудовото изпълнение. Но ще осигурим възможност на всеки ръководител да разполага с 10% повече средства\", обясни Горанов. Системата за атестация в държавната администрация и сега давала възможност да се оценява трудът на служителите. Освен това се обсъждат механизми за заплащане според тежестта за работата, каквато възможност е предвидена в проекта за промени в  модела за заплащане в армията . Към момента 433 хил. души са заети в държавната администрация според данните, с които Горанов разполага. Финансовият министър очаква, че увеличението на заплатите ще повлияе и на пазара на труда. Много трудно се наемат служители за бюджетната сфера, каза Горанов и се надява с увеличението това да стане по-лесно. Повишаването на заплатите в бюджетната сфера можело да доведе и до покачване на заплатите във всички останали сфери. Попитан дали увеличението е заради предстоящите избори догодина, той отговори: \"Всяка година има избори. Но сега се дискутира бюджетът\". През 2019 г., когато ще влезе в сила увеличението на заплатите на 433 хил. души, предстоят избори за европарламент и местни избори.", "date": "2018.09.12", "title": "Бюджетните заплати ще се повишат с 10%, това ще струва около 1 млрд. лв."}
{"url": "https://www.dnevnik.bg/biznes/2018/09/12/3309629_iznosut_na_bulgariia_za_es_se_uvelichava_s_107_za_edna/", "text": "През периода януари - юни 2018 г. износът на стоки от България за ЕС се увеличава с 10.7% спрямо същия период на 2017 г. и е в размер на 18 млрд. лв. Това показват данни на Националния статистически институт. Основни търговски партньори на България са Германия, Италия, Румъния, Гърция, Франция и Белгия. Те формират 68.9% от износа за държавите - членки на ЕС. През юни 2018 г. износът на стоки за ЕС нараства с 4.4% спрямо същия месец на предходната година и е в размер на 3.2 млрд. лв. Най-голям ръст е отбелязан в секторите \"Храни и живи животни\" (37.1%) и \"Необработени (сурови) материали, негодни за консумация (с изключение на горивата)\" (31.1%). Спад се наблюдава само в сектор \"Минерални горива, масла и подобни продукти\" (22.9%). Увеличение е регистрирано и при вноса на стоки в България от ЕС през периода януари-юни 2018 г. Той се увеличава с 9.7% спрямо същия период на 2017 г. и е на стойност 19.8 млрд. лв. Най-голям е стойностният обем на стоките, внесени от Германия, Италия, Румъния, Испания и Гърция. През юни 2018 г. вносът на стоки в България от държавите - членки на ЕС, нараства с 9.9% спрямо същия месец на предходната година и е в размер на 3.4 млрд. лв. Най-голямо процентно увеличение е регистрирано в сектор \"Необработени (сурови) материали, негодни за консумация (с изключение на горивата)\" (36.9%), а най-голямо намаление - в сектор \"Мазнини, масла и восъци от животински и растителен произход\" (11.8%). През 2017 г. от България са изнесени стоки на стойност 54.6 млрд. лв., или с 15.7% повече спрямо 2016 г. Най-голям ръст се наблюдава при износа през март, а спад не е регистриран през нито един от месеците. За трети страни през януари - юли 2018 г. износът на стоки намалява с 23.2% в сравнение със същия период на 2017 г. и е на стойност 8.9 млрд. лв. Основни търговски партньори на България са Турция, Китай, Сърбия, САЩ, Македония и Русия, които формират 52.9% от износа за трети страни.", "date": "2018.09.12", "title": "Износът за ЕС до юни се увеличава с 10.7%"}
{"url": "https://www.dnevnik.bg/zdrave/2018/09/12/3309630_zapochvat_bezplatni_pregledi_na_pushachi_i_pasivni/", "text": "От 14 септември започват безплатни прегледи за пушачи и пасивни пушачи в София, съобщиха от на Столичната община, която заедно със сдружение \"Национална асоциация за профилактика на белодробни болести\" е инициатор на кампанията. Прегледите ще се провеждат два пъти месечно до края на годината, като следващата дата е 28 септември от 8 до 13 часа в двора на Втора многопрофилна болница за активно лечение, която предоставя апарат за целите на кампанията. За улеснение на желаещите записването може да се направи на телефон 070010126 от 10 до 16 часа, както и онлайн на  сайта на Института за здравно образование .", "date": "2018.09.12", "title": "Започват безплатни прегледи на пушачи и пасивни пушачи в София"}
{"url": "https://www.dnevnik.bg/sviat/2018/09/12/3309610_erdogan_oglavi_suverenniia_fond_na_turciia_sled_kato/", "text": "Турският президент Реджеп Тайип Ердоган назначи себе си за председател на суверенния фонд на страната си, съобщи \"Блумбърг\". Фондът бе създаден преди две години, за да управлява по-добре държавни средства и да овладее безпокойството на пазарите след неуспелия опит за преврат. Според \"Блумбърг\" обаче целта и стратегията на фонда никога не са били ясни. Според проправителствения в. \"Йени шафак\" в държавния вестник на Турция това е отразено със съобщението, че фондът го е назначил на поста. Изпълняващ длъжността председател е финансовият министър Берат Албайрак, което означава, че министърът и зет на Ердоган също ще има място в борда. Игит Булут, един от ключовите съветници на Ердоган, също е уволнен. Зафер Сьонмез, който оглавяваше малайзийския инвестиционен фонд Khazanah Nasional Bhd, ще бъде генерален мениджър. Турският фонд управлява активи на държавата в националния превозвач \"Търкиш еърлайнс\", както и в \"Тюрк телеком\" и държавните банки \"Зираат\" и \"Халкбанк\", държавни петролни и газови компании и други национални компании - пощата, фондовата борса (\"Борса Истанбул\"), лотарията и железопътния превозвач. Целта му е да управлява активи за над 200 млрд. долара. Сред представителите на новия борд са Хюсеин Айдън, който оглавява банковата асоциация на страната и е главен изпълнителен директор на \"Зираат\", ръководителят на инвестиционната агенция Арда Ермут и Еришар Аръджан, член на борда и на \"Борса Истанбул\". Решението идва на фона на  проблемите, през които минава Турция  заради срива на лирата, изгубила близо 40% от стойността си от началото на годината и подтикваща централната банка към  възможно увеличение на основните лихвени проценти  тази седмица (въпреки съпротивата на президента). То обаче отговаря и на заявените от Ердоган намерения да засили влиянието си върху икономическата политика след изборите, които белязаха прехода към президентска република. Държавният глава действително направи това чрез назначенията в новото правителство и с по-големия контрол върху централната банка и други институции.", "date": "2018.09.12", "title": "Ердоган оглави суверенния фонд на Турция, след като уволни цялото му ръководство"}
{"url": "https://www.dnevnik.bg/evropa/2018/09/12/3309590_ne_mojem_da_se_karame_vseki_put_kogato_pristigne_nov/", "text": "Не можем да продължаваме да се караме, докато намерим решение, всеки път, когато пристигне нов кораб. Временната солидарност не е достатъчна. Нуждаем се от трайна солидарност – днес и завинаги\". Това  заяви председателят на Европейската комисия Жан-Клод Юнкер  в четвъртата си и последна реч за състоянието на съюза. Той представи три нови предложения за солидарност в ЕС в областта на миграцията и за по-добра защита на външните граници на Европа. ", "date": "2018.09.12", "title": "Не може да се караме всеки път, когато пристигне нов кораб с мигранти, каза Юнкер"}
{"url": "https://www.dnevnik.bg/biznes/2018/09/12/3309655_bulgariia_otbeliazva_rust_vuv_vunshnata_turgoviia/", "text": "България oтбелязва ръст във външната търговия. През 2017 г. са изнесени стоки на стойност 54.6 млрд. лв., или с 15.7% повече спрямо 2016 г., показват данни на Националния статистически институт. Най-голям ръст се наблюдава при износа през март (29%), а спад не е регистриран през нито един от месеците. Внесените стоки през 2017 г. са за 59.2 млрд. лв., което е с 15.7% повече от предходната година. Съпоставката на месечните данни за вноса през 2017 г. и 2016 г. показва, че най-голямо е увеличението през март (25.3%), а понижение не е регистрирано. Външнотърговското салдо за 2017 г. е отрицателно и е в размер на 4.6 млрд. лв., което е с 615 млн. лв. повече от салдото за 2016 г. Износът на стоки от България, разпределен според Стандартната външнотърговска класификация, показва, че през 2017 г. в сравнение с 2016 г. най-голям ръст е отчетен при износа на \"Артикули, класифицирани главно според вида на материала\" (33.3%). Спад (11.1%) се наблюдава само при износа от сектор \"Безалкохолни и алкохолни напитки и тютюн\". Търговия със стоки на България с ЕС През 2017 г. износът на стоки от България за страните от ЕС  нараства с 10.9%  спрямо предходната година и е в размер на 34.5 млрд. лв. Основни търговски партньори на България са Германия, Италия, Румъния, Гърция, Белгия и Франция. Външнотърговското салдо (износ FOB - внос CIF) на България със страните от ЕС за 2017 г. е отрицателно и е в размер на 3.3 млрд. лв. Вносът на стоки в България от ЕС през периода януари - юни 2018 г. се увеличава с 9.7% спрямо същия период на 2017 г. и е на стойност 19.8 млрд. млрд. лв. по цени CIF. Най-голям е стойностният обем на стоките, внесени от Германия, Италия, Румъния, Испания и Гърция. Търговия с трети страни През 2017 г. износът на стоки от България за трети страни се увеличава с 25.1% спрямо предходната година и е на стойност 20 млрд. лв. Водещи търговски партньори на България са Турция, Русия, Китай, Египет, Сърбия, САЩ щати и Македония, които формират 55.3% от износа за трети страни Вносът на стоки в България от трети страни през 2017 г. нараства с 24.4% в сравнение с 2016 г. и е в размер на 21.4 млрд. лева. Най-голям е стойностният обем на стоките, внесени от Руската федерация, Турция, Китай, Сърбия и Египет, чийто дял възлиза на 66.5% от вноса от трети страни. Външнотърговското салдо на България с трети страни за 2017 г. е отрицателно и е в размер на 1.4 млрд. лв.", "date": "2018.09.12", "title": "През 2017 г. и износът и вносът растат с близо 16%"}
{"url": "https://www.dnevnik.bg/kultura/2018/09/12/3309654_v_sofiia_39_obshtestveni_sgradi_otvariat_vrati_v/", "text": "Тази година Европейските дни на наследството ще бъдат отбелязани на 15 и 16 септември под мотото \"Изкуството да споделяме\" в цялата страна, съобщиха от Френския институт, който заедно с Министерството на културата е организатор на инициативата в България. Европейските дни на наследството имат за цел е да обърнат общественото внимание върху културното наследство, насърчавайки хората да откриват културни забележителности близо до тях. По традиция събитието се провежда през септември в над 50 държави. В София програмата включва 39 сгради, сред които президентството, Министерството на отбраната, Централният военен клуб, Военната академия \"Георги С. Раковски\", Баня башъ джамия, Софийската синагога, Католическият катедрален храм \"Св. Йосиф\", Концертен комплекс \"България\", Народният театър \"Иван Вазов\", Националната галерия \"Двореца\", Софийската опера и балет, Националната библиотека \"Св. св. Кирил и Методий\", Софийският университет \"Св. Климент Охридски\", неговите музеи и библиотека, Френският институт в България, Резиденцията на Франция. В събота екипът на Българското национално радио е подготвил специална програма за децата, а в неделя посетителите на Софийската духовна семинария ще могат да се включат в организирани турове с гид. Пълна информация за програмата на събитието можете да следите на  сайта на Френския институт  и на  сайта за културни новини  на Столичната община. Входът е свободен.", "date": "2018.09.12", "title": "В София 39 обществени сгради са отворени за посещение през уикенда"}
{"url": "https://www.dnevnik.bg/evropa/2018/09/12/3309647_brjuksel_predlaga_ednochasov_srok_za_premahvane_na/", "text": "Европейската комисия предлага нови правила за премахването на терористично съдържание от интернет в рамките на един час — критичният период, през който се нанасят най-големите щети.\" Това  заяви председателят на еврокомисията Жан-Клод Юнкер  в четвъртата си и последна реч за състоянието на съюза, предаде пресслужбата на институцията. Всички интернет платформи, които желаят да предлагат услугите си в Европейския съюз, ще трябва да се съобразяват с ясни правила за предотвратяване на злоупотреби с техните услуги с цел разпространение на терористично съдържание. Освен това ще бъдат въведени предпазни механизми за закрила на свободата на словото в интернет, с които да се гарантира, че се премахва единствено терористично съдържание. Само през януари 2018 г. в мрежата са били разпространени близо 700 нови пропагандни материала на \"Ислямска държава\". Основните елементи на новите правила са: -  : терористичното съдържание е най-вредно в първите часове след появяването си онлайн поради бързината, с която се разпространява. Ето защо комисията предлага правно обвързващ едночасов срок за премахване на съдържанието, след като националните компетентни органи издадат заповед за премахване; -   като материал, който подбужда към или пропагандира извършването на терористични престъпления, популяризира дейностите на терористична група или предоставя инструкции относно техниките за извършване на терористични престъпления; - въвеждане на   за всички платформи да гарантират, че не се извършват злоупотреби с тях с цел разпространение на терористично съдържание онлайн. В зависимост от риска от разпространение на терористично съдържание чрез техните платформи от доставчиците на услуги ще се изисква да предприемат мерки — като използването на нови инструменти — за по-добра защита на своите платформи и техните ползватели от терористични злоупотреби; -   с предложението се установява рамка за засилено сътрудничество между доставчиците на хостинг услуги, държавите членки и Европол. От доставчиците на услуги и държавите членки ще се изисква да определят звена за контакт, които да са на разположение денонощно, за да улесняват проследяването на заповедите за премахване и сигналите за незаконно съдържание в интернет. -  доставчиците на съдържание ще могат да разчитат на ефективни механизми за подаване на жалби, които всички доставчици на услуги ще трябва да въведат. Когато дадено съдържание е било премахнато неоснователно, доставчикът на услугата ще трябва да го възстанови възможно най-бързо. За платформите, които използват автоматизирани инструменти за откриване на терористично съдържание, трябва да има надзор и проверка от човек, за да се предотвратяват премахванията по погрешка; -   прозрачността и надзорът ще бъдат гарантирани с годишни доклади за прозрачността, които доставчиците на услуги и държавите членки ще трябва да представят, за да покажат как се справят с терористичното съдържание; -  държавите членки ще трябва да въведат ефективни, пропорционални и възпиращи санкции за неспазването на заповеди за премахване на терористично съдържание онлайн. В случай на системни пропуски в премахването на такова съдържание вследствие на заповед за премахване на доставчика на услуги може да бъде наложена финансова санкция в размер до 4% от неговия общ оборот за последната финансова година.", "date": "2018.09.12", "title": "Брюксел предлага едночасов срок за премахване на терористично съдържание онлайн"}
{"url": "https://www.dnevnik.bg/sport/2018/09/12/3309641_v_otgovor_na_obvineniiata_v_rasizum_avstraliiski/", "text": "Австралийският вестник \"Херлад сън\" публикува отново  карикатурата със Серена Уилямс от финала на US Open , която доведе до обвинения в расистко отношение. Изданието отрече обвиненията и защити автора Марк Найт. Вестникът публикува на челната си страница няколко карикатури, сред които на Уилямс, Доналд Тръмп, Ким Чен Ун и др., и излезе със заглавие \"Добре дошли в света на политическата коректност\". Скандалният край на женския финал в US Open  се превърна във водеща спортна тема и  предизвика много спорове и коментари . Съдията на мача Карлос Рамос беше обвинен в сексизъм заради наказанията, които наложи на Уилямс, а американката получи много критики за грубото си поведение. \"Херлад сън\" се включи във вълната с карикатура, на която е изобразена гневната Уилямс, скачаща върху счупената си ракета. В същото време съдията казва на съперничката ѝ Наоми Осака: \"Може ли просто да я оставите да победи?\" След финала  носителката на 23 индивидуални титли от Големия шлем обясни, че е поискала да защити правата на жените . Според нея състезателките получават различно отношение от мъжете при сходно поведение на корта. Тя беше  глобена със 17 хиляди долара  за поведението си на корта. Найт беше подложен на огромни критики в социалните мрежи. В тях се включи дори в. \"Вашингтон пост\", който написа: \"Това е расистка рисунка. Найт показва черти на лицето, които напомнят за карикатурите срещу човешката природа от времето на законите, които наложиха расовата дискриминация в САЩ през XIX и XX век.\" Редакторът на вестника Деймън Джонсън заяви, че в карикатурата няма нищо расистко или сексистко. \"Тя съвсем правилно се присмива на лошото поведение на една тенис легенда\", написа той в \"Туитър\". \"Критиките към карикатурата на Марк Найт показват, че светът е станал твърде политкоректен и не разбира ролята на карикатурите и сатирата в новинарските медии\", заяви Майкъл Милър, изпълнителен директор на пресгрупата, която издава вестника.", "date": "2018.09.12", "title": "В отговор на обвиненията в расизъм австралийски вестник публикува отново карикатурата на Серена Уилямс"}
{"url": "https://www.dnevnik.bg/photos/2018/09/12/3309570_fotogaleriia_nie_sme_republika_-_kak_premina_purviiat/", "text": "С искания за освобождаване на \"политическите затворници\" почти милион каталунци се включиха в празника \"Диада\", който поддръжниците на независимостта приемат като \"национален\".", "date": "2018.09.12", "title": "Фотогалерия: \"Ние сме република\" - как премина първият \"ден на Каталуня\" след референдума"}
{"url": "https://www.dnevnik.bg/citat_na_deniia/2018/09/12/3309651_citat_na_denia_imam_jivot_i_sled_mandata/", "text": "Това обяви главният прокурор Сотир Цацаров в отговор на въпроси на журналисти в парламента какво ще работи след края на мандата си. Той изтича през декември 2019 г.", "date": "2018.09.12", "title": "Цитат на деня: Имам живот и след мандата"}
{"url": "https://www.dnevnik.bg/bulgaria/2018/09/12/3309663_prestupleniiata_se_uvelichavat_a_razkrivaemostta_im/", "text": "Престъпленията през 2017 г. са повече спрямо 2016 г., а разкриваемостта им намалява. Това са част от изводите на прокуратурата в докладите за дейността ѝ през двете години. Те бяха приети от депутатите в парламента, като преди това главният прокурор  Сотир Цацаров беше изслушан от народните представители , съобщава \"Фокус\". През 2017 г. разкриваемостта на престъпленията е 43.7%, което е с 3.9 на сто по-малко спрямо 2016 г. През изминалата година са разкрити 46 650 престъпления, а през 2016 г. - 49 460. Висок е делът на приключените в срок разследвания, който за 2017 г. е 97.79%. Въпреки това и там се отчита спад с 2 на сто. За година броят на престъпленията е нараснал с 2.8%, като са регистрирани общо 106 659, докато през 2016 г. те са били 103 773. През миналата година най-често са извършвани престъпления против собствеността, следвани от общоопасните, икономическите и престъпленията против личността. Предадени на съд през 2017 г. са 37 087 души, докато през 2016 г. те са били 38 469. За последните три години делът на осъдените и санкционираните лица с влязъл в сила акт е над 97%.", "date": "2018.09.12", "title": "Престъпленията се увеличават, а разкриваемостта им намалява, отчете прокуратурата"}
{"url": "https://www.dnevnik.bg/evropa/2018/09/12/3309664_junker_obiavi_plan_za_suzdavane_na_10_mln_rabotni/", "text": "Африка не се нуждае от подаяния, а от истинско балансирано партньорство. Искаме да изградим едно ново партньорство с Африка.\" Това заяви председателят на Европейската комисия Жан-Клод Юнкер  в четвъртата си и последна реч за състоянието на съюза . По думите му до 2050 година в Африка ще има 2.5 милиарда жители, всяко четвърто лице ще е от Африка. \"Трябва да инвестираме повече в отношенията ни с този голям и достоен континент, трябва да развием отношенията Африка - Европа\", изтъкна Юнкер. Той обяви, че Европейската комисия предлага нов съюз между Африка и Европа за устойчиви инвестиции и работни места, който ще позволи да се създадат 10 млн. работни места там за пет години. \"Това партньорство е също толкова необходимо и за нас, европейците\", каза Юнкер. Предвидена е и рамка за повече стратегическите инвестиции и засилване на ролята на частния сектор. \"Ние ще насочим инвестиции в сфери, където ще доведат до истинска промяна\", каза Юнкер. Според предложението 35 хил. студенти и преподаватели от Африка ще се възползват от \"Еразъм+\" до 2020 г. Други 70 хил. ще се възползват до 2027 г., достигайки общо 105 хил. за период от десет години. 750 хил. души ще получат професионално обучение с цел придобиване на умения, 30 милиона души и дружества ще имат достъп до електричество благодарение на привлечените с помощта на ЕС инвестиции във възобновяема енергия и увеличаването на производствените мощности с 5 GW, 24 милиона души ще имат достъп до пътища, проходими през всички сезони, благодарение на инвестиции в транспортна инфраструктура. Очаква се в Африка да бъдат създадени 3.2 милиона работни места в рамките на Плана за външни инвестиции само от инвестиционните програми, насочени към малките и средните предприятия. Предлага се също единната програма за инвестиции от Плана за външни инвестиции да създаде 800 хил. работни места благодарение на гаранция в размер на 75 милиона евро. По думите на Юнкер търговията между Африка и Европа не е незначителна (36% от африканската търговия е с ЕС, в сравнение с 16% с Китай и 6% със САЩ), но не е достатъчна. \"Трябва да доразвием множеството търговски споразумения между африканските държави и ЕС и да имаме един общ договор за свободна търговия\", каза още той.", "date": "2018.09.12", "title": "Юнкер обяви план за създаване на 10 млн. работни места в Африка до пет години"}
{"url": "https://www.dnevnik.bg/biznes/2018/09/12/3309625_stroiteli_na_jilishta_iskat_iasni_pravila_za_da_niama/", "text": "Общо 23 строителни компании, работещи основно на пазара в София, настояват за ясни и прости правила, свързани с инвестициите в строителството, така че да не се създава напрежение между гражданите, фирмите и администрацията. В допълнение се настоява обменът на документи между бизнеса и администрацията най-сетне да започне да се осъществява по електронен път. Фирмите са обединени от около 2 г. в Национална асоциация на строителните предприемачи, чийто бизнес представлява между 55 и 65% от обема на строителството в София по данни на самата организация. Политиците непрекъснато усложняват нормативната уредба, което я прави неразбираема за хората и ги кара да гледат лошо на всеки строеж, обясни Георги Шопов, председател на управителния съвет на организацията. Да не се работи на парче Асоциацията настоява устройствените планове да са дългосрочни с хоризонт поне 20 г. и да не се работи на парче. По този начин и инвеститорите ще имат яснота за години напред, а и потребителите на жилища, които ще знаят какво и къде е предвидено да се строи, без да има изненади. \"Вместо това политиците мислят на къса позиция и така се създава излишно напрежение в обществото\", посочи Шопов. Красимир Шалев, член на управителния съвет, даде и друг пример с цената на строителните разрешителни, които в някои райони достигат и до 250 хил. лв., а дори част от приходите от тях не остават за съответния район, за да бъде после облагороден и да се построи например детска градина. Хората вече не искат просто жилище, а такова с прилежаща инфраструктура. Доста сделки зависят от това дали в близост до сградата, която правим, ще има детска градина със свободни места в нея, посочват строителите. Електронно управление - кога И към днешна дата на практика няма никаква яснота кога ще е възможно строителният бизнес и администрацията да обменят документи електронно, а самата администрация служебно да си събира нужната информация от други структури, вместо да иска фирмите да се движат като куриери между тях. От асоциацията казват, че са поставяли този въпрос на различни нива и отвсякъде са получили вдигане на рамене. Дават пример дори със съседните  Македония и Сърбия, където това вече е факт . Пословичен проблем е закъснението, с което администрацията се бави с решенията си по проектите, а в последната година и Агенцията по кадастъра с мотив, че няма персонал, издава нужните документи на строителите за 3 месеца вместо за 2 седмици. Същата е ситуацията и с предложението им, което да защитава клиентите, купуващи жилища \"на зелено\" - предварителните договори да се вписват, което е защита срещу нелоялни строители. Такова предложение било отправено към Агенцията по вписванията и към камарата на нотариусите, но без резултат. Законът за устройство на територията - 3 в 1 Променяният над 70 пъти Закон за устройство на територията очевидно не работи добре, след като е претърпял толкова ремонти, посочват от асоциацията. Затова те предлагат на Министерството на регионалното развитие той да се ремонтира основно, като се раздели на три отделни, които се отнасят до градоустройството, инвестиционното проектиране и строителството. Строителите обясняват, че това са напълно различни материи и смесването им в един закон води до настоящите неуредици. За промените в проекта са създадени две работни групи - в Министерството на регионалното развитие и в Камарата на строителите.", "date": "2018.09.12", "title": "Строители на жилища искат ясни правила, за да няма напрежение в обществото"}
{"url": "https://www.dnevnik.bg/sport/2018/09/12/3309645_kralev_hubavo_e_za_bulgarskite_zriteli_da_ima_nov/", "text": "Министърът на спорта Красен Кралев заяви, че е хубаво за българските футболни запалянковци да бъде изграден нов национален стадион. Думите му дойдоха като продължение на изказването на министър-председателя Бойко Борисов, който заяви, че ако футболистите се представят добре,  държавата може да отпусне \"стотина милиона за едно кокетно стадионче\" . \"Това е една добра новина, която показва, че държавата е адекватна. Там, където има успехи, веднага се реагира с помощ от наша страна с изграждане на спортна инфраструктура. Тридесет години държавата не беше дала нито един лев за футбола. През последните три години направихме близо десет стадиона, ред е и на националния отбор. Когато има и добро представяне, съвсем естествено е да ги стимулираме, да подпомогнем\", каза Кралев пред \"Нова\". \"Виждате, те сами направиха много - футболният съюз гради със средства от УЕФА страхотна база, в която националите могат да се готвят. Но хубаво е за българските фенове, за българските зрители да има нов национален стадион, който да отговаря на международните стандарти. Мисля, че това е възможно, след като премиерът пое ангажимент\", добави министърът на спорта. Похвалите към националния отбор се засилиха след две победи в новия турнир Лига на нациите. Надпреварата дава възможност за класиране за Евро 2020. За последно България игра на голямо първенство на Евро 2004 в Португалия. По думите на Кралев след евентуалното отпускане на средствата ще са нужни до две години за изграждане на новия стадион. По-късно пред медиите той посочи, че във вторник е предал изказването на Борисов пред кмета на София Йорданка Фандъкова. \"Столичната община трябва да предложи терен\", посочи министърът. В последните години темата за нов национален стадион няколко пъти изплува, но без конкретни действия. Сред обсъжданите варианти бяха за изграждане на съоръжение във \"Враждебна\", както и  за построяване на стадион на мястото на този на \"Славия\" . България дори кандидатства неуспешно да приеме мачове за Евро 2020 с проекта за стадиона в \"Овча купел\". В момента футболните национали продължават да играят на \"Васил Левски\". Кралев призна, че в предишни години са направени грешки с изразходване на средства по Програмата за развитие на селските райони за строежа на стадиони. \"Сега тези средства ще отидат за изграждане на физкултурни салони\", каза той и посочи, че по нова програма ще бъдат разпределени 7 млн. лева между 15 общини за строеж на салони. \"Масовият спорт е приоритет на политиката на общините. Навсякъде по света е така. Държавата се занимава с изграждане на инфраструктура, с елитния спорт. Ако министерството на спорта има бюджет за развитие на целия спорт около 70 млн. лева без парите за спортна инфраструктура, в самите общини има също толкова пари. Техен приоритет би трябвало да бъде не професионалният, а масовият спорт\", каза Кралев.", "date": "2018.09.12", "title": "Кралев: Хубаво е за българските зрители да има нов национален стадион"}
{"url": "https://www.dnevnik.bg/sviat/2018/09/12/3309677_brazilskite_levi_izbraha_kandidat_za_prezident_koito/", "text": "Бразилската Партия на трудещите се официално обяви името на своя кандидат за президентския пост на страната, съобщиха световните агенции. Председателят на лявата партия Глейзи Хофман заяви, че за висшия държавен пост на 7 октомври ще се бори бившият кмет на Сао Пауло, 55-годишният Фернандо Адад, съобщиха световните агенции. Хофман посочи, че решението за издигането на кандидатурата на Адад е взел лично бившият президент  Луис Инасио Лула да Силва , на когото на 1 септември Висшият избирателен съд отказа правото да регистрира кандидатурата си за изборите заради обвинителна присъда по дело за корупция. Според бразилските закони човек, осъден на втора инстанция след наказателно дело, не може да претендира за изборни длъжности. За кандидат-президент Партията на трудещите е издигнала кандидатурата на Мануела Д'Авила от Комунистическата партия на Бразилия, която е депутат в регионалния парламент на щата Рио Гранди ду Сул. По-рано вчера  Лула да Силва , който от април излежава 12-годишна присъда за пасивна корупция и пране на пари, се отказа от опитите си да участва в изборите и призова привържениците си да подкрепят Фернандо Адад. \"Искам да помоля всички вас, които бяхте готови да гласувате за мен, да гласувате за Фернандо Адад\", призова Лула в \"Писмо до бразилския народ\", цитирано от \"Франс прес\" и ТАСС. Писмото беше прочетено пред неколкостотин партийни активисти, събрали се пред вратата на затвора в Куритиба. \"Знам, че един ден моята невиновност ще бъде доказана. (...) Човек може несправедливо да бъде лишен от свобода, но неговите идеи не могат да бъдат заточени в затвора\", посочва бившият президент.", "date": "2018.09.12", "title": "Бразилските леви избраха кандидат за президент, който да замести осъдения Лула"}
{"url": "https://www.dnevnik.bg/ot_vas/galeriiotvas/2018/09/12/3309483_chitatelska_fotogaleriia_pirinski_prelesti/", "text": "Заслонът и едноименното Тевно езеро.", "date": "2018.09.12", "title": "Читателска фотогалерия: Пирински прелести"}
{"url": "https://www.dnevnik.bg/razvlechenie/2018/09/12/3309678_leni_kravic_idva_za_koncert_v_sofiia_dogodina/", "text": "Световноизвестният американски рок музикант Лени Кравиц ще изнесе концерт в България догодина, съобщиха организаторите от \"София мюзик ентерпраисис\" и Live Nation. Изявата му в София, насрочена за  , е част от започналото тази година световно турне. С него музикантът представя 11-ия си студиен албум - Raise Vibration, в който - с подкрепата на дългогодишния си приятел и сътрудник китаристът Крейг Рос - Кравиц сам продуцира и изпълнява всичко - от китара, бас, барабани и пиано до бонго, камбанки, клавишни инструменти и синтезатори, ситар, калимба и др. Билетите ще са на цени   и могат да бъдат купени в мрежата на  Ивентим . Те ще са в продажба   (сряда). Това ще е втори концерт на Лени Кравиц в България след  2008 г., когато пя на стадион \"Академик\" . Тогава подгряваща група беше \"Остава\". Засега организаторите не съобщават кой ще излезе на сцената преди американския музикант този път. През 2012 г. се подготвяше и втори концерт, който обаче беше отменен. Преди две години певецът задочно гостува в България с  фотоизложбата си от черно-бели фотографии  Flash . Лени Кравиц, чиято кариера продължава вече над 25 години, е определян като един от най-успешните съвременни музиканти. Вдъхновен от соул, рок и фънк звученето на 60-те и 70-те години, музикантът, композитор и продуцент е носител на 4 поредни награди награди \"Грами\", и поставя рекорд за най-много спечелени награди в категория \"Най-добро мъжко вокално рок изпълнение\", припомнят организаторите на концерта.", "date": "2018.09.12", "title": "Лени Кравиц идва за концерт в София догодина"}
{"url": "https://www.dnevnik.bg/politika/2018/09/12/3309620_cacarov_namekna_che_shte_izkara_mandata_si_kato_glaven/", "text": "Главният прокурор Сотир Цацаров обяви, че не му се коментират неофициалните информации за преминаването му в Конституционния съд (КС), но намекна, че предпочита да изкара докрай мандата си като главен прокурор, изтичащ през декември следващата година. В отговор на въпрос на журналисти в парламента днес дали е вярно, че ще става конституционен съдия, Цацаров каза: \"Има истина в твърденията, че оттук ще тръгна към Съдебната палата, а не към Конституционния съд.\" После обяви, че за да се говори за номинацията му, първо трябва да има предложение, което да бъде обмислено. \"За да обмислите едно такова предложение, трябва да си дадете сметка за много факти и обстоятелства, включително и за това доколко е редно преди края на мандата си - но не три-четири месеца, а около година и половина преди края на мандата, главният прокурор да си тръгне. Казано по друг начин - не ми се коментират слухове. Мисля, че отговорих ясно\", каза Цацаров. Точно след два месеца - на 12 ноември, приключва  мандатът на четирима конституционни съдии  - Румен Ненков и Стефка Стоева (от квотата на съдебната власт), Кети Маркова (от квотата на президента) и Цанка Цанкова (от парламентарната квота). Процедурата по попълването на състава на съда започна през август, а днес парламентът прие правилата, по които ще определи своя избраник. Вариантът Сотир Цацаров да бъде пратен в Конституционния съд минава през предсрочно прекратяване на мандата му като главен прокурор, както направи предшественикът му Борис Велчев, който сега е председател на съда. В съдебната система се говори и за сценарий конституционен съдия да стане Лозан Панов, председател на Върховния касационен съд (ВКС), а Цацаров да заеме неговото място. По информация на вестник \"Сега\" Лозан Панов, за който също се говори, че ще бъде номиниран за конституционен съдия, щял да приеме само ако и Цацаров влезе в КС, т.е. няма опасност да оглави ВКС. Според други неофициални информации имало вариант от квотата на парламента за конституционен съдия да бъде избрана Цецка Цачева, която в момента е правосъден министър. На въпрос какво ще работи след края на мандата си като главен прокурор Сотир Цацаров заяви днес: \"Моята кариера, тя не свършва с мандата. За всеки настъпва краят на мандата. Вечни хора няма. Но да си мислиш, че животът ти е мандатът, това значи тук някъде нещо да не ти работи както трябва. Понеже си мисля, че животът ми не е мандатът -  имам живот и след мандата .\"", "date": "2018.09.12", "title": "Цацаров намекна, че ще изкара мандата си като главен прокурор, вместо да става конституционен съдия"}
{"url": "https://www.dnevnik.bg/skorost/2018/09/12/3309691_kabinetut_otchete_seriozen_spad_na_zaginali_pri/", "text": "Министерският съвет одобри доклади на Държавно-обществената консултативна комисия по проблемите на безопасността на движението по пътищата, според които в периода 2011-2017 година средно на година за загивали с над 300 души по-малко, отколкото в първите десет години от XXI век. Отчетено е, че това става факт след приемането на Националната стратегия за подобряване на безопасността на движението по пътищата на България (2011-2020). В докладите се посочва, че трябва да се акцентира върху повишаване на обучението и образованието на децата за безопасно участие в движението по пътищата, както и върху организацията и обучението на кандидатите за водачи, като се помисли за продължителността на тяхното обучение. Сериозно внимание се обръща на повишаването на безопасността по участъците от трансевропейската пътна мрежа, се казва в официалното съобщение на правителствената информационна служба. Експертите отбелязват и необходимостта от интензивното разширяване на системата от технически средства за контрол на скоростта и ускореното прилагане на инфраструктурни решения за нейното ограничаване, особено в населените места. Отчетена е и възможността от разширяване на кръга от заинтересованите институции - държавни, неправителствени организации, частния сектор, гражданското общество, институциите на областно и местно ниво, като всеки допринесе за намаляване на жертвите по пътищата. Изтъкнато е също целесъобразното използване на Фонда за безопасност на движението. В същото време днес на пресконференция от МВР съобщиха, че през миналата година 348 деца в ученическа възраст са били ранени при катастрофи през миналата година. Общият брой произшествия с пешеходци в България е бил 1847, като това са близо 27% от всички катастрофи със загинали и ранени.", "date": "2018.09.12", "title": "Кабинетът отчете сериозен спад на загинали при катастрофи в сравнение с началото на века"}
{"url": "https://www.dnevnik.bg/bulgaria/2018/09/12/3309689_pravitelstvoto_otpusna_dopulnitelni_36_mln_lv_za/", "text": "Правителството отпусна допълнителни 36.2 млн. лв. по бюджета на регионалното министерство, които ще се използват за изграждането на обхода на Габрово. Сумата е част от предвидените до 100 млн. лв. за 2018 г., които държавата е предвидила за проекта. Средствата трябва да се използват от Агенция \"Пътна инфраструктура\" за разплащане на строително-монтажни работи, строителен надзор и проектиране на разширен идеен проект на тунел под връх Шипка. В края на 2015 г. тогавашният регионален министър Лиляна Павлова обяви, че довършването на обхода на Габрово ще стане с пари от държавния бюджет, тъй като  европейското финансиране на проекта било спряно  заради забавяне. Тя изрази надежда, че строителството му ще приключи през 2016 г. Обходният път на Габрово е част от европейския коридор IX, който минава през Букурещ - Русе - Димитровград - Александруполис. Прогнозната стойност на проекта е 130 млн. лв.", "date": "2018.09.12", "title": "Правителството отпусна допълнителни 36 млн. лв. за обхода на Габрово"}
{"url": "https://www.dnevnik.bg/sport/2018/09/12/3309688_topalov_i_kasparov_si_razmeniha_pobedi_v_silen_turnir/", "text": "Бившите световни шампиони Веселин Топалов и Гари Каспаров си размениха по една победа и две ремита на старта на силния шахматен турнир в Сейнт Луис. Надпреварата се провежда в стила \"шахмат 960\", познат и като \"Фишер шах\". При него началната позиция на фигурите на първа и осма линия е различна спрямо стандартна. В двубоите на блиц руснакът взе победа с черните фигури, а другата партия завърши наравно. Топалов победи в ускорения шах, където постигна победа с белите и реми с черните. В надпреварата участват десет от най-силните гросмайстори в света. Турнирът има 20 кръга - шест по ускорен шах и 14 на блиц. Наградният фонд е 250 000 долара.", "date": "2018.09.12", "title": "Топалов и Каспаров си размениха победи в силен турнир в САЩ"}
{"url": "https://www.dnevnik.bg/sviat/2018/09/12/3309680_sasht_pregovariat_s_gurciia_za_da_izpolzvat_oshte/", "text": "Американските въоръжени сили преговарят с Гърция, за да разширят военното си присъствие и някои дейности там, като използват повече военновъздушни и морски бази, на фона на напрежението с Турция. Това  пише в. \"Уолстрийт джърнъл\" , като се позовава на американски представители (имената на повечето от тях не се споменават). Здравите в момента отношения с Гърция и притеснението заради ситуацията в Турция са фактор. С времето си страната предоставя възможност за целогодишна летателна тренировка, а и там са разположени бази както на Гърция, така и на НАТО, обясняват представителите. Важно за Вашингтон е, че както сегашното правителство, така и опозицията приема идеята. Затова има възможност гръцка инфраструктура да се използва, за да се разположат временно американски войски. Разговорите са \"предварителни\" и в тях няма предложения за перманентно разполагане на военнослужещи и техника. Същевременно пред репортери ген. Джо Дънфорд, председател на Съвета на началник-щабовете на въоръжените сили на САЩ, казва, че \"двустранните отношения с Гърция по никакъв начин не са за сметка на Турция\". По думите му \"географията на Гърция и възможностите\" са много значими. САЩ вече използват по-засилено гръцките бази - тази пролет  дронове MQ-9  започнаха да действат във военновъздушната база край Лариса. Облекчение Базата \"Инджирлик\" в Турция предлагаше по-добри възможности, създадена за операции на НАТО и по-близко до Сирия, но неуспелият опит за преврат в Турция, сделката на Анкара за руски ракетни системи  подклаждат напрежението между двете страни . Освен това от 2015 г. Турция  въвежда ограничения за операциите , които САЩ могат да извършват от \"Инджирлик\". Затова за операциите в Сирия САЩ пренасочиха част от дейностите към Катар. За Гърция по-голямо американско военно присъствие би донесло облекчение, намалявайки рисковете от Либия и Турция. В неделя гръцки представители казаха, че са арестували двама турски военни, опитали да пресекат границата. Потърсени от изданието, гръцки дипломати не коментират разговорите за военно сътрудничество, но отбелязват стратегическото положение на страната и факта, че тя покрива критериите на НАТО за разходи за отбрана в размер 2% от брутния вътрешен продукт. По-рано този месец в Солун министърът на отбраната Панос Каменос каза, че двете страни ще стъпят \"заедно в бъдещето\" и че \"военни споразумения\" в тази връзка ще помогнат на Гърция да е стратегически партньор в Средиземно море. Гърция има добри отношения с Русия, а в Средиземно море (в момента още по-важно заради сирийската криза) все по-ясно присъствие има и Китай. Според американския представител, цитиран от вестника, обаче Гърция е \"добра възможност\" независимо от това.", "date": "2018.09.12", "title": "САЩ преговарят с Гърция, за да използват още нейни бази, пише \"Уолстрийт джърнъл\""}
{"url": "https://www.dnevnik.bg/detski_dnevnik/2018/09/12/3309692_pravitelstvoto_otpusna_25_mln_lv_za_stipendii_za_78/", "text": "На заседанието си днес правителството одобри допълнителни трансфери в размер на 2 482 195 лв. по бюджетите на общини за стипендии за 78 общински училища, чиито зрелостници са постигнали високи резултати на матурите по български език и литература и по математика. Условията и редът за разпределението им са определени със заповед на министъра на образованието, съобщиха от пресслужбата на Министерския съвет. Постановлението няма да доведе до пряко или косвено въздействие върху държавния бюджет, тъй като необходимите средства са предвидени по бюджета на Министерството на образованието и науката за 2018 г., се уточнява в съобщението.", "date": "2018.09.12", "title": "Правителството отпусна 2.5 млн. лв. за стипендии за 78 училища"}
{"url": "https://www.dnevnik.bg/evropa/2018/09/12/3309697_evrokomisiiata_predlaga_prez_2019_g_da_se_premahne/", "text": "Европейската комисия предлага през 2019 г. в ЕС да се премахне сезонната смяна на часовото време, като на държавите членки се даде възможност да решат веднъж завинаги кое часово време желаят да прилагат като постоянно - лятното или зимното, предаде пресслужбата на институцията.  Председателят на Европейската комисия Жан-Клод Юнкер заяви в своята  реч за състоянието на съюза : \"От трибуната всички твърдим, че искаме да действаме мащабно по важните въпроси и скромно по маловажните. Ако обаче законодателството на ЕС диктува на гражданите да преместват часовниците си два пъти годишно, никой няма да ни ръкопляска. Днес комисията предлага това да се промени. Смяната на часовото време трябва да се премахне. Държавите членки следва да решат сами кое часово време ще прилагат като постоянно - лятното или зимното. Това е въпрос на субсидиарност. Очаквам парламентът и съветът да се присъединят към това мнение и да намерят решения, които работят за нашия вътрешен пазар. Времето ни изтича.\" Законодателното предложение трябва да гарантира, че евентуалните промени ще се координират между съседните държави, така че да се запази правилното функциониране на вътрешния пазар и да се избегне евентуална фрагментация, която може да възникне, ако някои държави членки прекратят смяната на часовото време, а други продължат да я прилагат. С днешното си законодателно предложение комисията: - предлага сезонната смяна на часовото време да се премахне в целия Европейски съюз; - определя ясен и кратък график за влизане в сила на промените; - насърчава консултациите на национално и европейско равнище, чрез които да се осигури координиран подход между държавите членки. Кога и как ще влязат в сила промените Сега  предложението на Европейската комисия  ще бъде представено за одобрение на Европейския парламент и на Съвета. За да се осигури плавен преход, всяка държава членка ще трябва до април 2019 г. да съобщи кое часово време възнамерява да прилага като постоянно -  лятното или зимното . Предвижда се последното задължително преминаване към лятно часово време да бъде в неделя, 31 март 2019 г. След това държавите членки, които желаят да преминат постоянно към зимно часово време, ще имат възможност за последна сезонна смяна на часовото време в неделя, 27 октомври 2019 г. След тази дата сезонните смени на часовото време вече няма да са възможни. Посоченият график зависи от това Европейският парламент и Съветът да приемат предложението на комисията най-късно до март 2019 г. Защо комисията предлага тези промени Въпросът стана особено актуален, след като няколко държави от ЕС ( сред които Литва ,  Финландия  и  Естония ) поискаха съюзът да отмени практиката. В началото на февруари Европейският парламент  настоя да се направи задълбочена оценка  на смяната между зимно и лятно часово време и ревизия на режима, ако е необходимо. Евродепутатите отбелязаха, че множество проучвания не са успели да достигнат до заключителен резултат, но от друга страна, има индикации за негативни последици за човешкото здраве. Между 4 юли и 16 август 2018 г. Европейската комисия  проведе обществена консултация , според която 84% от отговорилите предпочитат смяната на часовото време да се премахне.", "date": "2018.09.12", "title": "Еврокомисията предлага през 2019 г. да се премахне сезонната смяна на часовото време"}
{"url": "https://www.dnevnik.bg/biznes/2018/09/12/3309687_v_kraia_na_juni_izlishukut_v_bjudjeta_e_17_mlrd_lv/", "text": "Към края на юни консолидираният бюджет завършва с излишък от 1.7 млрд. лв. Това показват данните от тримесечните отчети за касовото изпълнение на бюджетите на първостепенните разпоредители с бюджет. Докладът за касовото изпълнение на бюджета бе приет от правителството. Данните показват, че излишъкът се формира от превишение на приходите над разходите с 2 млрд. лв. и дефицит по европейските средства от 300 млн. лв. Общо приходите и помощите през първите 6 месеца са 19.2 млрд. лв., което е ръст от 9.9 на сто спрямо същия период на предходната година. Данъчните постъпления нарастват номинално с 10.2 на сто спрямо година по-рано, а неданъчните - с 9.5%. Приходите от помощи остават номинално близки до отчетените към юни миналата година. Към края на полугодието са събрани 51.4% от заложените приходи от данъци, включително и от осигуровки, като данъчните постъпления нарастват номинално с 10.2 % спрямо година по-рано. В структурно отношение най-значителен ръст се отчита при постъпленията от осигурителни вноски и косвени данъци. Постъпленията от ДДС са 5.1 млрд. лв., или 52.2% от планираните за годината, и са с 370.5 млн. лв. повече спрямо същия период на 2017 година. Невъзстановеният данъчен кредит на фирми към 30 юни е 61.1 млн. лева. Към края на юни са събрани 46.8% от заложените в Закона за бюджета приходи от акцизи, а постъпленията от мита 62.2%. При здравните и социалните осигуровки постъпленията се равняват на 50.2% от разчета, като спрямо миналата година приходите от осигурителни вноски нарастват номинално с 13.8%. Разходите на консолидирания бюджет (включително и вноската на България в бюджета на ЕС) към края на юни са 44.5% от разчета за годината. В абсолютна стойност те са 17.5 млрд. лв. и са повече от направените към края на юни миналата година 15.7 млрд. лв. Номиналното нарастване се дължи както на по-високия размер на разходите по националния бюджет, така и на нарастването на разходите по сметките за средства от Европейския съюз. Ръстът на разходите по националния бюджет се дължи основно на по-високия размер на здравноосигурителните и социалните плащания, обясняват от Министерството на финансите. Напомнят, че ефектът идва от увеличените разходи за пенсии заради нарастването им от юли 2017 г., както и увеличението на минималната пенсия на две стъпки през 2017 г. - от юли и октомври. Ръстът идва и от по-големите разходи заради повишените учителски заплати. Отчита се и по-голямо усвояване на средства от европейските фондове в сравнение с миналата година. Размерът на фискалния резерв към 30 юни е 10.83 млрд. лв.", "date": "2018.09.12", "title": "В края на юни излишъкът в бюджета е 1.7 млрд. лв."}
{"url": "https://www.dnevnik.bg/bulgaria/2018/09/12/3309710_pravitelstvoto_odobri_dopulnitelni_161_mln_lv_za/", "text": "Правителството одобри допълнителни средства в размер на 16 млн. и 100 хил. лв за бюджета на Министерството на здравеопазването за 2018 г. Те са за предоставяне на допълнителен трансфер от Министерството на Националната здравноосигурителна каса (НЗОК) и за осигуряване на капиталови трансфери за държавни лечебни заведения за болнична помощ - търговски дружества, съобщава правителствената пресслужба. На НЗОК ще бъдат предоставени 8 млн. лв., с които ще бъдат заплатени следните дейности, дължими за периода август - октомври 2018 г.: разходи за лекарствени продукти - ваксини за рак на маточната шийка и контрол и лечение на ротавирусните гастроентерити; дейности за здравно неосигурени лица, включващи комплексно диспансерно (амбулаторно) наблюдение при пациенти с кожно-венерически и психиатрични заболявания и интензивно лечение; дейности за здравно неосигурени жени, както и за разликата в потребителската такса, която не се заплаща от пенсионерите. С допълнителните средства ще се осигури адекватно, ритмично и своевременно финансиране на дейностите, които по закон са определени като държавна отговорност. Останалите средства ще се предоставят като капиталови трансфери на лечебните заведения за болнична помощ - търговски дружества с над 50 на сто държавно участие в капитала за капиталови разходи за основен ремонт, ремонт, свързан с преустройството на лечебните заведения и/или закупуване на дълготрайни материални активи. Ще се увеличат разходите по бюджета на Министерството на здравеопазването за 2018 г. по \"Политика в областта на диагностиката и лечението\", бюджетна програма \"Осигуряване на медицинска помощ на специфични групи от населението\". С допълнителните средства държавните лечебни заведения за болнична помощ ще оптимизират дейността си и ще реализират по-ефективни разходни политики в рамките на приходите, които генерират от медицинската дейност.", "date": "2018.09.12", "title": "Кабинетът одобри допълнителни 16.1 млн. лв. за Министерството на здравеопазването"}
{"url": "https://www.dnevnik.bg/biznes/2018/09/12/3309668_kum_kraia_na_juli_iznosut_kum_treti_strani_namaliava/", "text": "През първите седем месеца на годината износът на стоки от България за трети страни намалява с 23.2% в сравнение със същия период на 2017 г. и е на стойност 8.6 млрд. лв. Това показват предварителни данни на Националния статистически институт. Основни търговски партньори на България са Турция, Китай, Сърбия, САЩ, Македония и Русия, които формират 52.9% от износа за трети страни. Само през юли 2018 г. износът на стоки от България за трети страни намалява с 19.3% спрямо същия месец на предходната година и е в размер на 1.4 млрд. лв. Ръст в сравнение със същия период на 2017 г. е отбелязан само в сектор \"Мазнини, масла и восъци от животински и растителен произход\" (33.3%). Най-голям спад се наблюдава в секторите \"Минерални горива, масла и подобни продукти\" (61.9%) и \"Безалкохолни и алкохолни напитки и тютюн\" (42.4%). Вносът за 7 месеца бележи ръст Вносът на стоки в България от трети страни до края на юли се увеличава с 3.7% в сравнение със същия период на 2017 г. и е на стойност 12.6 млрд. лева. Най-голям е стойностният обем на стоките, внесени от Русия, Турция, Китай и Сърбия. Само през юли 2018 г. вносът на стоки в България от трети страни се увеличава с 18.8% спрямо същия месец на предходната година и е за 2 млрд. лeвa. Най-голямо увеличение е отчетено в секторите \"Мазнини, масла и восъци от животински и растителен произход\" (33%) и \"Безалкохолни и алкохолни напитки и тютюн\" (21.7%). Най-голям спад има в сектор \"Минерални горива, масла и подобни продукти\" (10.2%). Външнотърговското салдо на България с трети страни през периода януари-юли 2018 г. е отрицателно и е 3.8 млрд. лева. През юли външнотърговското салдо с трети страни е отрицателно и е на стойност 677.5 млн. лева. Търговия със стоки на България с ЕС  През периода януари-юли 2018 г. от България общо са изнесени стоки за ЕС на стойност 30.5 млрд. лв., което е с 1.8% по-малко в сравнение със същия период на 2017 г. През юли 2018 г. общият износ на стоки възлиза на е 872.7 млн. лв. и нараства с 0.9% спрямо същия месец на предходната година. През периода януари-юли в страната са внесени стоки от ЕС за 36 млрд. лв., или с 8.3% повече спрямо същия период на 2017 година. През юли 2018 г. общият внос на стоки се увеличава с 18.7% спрямо същия месец на предходната година и възлиза на 5.6 млрд. лв. Общото външнотърговско салдо е отрицателно през периода януари-юли 2018 г. и е на стойност 5.6 млрд. лв. Салдото към края на юли е отрицателно и е за 3 млрд. лв.", "date": "2018.09.12", "title": "Към края на юли износът към трети страни намалява, вносът нараства"}
{"url": "https://www.dnevnik.bg/sviat/2018/09/12/3309701_evroparlamentut_odobri_spornata_direktiva_za/", "text": "Европейският парламент одобри спорната директива по авторското право, което ще позволи на евродепутатите, еврокомисията и Съвета на ЕС да продължат тристранните преговори по текста. Депутатите приеха текста на ЕК с 438 гласа \"за\", 226 \"против\" и 39 въздържали се. Еврокомисарите Мария Габриел и Андрус Ансип приветстваха решението на депутатите, което Ансип нарече \"огромна крачка към приемане на балансирана реформа на авторското право в ЕС\". \"Европейският парламент одобри филтри за всички освен най-малките сайтове и приложения. Всичко, което искате да публикувате, ще трябва да бъде предварително одобрено от тези филтри, абсолютно законно съдържание като пародии и миймове ще бъде също засичано\", коментира евродепутатът от Пиратската партия Юлия Реда. Текстът стана обект на небивало лобиране и спорове заради това, че засяга интересите на технологичните гиганти, творците и обикновените интернет потребители. Директивата би трябвало да осъвремени досегашната законова рамка за авторските права, която е от 2001 г. и съответно неадекватна за развитието на интернет. През юли евродепутатите решиха да преразгледат предложението на парламентарната комисия по правни въпроси и да изменят позицията на ЕП по спорните текстове. Формулировките, гласувани днес, ще представляват мандата, с който ЕП ще преговаря със Съвета на ЕС, за да достигне до споразумение. Съветът прие своята позиция през май 2018 г.", "date": "2018.09.12", "title": "Европарламентът одобри спорната директива за авторското право"}
{"url": "https://www.dnevnik.bg/sport/2018/09/12/3309681_bulgarskite_gimnastichki_sa_s_dobri_shansove_za_final/", "text": "Българското участие в третия ден от световното първенство по художествена гимнастика включи добро представяне в квалификациите на бухалки. Катрин Тасева и Невяна Владинова завършиха с първа и втора оценка в първия поток от пресявките. Българките допуснаха леки грешки в съчетанията си. За изпълнението си, което беше с трудност 11.100, Тасева получи оценка 19.200. Владинова заслужи 18.75 за съчетанието си, което имаше трудност 10.600. Към момента българките са втора и трета след изпълненията на състезателките от втория поток, като начело с оценка 19.350 излезе украинката Влада Николченко. В 14.15 часа ще излязат гимнастичките от трета група, където са рускините Дина и Арина Аверини. Програмата за деня ще завърши със съчетанията на гимнастичките от четвъртия поток, който започва от 15.30. Днес и утре ще се изиграят квалификациите на бухалки и лента, като финалите на двата уреда са в четвъртък вечерта след 19.00 часа. Преди това през деня Тасева и Боряна Калейн ще участват в пресявките на лента. \"Снощи не успях да се наспя добре, но това няма значение. Днес играх на сигурно за отбора и отборното класиране. Това е най-важно от това състезание. Надявам се оценката да е достатъчна да се класирам на финал и да изпълня цялото си съчетание, както е поставено\", каза Тасева, която не скри разочарованието си от представянето във вторник. Българките останаха без медал на топка и обръч , като Калейн завърши на 0.150 от бронзовото отличие. Въпреки пропуснатата възможност трите гимнастички поясниха, че цялостно са доволни от представянето си на първенството досега.  \"Допуснах лека грешка, така че съм доволна от оценката. Това беше едно от най-стабилните ми състезания за сезона. Надявам се да се класирам за финала на бухалки, за да играя още по-добре\", каза Владинова, за която това е последният  уред, на който се състезава на шампионата .", "date": "2018.09.12", "title": "Българските гимнастички са с добри шансове за финал на бухалки"}
{"url": "https://www.dnevnik.bg/evropa/2018/09/12/3309685_evroparlamentut_zadeistva_procedura_za_lishavane_na/", "text": "Европейският парламент гласува да задейства наказателна процедура срещу Унгария, която може да лиши страната от правото й на глас в ЕС, предаде \"Ройтерс\". Евродепутатите трябваше да се произнесат  по резолюция , изискваща от съвета (страните членки) да \"констатира съществуването на ясен риск Унгария да извърши тежко нарушение на ценностите, на които се основава ЕС\" в рамките на чл. 7 от Договора за ЕС. Процедурата бе одобрена с 448 гласа \"за\", 197 \"против\" и 48 \"въздържал се\". Докладът на евродепутата Джудит Сарджентини изброява \"безпокойствата\" на европарламента, които се отнасят до \"функционирането на конституционната и изборна система\", \"независимостта на съдебната власт\", \"корупцията и конфликтите на интереси\" и до различни индивидуални свободи, както и правата на бежанците. Това е първият случай, при който европарламентът се възползва от правото си на инициатива по тази тема. Процедурата по чл. 7 (повече за нея четете  тук ) се използва изключително рядко: тя беше задействана за пръв път в края на декември 2017 г.  срещу Полша  по инициатива на Европейската комисия. Вотът на парламента означава, че останалите страни в ЕС трябва да решат какво да правят с Унгария. Най-строгото наказание по чл. 7 е лишаване на Унгария от правото й на глас в ЕС. Това е обаче е малко вероятно да се случи, защото е необходимо единство на държавите членки, а се очаква Полша да блокира наказателни мерки срещу Орбан. По време на дебат в Европейския парламент вчера унгарският премиер Виктор Орбан заяви, че  Унгария няма да отстъпи пред \"изнудването\" на ЕС . \"За пръв път в историята на ЕС искате да изключите държава от взимането на решения и да я отдалечите от мястото, към което принадлежи. Докладът е плесница в лицето на ЕС. Всеки народ, всяка държава има право да решава живота си. Защитихме Унгария и Европа с решението ни да пресечем незаконната миграция. С цялото ми уважение трябва решително да отхвърля изнудването за миграцията\", заяви той. Откакто дойде на власт през 2010 г., Орбан направи реформи, засягащи независимостта на съдебната система и медиите, както и неправителствените организации. Той освен това се обяви за яростен противник на миграцията и отказа да приеме търсещи убежище в страната си. Какво предстои оттук нататък В приетия днес доклад пише, че Унгария създава опасност за нарушаване на европейските ценности и това оказва въздействие върху другите страни в ЕС и върху доверието помежду им. Изброени са 12 области, с които Будапеща е предизвикала тревога - конституционната и избирателната система; независимостта на институциите и правата на съдиите; корупцията и конфликтите на интереси; правото на неприкосновеност на личния живот и защитата на данни; свободата на изразяване; академичната свобода; свободата на вероизповедание; свободата на сдружаване; правото на еднакво отношение; правата на хората от малцинствата; основните права на мигрантите; икономическите и социалните права, посочва БТА. Документът е стъпка към задействането на чл. 7 от Договора за ЕС срещу Будапеща. Ако в Съвета на ЕС 4/5 от министрите споделят опасенията на мнозинството евродепутати, може да се установи, че в Унгария върховенството на правото е под постоянна заплаха. Тогава Съветът може да издаде препоръки. Еврокомисията или една трета от държавите в ЕС може да предложат на Европейския съвет с единодушие да отчете тази заплаха. Тогава с квалифицирано мнозинство (55 на сто от държавите в ЕС, представляващи 65 на сто от населението в Общността) може да бъде отнето правото на глас на Будапеща, но същевременно Унгария ще бъде длъжна да спазва правото на ЕС (в чието обсъждане и приемане не участва). Премахването на тези ограничения също се извършва с квалифицирано мнозинство.", "date": "2018.09.12", "title": "Европарламентът задейства процедура, която може да лиши Унгария от право на глас в ЕС"}
{"url": "https://www.dnevnik.bg/sviat/2018/09/12/3309712_nju_iork_izmesti_london_nachelo_na_klasaciia_na_100/", "text": "Ню Йорк изпревари Лондон и зае първото място в класацията на световните финансови центрове според индекса на компанията за финансови консултации Z/Yen Group. София е нов град в списъка,  каза компанията  в прессъобщение, в което представя  класацията . Българската столица влиза в нея на 97-о място и се намира след Хелзинки, Баку и Алмати. Непосредствено след нея са Атина, Тринидад и Тобаго и Далян. Нов град в класацията на Z/Yen e и Кейптаун (38-и). Лондон, който през март тази година бе начело на рейтинга, е отстъпил до второто място. Първата петорка се допълва от Хонконг, Сингапур и Шанхай. Докладът на компанията, публикуван днес, посочва, че \"центровете в Азиатско-тихоокеанския регион са се изкачили в класацията, запазвайки тенденцията от последните години\", пише и БТА. Следват Токио, Сидни, Пекин, Цюрих и Франкфурт, а това означава, че в първите 10 има 3 европейски града. Според \"Ройтерс\" част от обяснението за промяната при Лондон - от години възприеман като световен център на финансите - е в решението на Великобритания да напусне Европейския съюз, подтикнало банките да изнесат част от дейността си от града, за да запазят достъп до единния европейски пазар. Резултатите на Лондон са с 8 пункта по-ниски, отколкото преди шест месеца, най-големият спад сред първите в списъка. Промяната за Европа Авторите на доклада потвърждават за \"Ройтерс\", че промяната отразява несигурността около Брекзит. \"Приближаваме се до деня и все още те знаем дали Лондон ще може да търгува с всички други европейски финансови центрове\", казва Марк Йъндъл, който е един от създателите на индекса. Европейските столици са заели малко по-високи позиции спрямо миналата година.   се е изкачил с едно място до 23 позиция,   от 50-и е станал 35-и,   е подобрила класирането си от 64-то до 51-во място, а   - от 62-ро до 54-то. \"Тези центрове може да са основните, облагодетелствали се от несигурността, причинена от Брекзит\", се казва в прессъобщението. Авторите обаче добавят: \"Изненадващо въпреки очевидни успехи в привличането на нов бизнес Дъблин, Мюнхен, Хамбург (загубил 12 места), Копенгахен и Стокхолм загубиха позиции, което отразява позициите на респондентите за бъдещите им възможности.\" В Източна Европа с най-добри позиции е   (52-ри, след Виена, но преди Мадрид и Брюксел). Следват   (66-а, 21 места надолу),   (71-ва),   (74-та),   (80-и, с 11 места нагоре),   (83-та) и   (87-а). Индексът на световните финансови центрове се отчита от 2007 година и се обновява на шест месеца.", "date": "2018.09.12", "title": "Ню Йорк измести Лондон начело на класация на 100 финансови центъра, София за пръв път е в нея"}
{"url": "https://www.dnevnik.bg/evropa/2018/09/12/3309717_brjuksel_predlaga_merki_za_zashtita_na_evroizborite_ot/", "text": "Европейската комисия представи днес предложенията си за защита на  изборите за Европейски парламент от външно влияние , предадоха пресслужбата на институцията и БТА. Предвижда се въвеждане на възможности за пресичане на влиянието на чужди държави или частни интереси. Мерките включват по-голяма прозрачност на онлайн политическата реклама и възможност за налагане на наказания за незаконно използване на лични данни, за да се повлияе умишлено върху резултата от изборите. Някои неотдавнашни случаи показаха опасностите, които крие насочването на масови онлайн кампании за дезинформация към гражданите за дискредитиране на избори, отбелязва еврокомисията. Предполага се, че лични данни са били използвани незаконно. Нападенията срещу изборна инфраструктура и информационните системи на кампанията са хибридни заплахи, които налагат предприемането на действия. Комисията предлага държавите в ЕС да създадат национални мрежи за изборно сътрудничество, състоящи се от съответните власти (избирателни комисии и служби в областта на киберсигурността, защитата на данни и правоприлагането), и да определят звено за европейско сътрудничество. Това ще даде възможност за бързо откриване на възможните заплахи, обмен на данни и съгласувани действия. Комисията препоръчва по-голяма прозрачност на онлайн политическата реклама и определянето на целева аудитория. Европейските и националните партии, фондации и организатори на кампании, трябва да предоставят данни за своите разходи за онлайн рекламни кампании, като посочат коя партия или политическа група за подкрепа стои зад онлайн политическата реклама. Те трябва да оповестяват данни за изискванията за определяне на целевата аудитория, използвани за разпространяване на информация сред гражданите. Когато тези принципи не се спазват, държавите трябва да налагат наказания на национално равнище. Националните власти, политическите партии и медиите също трябва да вземат мерки за защита на своите мрежи и информационни системи от заплахи за киберсигурността на основата на насоките, разработени от националните власти в групата за сътрудничество в областта на мрежовата и информационна сигурност заедно с агенцията на ЕС за киберсигурност и еврокомисията. Отбелязва се, че с промяна на законодателството за финансиране на европейските партии и политически фондации ще стане възможно налагане на глоби за нарушаване на правилата за защита на данните с цел да се повлияе на резултата от изборите. Глобите ще възлизат на пет процента от годишния бюджет на засегнатата европейска партия или фондация. Глобите ще бъдат прилагани от Орган за европейските политически партии и европейските политически фондации. Уличените в нарушение няма да могат да кандидатстват за финансиране от бюджета на ЕС през годината, в която са били наказани. За да се следва развитието на постоянно променящите се киберзаплахи, еврокомисията предлага да бъде създадена мрежа от експертни центрове, които да насочват и съгласуват по-добре финансирането за сътрудничество в тази област. Нов Европейски експертен център в областта на киберсигурността може да управлява съответната финансова подкрепа от бюджета на ЕС и да улеснява съвместните инвестиции, за да подкрепи играчите на полето на киберсигурността да осъвремени европейските системи за защита, предлага комисията.", "date": "2018.09.12", "title": "Брюксел предлага мерки за защита на евроизборите от външно влияние"}
{"url": "https://www.dnevnik.bg/bulgaria/2018/09/12/3309737_neiaviavaneto_na_lozan_panov_v_parlamenta_provali/", "text": "Докладите за дейността на съдилищата през 2016 и 2017 г. не бяха гласувани в парламента, тъй като председателят на Върховния касационен съд (ВКС) Лозан Панов не присъства в пленарната зала. Отлагането на гласуването им стана по предложение на депутата от ДПС Хамид Хамид, което беше подкрепено от 120 народни представители. Преди това депутатите приеха  годишните доклади  за същия период за дейността на Висшия съдебен съвет, Инспектората към ВСС и  прокуратурата. За да представят докладите, в парламента дойдоха главният прокурор Сотир Цацаров, председателят на Върховния административен съд (ВАС) Георги Чолаков, представляващият ВСС Боян Магдалинчев и главният съдебен инспектор Теодора Точкова. Липсата на Панов провокира Хамид Хамид да поиска той да бъде привикан в Народното събрание. По думите му председателят на ВКС показва неуважение към институциите. \"Този човек трябва да е тук днес, за да отговаря на въпроси и да докладва дейността на съдилищата\", каза още Хамид. Потърсени от \"Клуб Z\" за коментар, от ВКС обясниха, че Панов е получил вчера по обед телефонно обаждане с покана да присъства на днешните обсъждания на докладите. От съда уточняват, че по протокол поканата трябва да е официална. В крайна сметка от кабинета на Лозан Панов са уведомили Народното събрание, че той не може да размести плануваните си за днес срещи и няма да присъства.", "date": "2018.09.12", "title": "Неявяването на Лозан Панов в парламента провали приемането на доклада за дейността на съдилищата"}
{"url": "https://www.dnevnik.bg/biznes/2018/09/12/3309729_sudut_v_kipur_dade_hod_na_deloto_za_falita_na_olimpik/", "text": "Съдът в Кипър е дал ход на делото за обявяване в ликвидация на застрахователната компания \"Олимпик\". За 17 октомври е определено да продължи гледането на иска. Целта на новата дата е да се осигури по-добра информираност на всички заинтересовани и потърпевши от фалита на застрахователната компания, съобщава БНР. Съдията по делото е разпоредил до началото на октомври в Официалния вестник на Кипър и в един кипърски всекидневник да бъде публикуван искът за ликвидация на \"Олимпик\", който бе внесен от Службата за контрол на застрахователните компании към Министерството на финансите на Кипър на 10 август, за да могат повече хора да се запознаят с него. Ако след това възникнат възражения, те могат да бъдат предявени на заседанието на 17 октомври. На заседанието днес бе представена и номинацията за постоянен ликвидатор на компанията. Предложението на най-големия кредитор – кипърския Гаранционен фонд, е за Павлос Накузи, сегашен временен ликвидатор. Срещу кандидатурата му не е имало възражения, тя се приема от Застрахователния надзор и се очаква той официално да бъде назначен от съда на следващото заседание. Едва след като решението на съда за обявяване на \"Олимпик\" в ликвидация бъде обнародвано в Официалния вестник на Кипър, започват да текат сроковете за подаване на исковете от кредиторите, съобщава радиото. В съдебната зала днес са присъствали представители и адвокати на Застрахователния надзор и Гаранционния фонд на Кипър, на компанията, временният ликвидатор, представители на българското посолство.  Казусът \"Олимпик\" е сложен, процедурата по ликвидация на компанията се очертава да бъде дълга и нелека, коментирали експерти по несъстоятелност. Проблемите идват от изключително големия брой кредитори в двете страни, трудностите с установяване на активите на дружеството и изчисляването на сумите, които компанията дължи на потърпевшите си клиенти. В края на август се разбра, че  експерти от България са в Никозия за уточняване на детайлите  по процеса на ликвидация. Неотдавна Комисията за финансов надзор обяви, че едва след като кипърският съд се произнесе по ликвидацията на застрахователя, може да има яснота за това какви процедури трябва да следват кредиторите на компанията, каквито се явяват застраховалите се в нея българи. ", "date": "2018.09.12", "title": "Съдът в Кипър даде ход на делото за фалита на \"Олимпик\""}
{"url": "https://www.dnevnik.bg/sport/2018/09/12/3309763_sudiiata_ot_jenskiia_final_na_us_open_se_chuvstva/", "text": "Съдията Карлос Рамос, който ръководи  финала в женския турнир на US Open , заяви, че се чувства добре. Той беше поставен под огромно напрежение след скандалния край на мача между Наоми Осака и Серена Уилямс. В двубоя 47-годишният португалец наказа американката с предупреждение, точка, а след това и с цял гейм. Носителката на 23 титли от Големия шлем го нарече \"лъжец\" и \"крадец\" и поиска да ѝ се извини. Освен това му каза, че повече няма да ѝ свири мачове. \"Добре съм предвид обстоятелствата. Това е неприятна ситуация, но съдийството \"ала карт\" не съществува. Не се притеснявайте за мен\", каза Рамос пред португалския Tribuna Expresso, цитиран от \"Ройтерс\". Съдията призна, че в неделя се е отказал от обиколки из Ню Йорк, за да избегне евентуални \"сложни ситуации\". След финала португалецът не беше включен в церемонията по награждаването. Рамос ще се завърне към съдийството още този петък. Той ще ръководи мачове от полуфинала между Хърватия и САЩ за купа \"Дейвис\" в Задар. Реферът  получи подкрепата на Международната федерация по тенис (ITF) , която го определи за един от най-опитните и уважавани съдии. Женската тенис асоциация (WTA) обаче  зае страната на Уилямс и видя сексизъм в отсъжданията на Рамос . Преди ден \"Таймс\" написа, че съдии обмислят бойкот за мачовете на американската тенисистка заради поведението ѝ във финала.", "date": "2018.09.12", "title": "Съдията от женския финал на US Open се чувства добре и ще ръководи мачове тази седмица"}
{"url": "https://www.dnevnik.bg/politika/2018/09/12/3309774_goranov_e_protiv_nova_zdravna_zastrahovka_iska/", "text": "Финансовият министър Владислав Горанов е против въвеждането на нова задължителна здравна застраховка. След заседание на Министерския съвет, той каза, че това е само един от вариантите и ще бъдат обсъдени и други възможности. Неговата лична гледна точка е, че е по-добре да се върви към демонополизация на здравната каса. \"Въпрос на терминологичен спор е дали задължителната застраховка е нов вид данъчно бреме. Но по-скоро да, и това ще е част от дебата дали един такъв модел е приемлив. Лично аз съм привърженик на един друг. Всички модели за промяна в системата на здравеопазването предстои да бъдат представени до края на септември в Народното събрание\", обясни Горанов в коментар на въпрос дали здравната застраховка не противоречи на управленската програма на правителството, в която е записано, че данъци няма да се увеличават. Горанов каза, че е привърженик на модел за демонополизация на НЗОК с даване право на избор на осигурените лица дали да се осигуряват с цялата си вноска в частно дружество, или да останат осигурени в здравната каса. \"В момента текат дебати между Министерството на здравеопазването и представители на лекарския съюз и пациентски организации във връзка с това\", каза още Горанов.", "date": "2018.09.12", "title": "Горанов е против нова здравна застраховка, иска демонополизация на Здравната каса"}
{"url": "https://www.dnevnik.bg/bulgaria/2018/09/12/3309780_za_3_godini_detskite_gradini_u_nas_sa_poharchili_20/", "text": "Само за 3 години в детските градини у нас са похарчени 20 млн. лв. за чаши за еднократна употреба. Това е установило проучване, организирано от неправителствената организация \"Обществен център за околна среда и устойчиво развитие\". Според данни от проучването използването на чашки за еднократна употреба в детските заведения у нас всяка година генерира стотици тонове пластмасови отпадъци. Замърсяването с пластмаси и вредите от него ще бъдат темите на дискусия, която центърът организира днес във Варна. Данните от проучването за генерирането на пластмасови отпадъци у нас ще бъдат дискутирани и по време на среща в Министерството на здравеопазването, в която освен \"Обществен център за околна среда и устойчиво развитие\" ще присъстват и представители на \"Грийнпийс България\" и Сдружение \"За Земята\". Според Сабина Максимова, координатор на кампанията \"Аз избирам чаша за многократна употреба\", никъде в Европа и Съединените щати не се допуска употребата на прибори за хранене за еднократна употреба в детски ясли или градини. \"В същото време у нас инспектори от регионалните здравни инспекции издават устни заповеди на директори на детски градини за използването на чаши за еднократна употреба\", казва Максимова. Природозащитниците вече имат 10 подобни сигнала от цялата страна. Въпреки създаваните бюрократични пречки след старта на разяснителната кампания у нас осем детски заведения вече са въвели използването на чаши от инокс, като две от тях са във Варна. Всяка метална чаша е гравирана с индивидуално изображение, така че да бъде разпознаваема и употребявана само от едно дете. Печалбата от продажбата на чашите се влага в разяснителна кампания за превенция на употребата на пластмаса, проучвания и юридически анализ на нормативната уредба по темата.", "date": "2018.09.12", "title": "За 3 години детските градини у нас са похарчили 20 млн. лв. за пластмасови чашки"}
{"url": "https://www.dnevnik.bg/bulgaria/2018/09/12/3309767_iztochvaneto_na_purvite_kolichestva_mazut_ot/", "text": "Източени са първите количества мазут от резервоарите на потъналия преди близо век в созополския залив кораб \"Мопанг\", съобщиха от пресцентъра на Министерството на транспорта. Операцията е започнала вчера, като са изпомпени първите 10 кубика нефтоводна смес. Пред радио \"Фокус\" - Бургас, заместник-командващият на Съвместното командване на силите контраадмирал Георги Мотев уточнява, че течността не може да се определи като гориво, а като смес от мазут и вода. \"Горивото, колко е точно, може да се каже, когато се напълни танкът на нефтосъбирача и когато се сепарира. Чак тогава може да се отчете колко е точно горивото\", поясни той. Контраадмирал Мотев уточни, че вечя няма разливи на течност в морето. \"Технологията е такава, че не позволява да изтича гориво при изпомпването\", допълни той. Поради влошаване на метеорологичните условия днес и утре няма да се провеждат водолазни операции. От Министерството на транспорта уточняват, че в рамките на действията до момента са монтирани котви, осигуряващи точното позициониране на специализиран водолазен кораб, както и 4 броя бетонови котви за закрепване на боновите заграждения около \"Мопанг\". Също са били извършени множество водолазни спускания с цел маркиране на носа и кърмата на кораба, картиране на корпуса, вземане на проби от нефтения продукт, направа на отвори по корпуса и подводен монтаж на шлангови линии. Американският кораб \"Мопанг\" е превозвал товари между Истанбул и Бургас през 20-те години на ХХ век. През 1921 г. той попада на останала в морето мина от Първата световна война в района на остров Свети Иван край Созопол и потъва бързо. Корабът дълги години е една от атракциите за водолазите в района, но от около петнадесет години от резервоарите му започва да изтича мазут. След бурите в началото на август количеството се увеличава драстично, което и налага корабното гориво да бъде източено. Според данните капацитетът на резервоарите на \"Мопанг\" е над 600 тона, но не се знае колко мазут има в тях. През миналия месец  правителството отпусна 2.4 млн. лева за операцията .", "date": "2018.09.12", "title": "Източването на първите количества мазут от потъналия край Созопол кораб (видео)"}
{"url": "https://www.dnevnik.bg/sviat/2018/09/12/3309798_internet_tursachkite_veche_shte_triabva_da_plashtat_za/", "text": "Интернет гигантите ще трябва да плащат, ако споделят линкове и цитати към произведенията на журналисти и артисти. Това е главното последствие от приетата днес от Европейския парламент директива за авторското право. Тя няма да влезе в сила веднага – текстът ще бъде обсъждан допълнително от еврокомисията, Съвета на ЕС и евродепутатите. Целта на новите мерки е да гарантират, че артистите, или по-конкретно музикантите, изпълнителите и сценаристите, както и издателите на вестници и журналистите получават възнаграждение за работата си, когато тя се използва от платформите за споделяне като YouTube или Facebook, както и от новинарски агрегатори като Google News, обясняват от европарламента. Критиците им обаче настояват, че те ще доведат до всеобхватна  цензура на интернет. След гласуването докладчикът Аксел Фос (ЕНП, Германия) коментира: \"Имаше разгорещен дебат около тази директива и вярвам, че парламентът изслуша внимателно повдигнатите опасения. По този начин ние отговорихме на безпокойствата, свързани с иновациите, като изключихме от обхвата малките и микроплатформи и агрегаторите. Убеден съм, че след като ситуацията се нормализира, интернет пространството ще бъде също толкова свободно, колкото днес, а създателите и журналистите ще получават по-справедлив дял от приходите, които са генерирани от тяхната работа, и ще си задаваме въпроса за какво е бил целият шум\". Кой ще плаща за цитати Позицията на парламента засилва предложените планове на комисията за поемането на отговорност от страна на интернет платформите и агрегаторите при нарушения на авторското право. Това ще важи и за кратки откъси, в които е показанa само малка част от текста на издателите на новини. На практика така формулираната отговорност задължава страните да заплащат на правоносителите за разпространяването на защитени с авторско право материали. Текстът на ЕП също така изрично изисква лично журналистите, а не само издателските им къщи да се възползват от възнагражденията, произтичащи от това задължение за отговорност. Същевременно в опит да насърчи стартиращите предприятия и иновации сегашният текст изключва малките и микроплатформите от директивата. Защита на свободата на изразяване Простото споделяне на връзки към статии, придружено от \"отделни думи\", които ги описват, ще бъде изключено от ограниченията на авторското право. Всякакви действия, предприемани от дадена платформа за проверка дали качването на информация не нарушава авторските права, трябва да бъдат проектирани по такъв начин, че да се избягва засичането на \"произведения, които не нарушават закона\". Тези платформи допълнително ще бъдат задължени да установят бързи системи за обжалване (управлявани от екипа на платформата, а не от алгоритми), чрез които да могат да бъдат подавани жалби, в случай че даден материал е бил премахнат погрешно. Уикипедия и платформи със софтуер с отворен код няма да бъдат засегнати Текстът също уточнява, че качването на информация в онлайн енциклопедии с некомерсиални цели като Уикипедия или в платформи със софтуер с отворен код като GitHub ще бъдат автоматично изключени от изискванията за съобразяване с правилата за авторското право. Повече права за автори и изпълнители при водене на преговори Текстът на парламента също така засилва преговорните права на авторите и изпълнителите, като им позволява да претендират за допълнително възнаграждение от страната, която експлоатира техните права, когато предварително договореното възнаграждение е \"непропорционално\" ниско спрямо произтичащите облаги. Текстът добавя, че тези облаги трябва да включват \"непреките приходи\". Това ще даде право на авторите и изпълнителите да оттеглят или да прекратяват изключителните права върху лиценза за използване на тяхната работа, ако се приеме, че страната, която притежава правата за използване, не упражнява това право. Момчил Неков (С&Д, България) коментира: \"Спорните членове 11 и 13 от Директивата за авторското право съдържат риск от възникване на правен хаос вместо желания ефект за хармонизиране. Оставянето на технологични филтри да се \"грижат\" за спазването на авторското право в дигиталния свят може да навреди на свободната журналистика и свободното слово като цяло, както и да попречи на европейските и българските граждани да изразяват свободно мнението си в мрежата. Трябва да се търси баланс между зачитането на правата на потребителите и справедливото заплащане на носителите на авторски права.\"", "date": "2018.09.12", "title": "Интернет търсачките вече ще трябва да плащат, за да цитират новини"}
{"url": "https://www.dnevnik.bg/sport/2018/09/12/3309779_franciia_zapochna_svetovnoto_po_voleibol_s_lesna/", "text": "Националният отбор на Франция започна с победа участието си на световното първенство по волейбол. Пред малък брой зрители в Русе възпитаниците на Лоран Тили надиграха с 3:0 (25:20, 25:21, 25:17) Китай за 1.18 часа. Двубоят беше първият от шампионата, който се изигра в \"Арена Монбат\". Русе ще приеме сблъсъците от първата фаза в група B. Програмата за деня в \"Арена Монбат\" продължава с мача между Канада и Холандия от 17.00 часа, а в късния двубой от 20.30 олимпийският шампион Бразилия среща Египет. Най-резултатен за успеха на Франция беше диагоналът Стефан Бойе, който завърши с 23 точки. Кевин Тили се представи на ниво и добави десет точки. С толкова завърши Дзян Чуан от отбора на Китай. През по-голямата част от двубоя французите държаха инициативата и проведоха мача в желаното от тях темпо. Изненадващо за \"петлите\" като титуляр започна звездата на тима Ървин Нгапет. Посрещачът беше под въпрос за мача, защото се възстановява от травма в коремната област.", "date": "2018.09.12", "title": "Френските волейболисти започнаха световното с лесна победа в първия мач в Русе"}
{"url": "https://www.dnevnik.bg/skorost/2018/09/12/3309834_dvama_velosipedisti_biaha_ubiti_pri_katastrofi_vuv/", "text": "Двама велосипедисти загинаха при пътни инциденти в понеделник и във вторник във Варна, сочат данни на местната полиция. В понеделник малко преди 20 часа водач на 25 години, който никога не е имал книжка, блъска на бул. \"Приморски\" колоездач на 38 години, който загива. Жертвата е балетистът в Държавната опера във Варна Мартин Чикалов. Виновният шофьор напуска мястото на инцидента, като се е предал в полицията на следващия ден, съобщиха от прокуратурата. Той е задържан за срок до 72 часа, като след изтичането им ще бъде поискано да остане в ареста. Повдигнато му е обвинение за причиняване на смърт по непредпазливост, като наказанието е лишаване от свобода от 3 до 15 години. Назначени са експертизи, включително са взети проби от водача за употреба на наркотици, резултатите от които предстои да излязат. На следващия ден около 18.05 часа лек автомобил удря велосипедист на 60 години на автомагистрала \"Черно море\" на входа на града, малко преди табелата за град Варна. Колоездачът се е движил в аварийната лента и е блъснат от \"Рено\", управлявано от мъж на 31 години. Пострадалият е настанен в болница, но по-късно е починал. Изясняват се причините и обстоятелства около инцидента. По случая е образувано досъдебно производство.", "date": "2018.09.12", "title": "Двама велосипедисти бяха убити при катастрофи във Варна за два дни"}
{"url": "https://www.dnevnik.bg/biznes/2018/09/12/3309759_danuchni_promeni_shte_izvadiat_na_pazara_pusteeshtite/", "text": "Пустеещите в момента жилища могат да излязат на пазара при по-кардинална данъчна промяна. Това обявиха компании от Националната асоциация на строителните предприемачи, в която членуват 23 фирми, които казват, че на тях се пада около 55-65% от обема жилищното строителство в София. Те коментираха  оповестената в края на юни жилищна стратегия от Министерството на регионалното развитие и благоустройството . Те се усъмниха в цитираните в нея данни и посочиха, че в документа не се предлагат конкретни решения на проблемите. Според Георги Шопов, председател на управителния съвет на асоциацията, в данните на министерството, според които 1 220 416 са необитаемите жилища, са включени и селските къщи, които обезлюдяват по демографски причини, такъв е и случаят с жилищата в по-малки градчета. Това според строителите не е реалната картина, за която трябва да се търси решение. Те посочват все пак, че и част от жилищата в новопостроени сгради стоят празни. Те предлагат да се види кое работи и кое не в тези случаи в другите страни и да се приложи и тук. Напомнят, че в много държави вече данъчното облагане на неосновно жилище е голямо, което активира собствениците да се разпоредят с него - да го дадат под наем или продадат. Според асоциацията е логично за млади семейства или въобще млади хора да се предвидят стимули, които да им позволят да купят жилища. Такава възможна мярка е да се освободи крайният продукт от ДДС, което ще направи жилищата по-евтини. Не може на една спирка от президентството да се намират къщи с десетки собственици, които живеят в чужбина, и да няма начин да бъдат задължени да си подменят дограмата или да поддържат фасадата, коментира Красимир Шалев, член на управителния съвет на асоциацията. Според строителите в някои райони на София данъчните оценки на жилищните имоти са неактуални, а на места и в пъти по-ниски от реалните. Според Димитър Савов, член на управителния съвет на асоциацията, все пак има причини жилища да стоят празни, защото много собственици се притесняват от това какви наематели ще дойдат и дали след като например са живели там 10 г., няма да предявят претенции за собственост. Това често се случвало с парцели. Той посочи и че в случая реално документът на министерството не е точно стратегия, а нахвърляни идеи без ясна програма. Няма нито едно предложение за решение, коментира той. Представителите на асоциацията обявиха, че в бъдещ момент ще дадат свои предложения какво да има в стратегията, за да има решения на проблемите. Уточниха, че строителите нямат пряк интерес от тези въпроси, доколкото проблемите се отнасят основно до стария жилищен фонд. Според тях обаче разрешаването на въпроса с пустеещите жилища е важно за пазара на имоти в България.", "date": "2018.09.12", "title": "Данъчни промени ще извадят на пазара пустеещите жилища, обявиха строители"}
{"url": "https://www.dnevnik.bg/sviat/2018/09/12/3309770_ministurut_na_otbranata_na_sasht_pristiga_v_skopie/", "text": "Американският министър на отбраната Джеймс Матис пристига в Македония тази събота или неделя, две седмици преди референдума за смяната на името на 30 септември, предаде \"Ройтерс\". Матис каза, че е загрижен заради руските \"пакости\", и намекна за евентуална намеса в референдума, на който македонците трябва да отговорят  дали приемат новото име  (Северна Македония), договорено с Гърция, и членството в ЕС и НАТО, което ще стане възможно с него. \"Притеснявам се за това... Това е типът пакости, които Русия върши от Естония до САЩ, от Украйна сега до Македония, винаги се е адаптирала към специфичната ситуация и винаги е (отвъд допустимото)\", обясни Матис, предаде \"Ройтерс\". По думите му целта на визитата, за която все още не е съобщено дали ще е в събота или в неделя, е Вашингтон да покаже, че САЩ подкрепят македонския народ. По същия въпрос той казва за радио \"Гласът на Америка\": \"Мисля, че не трябва да има намеса в демокрацията. Да се изразява позиция на хартия е едно, но ако се правят бели, каквито правеше Русия... аз бих бил предпазлив.\" Македония получи през юли  покана за преговори с НАТО , а посланикът на Москва каза, че страната може да стане \"мишена\" при  влошаване на отношенията  между Русия и алианса. Матис ще е вторият американски представител, който пристига в Скопие тази седмица. Утре в македонската столица ще е помощник държавният секретар по въпросите на Европа и Евразия Уес Мичъл. Миналата седмица в Скопие  бяха генералният секретар на НАТО Йенс Столтенберг и канцлерите на Германия и Австрия Ангела Меркел и Себастиан Курц.", "date": "2018.09.12", "title": "Министърът на отбраната на САЩ пристига в Скопие тази седмица заради референдума и Русия"}
{"url": "https://www.dnevnik.bg/bulgaria/2018/09/12/3309836_putnici_ot_beirut_sa_vlezli_v_bulgariia_bez_pasportna/", "text": "Трансферни пътници от полет от столицата на Ливан Бейрут не са насочени за проверка при влизането си в България, респективно в Европейския съюз. За поредния пропуск в сигурността на летище София съобщи \"Офнюз\", а пред \"Дневник\" от аерогарата потвърдиха информацията. Става въпрос за полет на авиокомпания \"България ер\" от 3 септември – FB 814, кацащ от Бейрут, уточниха от пресцентъра на летището. \"Допуснато е смесване на пътниците, пристигащи от \"трета страна\", с вече проверени заминаващи пътници. За случая веднага са информирани компетентните органи, както и са предприети съответните административнонаказателни мерки\", съобщават още от аерогара София за \"Дневник\". По информация на \"Офнюз\", след като пропускът бил установен, е започнало издирване по кафенетата и магазинчетата на аерогарата на 40-те пътници, които трябвало да продължат пътуването си към други европейски дестинации. От тях 30 са били намерени и проверени, но други 10 са заминали за следващия си полет, без да бъдат намерени. \"Веднага след констатиране на пропуска са взети необходимите мерки, гарантиращи общите стандарти за сигурност и недопускане на пробив в сигурността\", обясняват още от пресцентъра на летището, без да отговорят на въпроса конкретно какво изискват разпоредбите за сигурност в такива случаи. От МВР заявиха пред \"Дневник\", че не могат да дадат информация по случая. \"Дневник\" продължава да търси Гранична полиция за коментар. Това е поредният случай на непроверени пътници на столичното летище. През  март п ътниците на полет от Париж , изпълняван от авиокомпания \"България ер\", бяха допуснати на територията на страната без задължителната гранична и паспортна проверка. Заради пропуска  бяха уволнени 13 служители на летището . През   юли не беше проверен и  частен самолет , кацнал от Габрово и отлетял впоследствие за Гърция.", "date": "2018.09.12", "title": "Пътници от Бейрут са влезли в България без паспортна проверка на летището"}
{"url": "https://www.dnevnik.bg/biznes/2018/09/12/3309843_s_proizvodstvo_i_novi_zavodi_stavame_po-nezavisimi_ot/", "text": "Френската група \"Латекоер\" (Latecoere) откри днес в Индустриалната зона на Пловдив завод за самолетни части. На събитието присъстваха премиерът Бойко Борисов, вицепремиерът Томислав Дончев и министърът на икономиката Емил Караниколов. По време на изказването си министър-председателят изрази задоволството си от инвестицията.  \"С това производство и с тези заводи се прави брутен вътрешен продукт и ставаме по-независими от европейските фондове\", каза Борисов и уточни, че голяма част от инвестициите не се водят преки, защото не идват директно от Франция, а през търговски дружества, регистрирани в България. Премиерът припомни, че страната е купила няколко френски хеликоптера, визирайки \"Пантер\" и \"Кугър\". По думите му с изграждането на завода за авиочасти България показвала на Европейския съюз, че е надежден партньор. Борисов посочи и какъв е основният проблем пред чуждестранните инвеститори.  \"Проблемът е с работната сила, защото тези, които правят инвестиции, искат още работници\", каза премиерът и допълни, че правителството полага всички усилия за повишаване на квалификацията на българските работници. Заводът за авиочасти се разполага на площ от 5 дка.  В него ще се произвеждат елементи за вратите на самолетите \"Еърбъс 320\" и \"Еърбъс 330\", както и друго оборудване. Очаква се да бъдат разкрити 200 работни места.", "date": "2018.09.12", "title": "С производство и нови заводи ставаме по-независими от европейските фондове, смята Борисов"}
{"url": "https://www.dnevnik.bg/gradska_sreda/2018/09/12/3309392_jivushtite_za_remonta_na_ul_ivan_vazov_hubav_proekt_no/", "text": "Представена твърде късно, с липса на анализи и не само в разрез с желанията на живеещите на столичната улица \"Иван Вазов\", но и насочена срещу тях. Така по мненията на различни граждани, присъствали на обсъждането на проекта, може да се обобщи визията на Столичната община за централната улица. Дори председателят на общинския съвет Елен Герджиков, който живее на нея, призна, че не одобрява всички идеи. От началото на юли улицата е в ремонт, който се изпълнява от \"Софийска вода\", която подменя стария водопровод. Едва през миналата седмица от общината  представиха проект за улицата  и поканиха на публично обсъждане. Във вторник вечерта на срещата бяха дошли граждани - живеещи на улицата, главният архитект Здравко Здравков, общинските съветници от ГЕРБ Силвия Христова и Малина Едрева, както и представители на организацията \"Спаси София\". Проектът предвижда намаляване на паркоместата със 70%, като след ремонта ще останат едва 19 от сегашните 61. За сметка на това 73% от площта на улицата ще се превърне в пешеходно пространство, като тротоарите се разширят и по тях се разположат пейки и дървета, които на представените визуализации на проекта изглеждат много добре. Нито една от двете идеи обаче не се одобри от мнозинството от присъстващите, като един от тях заключи, че така общината е успяла \"да раздели и скара\" живеещите. Споровете по тези предложения засенчиха други основни проблеми на улицата, с които от години е известна - разбити тротоари и пътна настилка, които при всеки дъжд се препълват с вода и затрудняват движението. Актьорът Владимир Пенев, който живее на улицата, се опита да представи пред съседите си и други \"проблеми, които се правите, че не виждате\". Сред тях бяха висящите кабели между сградите и климатиците, които \"стърчат от фасадите\". Пенев каза и че не иска автомобилите по улицата да са негов проблем и харесва проекта, което го вкара в спор с някои от присъстващите. Много критики, малко време Проектът, наречен \"предложение\" от главния архитект на София Здравко Здравков, е на студио \"Плейсмейк\". \"Студиото разработи и алтернативен вариант на проект на общината за нова визия на бул. \"Патриарх Евтимий\". По думите на Здравков проектът за улица \"Иван Вазов\" е в духа на предложенията дадени на общината от  екипа на датския архитект Ян Геел  - в центъра на столицата да има по-малко автомобили и повече пространство за хората. Присъстващите бяха недоволни и от факта, че имат само 6 дни, за да изпратят своите предложения. Намерението на \"Софийска вода\" по думите на Петьо Велев, който е директор \"Инженерни и строителни проекти\" в дружеството, е да продължи с ремонта в участъка между \"6-ти септември\" и \"Цар Иван Шишман\" от началото на октомври. Според предоставения на \"Дневник\" от Столична община график на ремонта, който е на стойност 1,5 млн. лева, той трябва да завърши до 31 декември тази година. Дейностите по отсечката между улица \"Цар Иван Шишман\" и \"6-ти септември\" трябваше да започнат на 21 септември и да приключат на 10 ноември, но вчера Велев каза, че работа в този участък ще започне в началото на октомври. Тук според проекта се предвижда стеснение, с което ще се намалят паркоместата, а пътното платно ще заема формата на \"шикан\" - това е извивка на платното, като част от него се отнема, то се стеснява и с другата част се увеличава тротоара. \"Срокът е изключително кратък, за да може общината да ни наложи този проект\", каза един от живеещите на улицата. В отговор Здравков обясни, че тепърва проектът ще се довършва и отново ще бъде представен пред гражданите, като увери, че мненията им ще бъдат взети предвид. \"Без съмнение общината трябва да търпи критики за времето, в което представя проекта\", каза Елен Герджиков, но допълни, че в него има добри идеи, които с малки корекции могат да се реализират. Една от тях е местата за паркиране да се премахнат в участъка между улиците \"6-ти септември\" и \"Г.С. Раковски\". \"Волята на кмета Йорданка Фандъкова е да сме готови с проекта, когато \"Софийска вода\" приключи работа\", отбеляза още Герджиков. Ако се преизчислят сроковете - това би означавало за началото на декември. По време на представянето главният архитект показваше как в градове като Копенхаген и Ню Йорк натоварени с автомобили улици са превърнати в пешеходни. \"Но в Копенхаген първо решават проблема, а не го създават\", отвърна му силен глас от другия край на ресторанта, в който се състоя събитието. София - град за хората? Основното притеснение бе намаляването на паркоместата. \"Когато се вземат някакви решения, трябва да има варианти, а вие ни предлагате една констатация - че местата за паркиране ще са по-малко. Казвате ни \"всеки да се спасява както може\", каза друг живеещ на улицата. Критиката, отправена към него от съсед, че в района има 3 метростанции и няма нужда от автомобили, предизвика възмущения. В отговор на въпрос проектантите от \"Плейсмейк\" казаха, че не е направен транспортен анализ. Той би показал ефектите както за движението на автомобили в центъра, така и накъде ще се насочат автомобилите в търсенето на нови места за паркиране. Според Борис Бонев от \"Спаси София\" \"никой никога не е гарантирал правото на паркиране в града\", но коментарът му не само че не срещна разбиране, а някои от присъстващите го критикуваха, че дори не живее на улицата и няма право на мнение. \"Това е един прекрасен, чудесен проект, но не за центъра на София, а за малка улица, в малък град, където всеки има собствен гараж\", каза друг от присъстващите. Според него проектът е насочен единствено срещу живеещите на улицата - мнението, което му донесе аплодисменти от повечето дошли да чуят намеренията на общината. Силвия Чакърова, която е съосновател на \"Плейсмейк\", отговори, че живеещите на улицата ще могат да паркират в района. В отговор получи недоволен възглас: \"Те сега колите са повече от местата\". От общината поставиха и чертеж на проекта в част от ремонтиращата се отсечка. По него още във вторник се появиха надписи \"Запазете ни паркоместата. НЕ на дискриминацията на живущите в квартала\". Присъстващите посочиха и друг проблем - и в момента през летните месеци на улицата се събират младежи и туристи, които \"пият до късно и трошат бутилки\", и изказаха опасения, че с разширяването на пешеходната площ и поставянето на пейки и дървета \"Иван Вазов\" ще се превърне в предпочитано и \"много уютно място за събиране\". Нито един от представителите на общината не се нае да коментира това опасение. За сметка на това живеещи в района потвърдиха, че \"до 5 сутринта се чува българска, английска, гръцка и всякаква друга реч\". Подобни притеснения от много граждани се чуха и миналата година, когато се проведе общественото обсъждане за ремонта на близката улица \"Граф Игнатиев\". Тогава живеещите там също се опасяваха, че ако има повече пейки,  тя ще се превърне в място за \"денонощен купон\" . Проектът обаче не беше променен. Изводът от обсъждането беше, че общината тепърва ще се запознае с желанията на гражданите и ще ги вземе предвид. Предстои да се избере и настилка - павета или асфалт. Тази тема също беше засегната за кратко, като съседите на тези, които поискаха павета, им отвърнаха с \"А да върнем ли каруците\". След корекциите проектът отново ще бъде представен. Междувременно \"Софийска вода\" ще завърши ремонта в участъка от бул. \"Васил Левски\" до ул. \"6-ти септември\", след което ще асфалтира трасето и ще прекрати ремонтите дейности заради зимата. Кога точно ще започне и завърши и колко ще струва реконструкцията на улицата засега не е ясно.", "date": "2018.09.12", "title": "Живеещите на ул. \"Иван Вазов\" за ремонта: хубав проект, но не е за тази улица"}
{"url": "https://www.dnevnik.bg/evropa/2018/09/12/3309841_ungariia_shte_ospori_nakazatelnata_procedura/", "text": "Решението на Европейския парламент да започне наказателна процедура срещу Унгария е \"дребнаво отмъщение\" на подкрепящите имиграцията политици срещу Унгария, заяви външният министър на страната Петер Сиярто, цитиран от \"Ройтерс\". Той заяви, че Унгария ще търси законови средства, за да оспори решението на евродепутатите, което по думите му е било взето \"по измамен начин\" и в противоречие с европейските договори, защото не били взети предвид гласовете на въздържалите се и това променило общата картина на гласуването. \"Днешното решение на Европейския парламент не е нищо повече от дребнаво отмъщение на проимигрантските политици срещу Унгария. Решението бе взето по измамен начин и противно на релевантните правила в европейските договори\", подчерта Сиярто. По думите му докладът на европарламента съдържа серия от \"необосновани, неверни обвинения\", предаде \"Блумбърг\". \"Решението да бъде осъдена Унгария и унгарския народ беше взето в момент, в който ние, унгарците, доказахме, че миграцията не е необходим процес и е възможно тя да се спре\", каза още Сиярто, цитиран от БТА. По-рано днес евродепутатите  одобриха доклад , в който се отчита постоянна заплаха за върховенството на закона в Унгария. Докладът подкрепиха 448 евродепутати, 197 бяха против, а 48 се въздържаха. Подобен доклад Европарламентът изготвя за първи път. Документът е стъпка към задействането на чл. 7 от договора за ЕС срещу Будапеща. В приетия днес доклад пише, че Унгария създава опасност за нарушаване на европейските ценности и това оказва въздействие върху другите страни в ЕС и върху доверието помежду им. Вотът на парламента означава, че останалите страни в ЕС трябва да решат какво да правят с Унгария. Най-строгото наказание по чл. 7 е лишаване на Унгария от правото й на глас в ЕС. Това е обаче е малко вероятно да се случи, защото е необходимо единство на държавите членки, а се очаква Полша да блокира наказателни мерки срещу Орбан. Откакто дойде на власт през 2010 г., Орбан направи реформи, засягащи независимостта на съдебната система и медиите, както и неправителствените организации. Той освен това се обяви за яростен противник на миграцията и отказа да приеме търсещи убежище в страната си.", "date": "2018.09.12", "title": "Унгария ще оспори наказателната процедура, задействана от европарламента"}
{"url": "https://www.dnevnik.bg/bulgaria/2018/09/12/3309858_specprokuraturata_zadurja_nov_chlen_na_grupata_po/", "text": "Специализираната прокуратура предяви обвинения на четвърти човек, привлечен под наказателна отговорност за участие в организирана престъпна група за производство и продажба на акцизни стоки без бандерол, данъчни престъпления и пране на пари, се казва в прессъобщение на прокуратурата. По същото дело Специализираният наказателен съд постанови \"Задържане под стража\" на собственика на групата компании около \"Винпром Карнобат\" Миню Стайков, на неговия роднина Белун Хазърбасанов и собственика на имота, където е бил разположен  заводът за цигари без бандерол , Иван Димитров. Четвъртият обвиняем е свързан с производството на цигари в нелегалната фабрика в Карнобат и продажбата им на черния пазар, информира спецпрокуратурата. По време на операцията по неутрализиране на групата той не е бил открит и е обявен за общодържавно издирване. На 11 септември 2018 г. е задържан до 72 часа с постановление на наблюдаващия прокурор. Предстои в Специализирания наказателен съд да бъде внесено искане за налагане на най-строгата мярка за неотклонение и за него. В рамките на продължаващото разследване на 11 септември 2018 г. са извършени нови претърсвания и изземвания в Карнобат. Намерени и иззети са близо 130 000 лева в брой, за които има доказателства, че са съхранявани от компанията \"СИС индъстрис\", свързана с бизнесмена Миню Стайков. Установява се произходът на парите и дали са придобити чрез престъпна дейност, или не.", "date": "2018.09.12", "title": "Спецпрокуратурата задържа нов член на групата по делото \"Винпром Карнобат\""}
{"url": "https://www.dnevnik.bg/sviat/2018/09/12/3309855_iaponiia_poiska_da_poluchi_kurilskite_ostrovi_za_da/", "text": "Япония иска връщане на островите, завладени от Русия през Втората световна война, преди да подпише мирен договор, каза днес говорител на японското правителство, след като руският президент Владимир Путин предложи Япония да се съгласи на безусловен мирен договор, предаде \"Ройтерс\". Путин  направи предложението на японския премиер Шиндзо Абе  на пленарно заседание на Източния икономически форум в далекоизточния руски град Владивосток. Малко по-късно руският държавен глава увери, че не е правил предложението на шега. Оспорваните тихоокеански острови (Итуруп, Кунашир, Шикотан и групата Хабомаи) са известни в Русия като Курили, а в Япония - като Северни територии. Говорителят на кабинета в Токио заяви на редовен брифинг: \"Нашата позиция, че проблемът със Северните територии трябва да бъде решен преди какъвто и да било мирен договор, остава непроменена.\" Кремъл днес заяви, че президентът Путин още не е получил отговор от премиера Абе на предложението за подписване на мирен договор до края на годината и че не е изпращано предварително на Токио предложение за мирен договор, каквото направи президентът Путин, предаде ТАСС.", "date": "2018.09.12", "title": "Япония поиска да получи Курилските острови, за да подпише мирен договор с Русия"}
{"url": "https://www.dnevnik.bg/bulgaria/2018/09/12/3309875_prokuraturata_poiska_otstraniavaneto_na_zam-ministur/", "text": "Софийската градска прокуратура внесе в столичния районен съд искане за отстраняване от длъжност на заместник-министъра на транспорта Ангел Попов. Преди около половин година  той беше обвинен за извършена от него измама  през 2012 г., когато е бил председател на браншова организация. Разследването срещу Попов, който е от квотата на \"Обединени патриоти\", започна по сигнал на БСП. От събраните до момента доказателства се твърди, че през август 2012 г. той заблудил собственик на транспортна фирма, че може да му уреди допълнително четири разрешителни за облекчен международен режим (ЕКМТ/СЕМТ разрешителни).  За услугата Попов поискал 8000 евро, като обяснил, че ще ги даде на конкретни членове на работна група в министерството, от които зависело получаването на разрешителните. \"Настоящето служебно положение на Ангел Попов може да създаде пречки за обективно, всестранно и пълно изясняване на истината, поради служебната йерархична зависимост на част от свидетелите по делото от него\", подчертават от прокуратурата. Ако бъде признат за виновен, той може да влезе в затвора за период от 1 до 6 години. Преди седмица група граждани се опита да извърши граждански \"арест\" на Ангел Попов в сградата на транспортното министерство. Част от тях са привърженици на Николай Колев-Босия, който беше в гладна стачка повече от 80 дни с искане за оставката на министър Ивайло Московски.", "date": "2018.09.12", "title": "Прокуратурата поиска отстраняването на зам.-министър от \"Обединени патриоти\""}
{"url": "https://www.dnevnik.bg/sviat/2018/09/12/3309998_kak_glasuvaha_bulgarskite_evrodeputati_po_direktivata/", "text": "Повечето български евродепутати са одобрили спорната директива за авторското право. Евродепутатите от ГЕРБ, ДПС и ДСБ са гласували \"за\", а \"България без цензура\", ВМРО и двама от четиримата представители на БСП гласуваха \"против\" - това показва протоколът от днешния вот, с който Европарламентът прие позицията си за преговори с ЕК и Съвета на ЕС. Текстът стана обект на небивало лобиране и спорове заради това, че засяга интересите на технологичните гиганти, творците и обикновените интернет потребители. Целта на новите мерки е да гарантират защитата на авторските права на артисти и журналисти, но според критиците им текстът може да доведе до всеобхватна цензура на интернет. Евродепутатите приеха текста на ЕК с 438 гласа \"за\", 226 \"против\" и 39 въздържали се. \"За\" гласуваха членовете на ГЕРБ ( Асим Адемов ,  Андрей Ковачев ,  Ева Майдел ,  Андрей Новаков ,  Емил Радев  и  Владимир Уручев ), ДПС ( Филиз Хюсменова ,  Илхан Кючюк ,  Искра Михайлова ),  Светослав Малинов  от ДСБ и  Петър Курумбашев  от БСП. \"Против\" гласуваха Николай Бареков от \"България без цензура\", Ангел Джамбазки от ВМРО и Момчил Неков и Сергей Станишев от БСП. Не са гласували Неджми Али от ДПС и Георги Пирински от БСП.", "date": "2018.09.12", "title": "Как гласуваха българските евродепутати по директивата за авторското право"}
{"url": "https://www.dnevnik.bg/sport/2018/09/12/3309728_jujna_koreia_gleda_kum_obshta_kandidatura_sus_severna/", "text": "Южна Корея ще проучи възможността за обща кандидатура със Северна Корея за домакинството на летните олимпийски игри през 2032 г. Според министъра на спорта в Южна Корея Йон-Ван До съвместната организация на форума ще помогне на запазването на мира на Корейския полуостров. \"Това е предложение за организиране на събития в Сеул и Пхенян. Зимните игри в Пьонгчанг представиха отлично олимпийските ценности. Надявам се чрез спорта мирът в Североизточна Азия да се запази\", каза До. Министърът на спорта в Южна Корея вярва, че  азиатският цикъл от домакинства на олимпийски игри  може да продължи с  организацията на световното първенство по футбол през 2030 г.  През тази година година на континента се проведоха зимните игри в Пьонгчанг, като предстоят летните в Токио 2020 и зимните в Пекин 2022. \"Разбрахме, че Китай обмисля кандидатура за домакинството на световното по футбол. Но ние искаме да предложим съвместно организиране на турнира с азиатските ни съседи Северна Корея, Китай и Япония\", допълни До. В опит да затоплят отношенията помежду си Северна и Южна Корея подписаха споразумение в средата на юни за провеждането на съвместни спортни събития и тренировки.  Двете страни вече изиграха съвместни баскетболни мачове в Пхенян , като до края на годината е планирано провеждането на подобни двубои в столицата на Южна Корея - Сеул. Северна и Южна Корея имаха общ отбор в женския хокей в Пьонгчанг, а наскоро участваха под общ флаг в някои състезания на азиатските игри. Двете страни  водят разговори да имат повече обединени тимове за Токио 2020 .", "date": "2018.09.12", "title": "Южна Корея гледа към обща кандидатура със Северна Корея за игрите през 2032 г."}
{"url": "https://www.dnevnik.bg/sviat/2018/09/12/3310002_koi_bulgarski_evrodeputati_glasuvaha_protiv/", "text": "Евродепутатите от ГЕРБ опитаха да защитят унгарския премиер Виктор Орбан от наказателната процедура, която може да лиши Унгария от правото ѝ на глас в Европейския съюз. Днес Европарламентът се произнесе  по резолюция , изискваща от съвета (страните членки) да \"констатира съществуването на ясен риск Унгария да извърши тежко нарушение на ценностите, на които се основава ЕС\" в рамките на чл. 7 от Договора за ЕС. Процедурата бе одобрена с 448 гласа \"за\", 197 \"против\" и 48 \"въздържал се\". \"За\" са гласували само петима от седемнадесетте български представители – Филиз Хюсменова, Илхан Кючюк и Искра Михалова от ДПС, Сергей Станишев от БСП и Светослав Малинов от ДСБ. \"Против\" са били Асим Адемов, Андрей Ковачев, Андрей Новаков, Емил Радев и Владимир Уручев от ГЕРБ, Николай Бареков от \"Бъглария без цензура\", Ангел Джамбазки от ВМРО, Момчил Неков от БСП. Ева Майдел от ГЕРБ се е въздържала, а Неджми Али (ДПС) и Петър Курумбашев и Георги Пирински (БСП) не са гласували. Вотът на парламента означава, че останалите страни в ЕС трябва да решат какво да правят с Унгария. Най-строгото наказание по чл. 7 е лишаване на Унгария от правото й на глас в ЕС. Това е обаче е малко вероятно да се случи, защото е необходимо единство на държавите членки, а се очаква Полша да блокира наказателни мерки срещу Орбан. Това е първият случай, при който европарламентът се възползва от правото си на инициатива по тази тема. Процедурата по чл. 7 (повече за нея четете  тук ) се използва изключително рядко: тя беше задействана за пръв път в края на декември 2017 г.  срещу Полша  по инициатива на Европейската комисия.", "date": "2018.09.12", "title": "Кои български евродепутати гласуваха против наказателната процедура срещу Орбан"}
{"url": "https://www.dnevnik.bg/bulgaria/2018/09/12/3309988_osvobodete_trotoarite_shte_bude_iniciativa_v_polza_na/", "text": "Освободете тротоарите!\" - под това мото сдружението \"Безопасни детски площадки\" започва кампания срещу неправомерното паркиране на тротоарите, които са в близост до детски градини, училища и площадки за игра, съобщиха от сдружението. Кампанията започва днес и ще продължи до 12 октомври, а инициаторите са готови да съдействат на всички, които до този момент не постигат успех в противодействието на този проблем. На имей адреса    и  фейсбук страницата  на сдружението може да се пускат сигнали и предложения за разрешаването му. \"Ще изпратим предложенията ви с конкретна обосновка и със снимки, предоставени от вас, до районната администрация или в съответната структура на вашата община.\", казват организаторите. Идеята за инициативата се появява след безуспешната борба на \"Безопасни детски площадки\" с осигуряване на безпрепятстван достъп до 127 ОДЗ \"Слънце\" в столичния квартал \"Стрелбище\". Тротоарът, който води до сградата на ул. \"Деде Агач\", в участъка между номера 40-42, от години се използва за паркинг на живеещите в близката кооперация. След безуспешните опити за диалог със собствениците на колите и двете страни изпращат сигнали в Столичния инспекторат, но без резултат до този момент. Затова сдружението пуска предложения до район \"Триадица\" и до Комисията по транспорт и туризъм на Столичния общински съвет - да се поставят колчета до този тротоар.", "date": "2018.09.12", "title": "\"Освободете тротоарите!\" ще бъде инициатива в полза на децата"}
{"url": "https://www.dnevnik.bg/sport/2018/09/12/3309964_borisov_e_obeshtal_podkrepa_za_razshirenieto_na_bazata/", "text": "Министър-председателят  Бойко Борисов  е поел ангажимент правителството да финансира разширението на базата на националния отбор по художествена гимнастика. Това заяви министърът на спорта Красен Кралев след срещата между премиера и председателя на Международната федерация по художествена гимнастика Моринари Ватанабе. \"Първо трябва да си подготвим домашното с това да видим колко средства ще са необходими. Не можем да коментираме преди да е даден проектът. Първо трябва да получим по процедура проект от федерацията\", каза Кралев. На срещата Борисов и Ватанабе са обсъдили усилията на правителството за подпомагане на българския спорт, предаде правителствената пресслужба. Премиерът  отново е изтъкнал, че държавата е вложила 350 милиона лева  за изграждането на спортна инфраструктура в последните години. \"В София нямаше зала. Другата седмица трябва да стане готов \"Зимният дворец\", който ремонтирахме. Построихме \"Арена Армеец\", обновихме зала \"Фестивална\", коментира Борисов. Министър-председателят е посочил като добри примери за усилията на правителството в българския спорт построяването на многофункционалните зали в Русе, Пловдив, Ботевград, Сливница, Шумен и други. Според президента на федерацията по художествена гимнастика Илияна Раева националната база \"има крещяща нужда от разширение\". Гимнастичките използват за подготовка спортната база \"Раковски\". \"Г-н Борисов изрази своето желание да продължим да работим и да ни помага, а от наша страна, аз като представител на най-успешния спорт в България в последните години, поемам ангажимент да работим така, че да продължим да радваме милионите почитатели на българската художествена гимнастика не само в България, а и по света\", каза Раева. Преди ден Борисов заговори, че държавата да даде \"стотина милиона за едно кокетно стадионче\", ако футболистите се представят добре.", "date": "2018.09.12", "title": "Борисов е обещал подкрепа за разширението на базата по художествена гимнастика"}
{"url": "https://www.dnevnik.bg/sport/2018/09/12/3310009_golmaistorut_na_rusiia_ot_svetovnoto_e_razsledvan_za/", "text": "Руският футболен национал Денис Черишев е разследван за нарушаване на антидопинговите правила. Голмайсторът на \"сборная\" от световното първенство това лято е станал обект на разследване на испанската антидопингова агенция. Организацията обяви, че се е самосезирала след изказване на бащата му в руски медии, че футболистът на \"Васленсия\" е прибегнал до инжекция при лечение от контузия. \"Можем да потвърдим, че започнахме разследване, за да научим повече информация по случая\", каза говорител на Испанската агенция за опазване на здравето в спорта (AEPSAD), която е отговорна за борбата с допинга в страната. От организацията посочиха, че получават съдействието на Руската антидопингова агенция, както и че държат в течение Световната антидопингова агенция (WADA). Черишев, който вкара четири гола на световното, вече отрече да е ползвал забранени вещества. В основата на разследването са думите на Дмитрий Черишев, баща на играча, който по време на мондиала заявил в интервю, че синът му е ползвал хормона на растежа в стремежа да се възстанови от травма. В навечерието на осминафинала с Испания футболистът каза: \"Никога не съм ползвал забранени вещества.\" Руският футболен съюз обясни тогава, че лечението е включило разрешена инжекция, а журналистът погрешно е интерпретирал думите на Дмитрий Черишев.", "date": "2018.09.12", "title": "Голмайсторът на Русия от световното е разследван за антидопингово нарушение"}
{"url": "https://www.dnevnik.bg/sport/2018/09/12/3310019_kanadec_specheli_17-iia_etap_vuv_vueltata_shansovete/", "text": "Колоездачът на \"EF Драпак\" Майкъл Уудс спечели 17-ия етап в  Обиколката на Испания  – 157 километра между Гечо и Балкон де Биская. Отсечката се проведе изцяло в Страната на баските, а Уудс беше част от оригиналното 26-членно откъсване в началото на етапа, като стигна на финала преди фаворитите за крайната победа. Канадецът измина дистанцията за 4:09.48 часа със средна скорост 37.71 км/ч, като изпревари с пет секунди Дилан Тьонс (ВМС) и с десет Давид де ла Крус от \"Скай\". Етапът завърши на новото изкачване за Вуелтата Балкон де Биская, което беше много стръмно с наклони до 23%. На финала Уудс водеше страховита битка с Тьонс и Де ла Крус, както и Рафал Майка от \"Бора\". Победата е едва втора за канадеца в професионалната му кариера и първа в големите обиколки. \"Драпак\" пък взе втори етапен успех в Обиколката на Испания през тази година след този на  Саймън Кларк в петия етап . \"Невероятно е, победата означава толкова много за мен. През цялото време моят директор ми говореше в слушалката да го направя за семейството ми. С моята съпруга загубихме нашия син. Моментът беше много тежък за нас и посвещавам победата на жена ми\", каза канадецът. Освен битката за етапната победа, се водеше таква и между фаворитите за генералното класиране. Още преди последната височина тимът на \"Астана\" редуцира основната група, налагайки високо темпо за лидера си Мигел Анхел Лопес. Колумбиецът беше подпомогнат от Пейо Билбао и атакува, но не успя да се откъсне от съперниците си. На финала първи от лидерите пристигнаха Енрик Мас (\"Куикстеп\") и Алехандро Валверде (\"Мовистар\"), които завършиха на 2.40 минути след Уудс. Валверде спечели осем секунди срещу носителя на червената фланелка  Саймън Йейтс . Колоездачът на \"Мичълтън Скот\" пристигна с две секунди преди Лопес, а всички останали претенденти загубиха време. Стивън Краусвайк, който преди ден беше направил силен часовник и Найро Кинтана завършиха с 1.04 минути след Мас и Валверде, и с 56 секунди след Йейтс. След още девет секунди завърши Йон Исагире (\"Бахрейн Мерида\"). \"Няма да лъжа и да казвам, че съм болен. Напротив - чувствам се добре, но нямах никаква сила в краката. Темпото на последното изкачване беше високо и от самото начало не можех да следвам останалите. Сега трябва да работим за Валверде, защото той е силен и има шансове за победата\", каза колумбиецът след етапа. След 17 етапа Йейтс води с 25 секунди пред Валверде, а Мас се изкачи до трета позиция след силното си представяне. Младият испанец изостав ас 1.22 минути след лидера. Четвърти е Мигел Анхел Лопес, който изостава на 1.36 минути и се изкачи с две места нагоре. Следват Краусвайк и Кинтана на 1.48 и 2.11 минути, но и двамата загубиха по две места. В топ 10 са още Йон Исагире (+4.09), Ригоберто Уран (+4.36),  Тибо Пино  (+5.31) и Тони Галопен (+6.05). В четвъртък предстои 18-ият етап, който е преходен с дължина 186 км между Ехеа де лос Кабайерос и Йейда. Денят дава шанс за изява на спринтьорите.", "date": "2018.09.12", "title": "Канадец спечели 17-ия етап във Вуелтата, шансовете на Кинтана за краен успех намаляха"}
{"url": "https://www.dnevnik.bg/photos/2018/09/12/3309872_fotogaleriia_svetovnite_snimki_na_denia_-_12_septemvri/", "text": "                        17-ата годишнина от нападенията от 11 септември в Ню Йорк беше отбелязана в Манхатън и със светлинна инсталация. Възпоменателната церемония започна с минута мълчание и звън на камбани в 8,46 ч. местно време, когато първият похитен самолет се вряза в Северната кула на Световния търговски център. Ритуалът се повтори в 9,03 ч. местно време, когато вторият похитен самолет се вряза в Южната кула на центъра.", "date": "2018.09.12", "title": "Фотогалерия: Световните снимки на деня - 12 септември"}
{"url": "https://www.dnevnik.bg/sport/2018/09/12/3309870_s_bavarska_nosiia_na_terena_mjunhen_1860_predstavi/", "text": "За поредна година \"Мюнхен 1860\" спази традиция да почете \"Октоберфест\" с  интересен маркетингов подход . Третодивизионният германски клуб представи екип, вдъхновен от най-известния бирен фестивал. Фланелката е на сини и бели карета, а кафявите гащетата са изработени по подобие на типичните за баварската носия кожени панталони (lederhosen). Цената на екипа е 89.90 евро. \"Веднъж лъв, винаги лъв\", пише на яката на тениската, като надписът е обвързан с прякора на тима. Запалянковците ще могат да видят любимите си играчи в новия екип на 22 септември, когато ще бъде дадено началото на \"Октоберфест\". Тогава \"Мюнхен 1860\" ще се изправи срещу \"Веен\" (Висбаден).", "date": "2018.09.12", "title": "С баварска носия на терена: \"Мюнхен 1860\" представи екип по случай \"Октоберфест\""}
{"url": "https://www.dnevnik.bg/tehnologii/2018/09/12/3310049_epul_pokaza_novite_si_smartfoni_i_chasovnici/", "text": "Епъл\" представи днес новите си смартфони и часовници  на церемония в театър \"Стив Джобс\", носещ името на покойния съосновател на компанията, в Купертино, Калифорния, съобщи БТА. Програмата продължи с представянето на четвъртата версия на смартчасовници на \"Епъл\", които имат по-големи екрани и нови функции, сред които детектор, който може да регистрира нарушения в пулса и автоматично да изпрати обаждане до \"Спешна помощ\", ако потребителят падне. Предполага се, че тази функция ще го направи по-търсен от по-възрастни потребители.  Фокусът бе  върху презентацията на най-очаквания нов продукт на компанията - новите айфони - Ексес (iphone Xs) и Ексес Макс (iphone Xs Max), за които се твърди, че са \"най-усъвършенстваните\" модели на компанията. Айфон Ексес е с 5.8-инчов екран (14.7 см), по-добър процесор и подобрени камери, а айфон Ексес Макс е с 6.5-инчов екран (16.5 см). Цената на iphone Xs Max за клиентите в Европа започва от 1249 евро. IPhone XS, подобно на iPhone X, започва на цени от 1149 евро. Както се очакваше, има и по-евтин нов iPhone. Това е iPhone XR, който ще се продава на цени от 849 евро. Телефонът ще се предлага в 6 цвята и ще има 64, 128 или 256 гигабайта вградена памет. Очаква се новите модели да се появят на пазара в България на 28 септември.", "date": "2018.09.12", "title": "\"Епъл\" показа новите си смартфони и часовници"}
{"url": "https://www.dnevnik.bg/sport/2018/09/12/3310050_s_moshtna_podkrepa_vuv_varna_polskite_voleibolisti/", "text": "Световният шампион по волейбол Полша започна успешно защитата на титлата си. Воденият от Витал Хайнен отбор състав се наложи с 3:1 (25:18, 25:19, 21:25, 25:14) срещу Куба. Във Варна поляците се чувстваха като у дома, благодарение на огромната подкрепа на свои сънародници. Мачът беше част от програмата в група D, където са и българските национали. В другата среща по-рано Иран стигна безпроблемно до 3:0 срещу Пуерто Рико. Поляците играха по-стабилно на блокада, като 14 пъти спряха атаките на съперника. Отделно те се възползваха от 28-те грешки на кубинците. В първите два гейма световните шампиони имаха голямо предимство и заслужено поведоха. В третия те допуснаха отпускане, от което Куба се възползва и намали. Кубинците започнаха силно четвъртата част и поведоха с 8:4. Тогава поляците реагираха по шампионски и водени от силната игра на Бартош Курек направиха обрат и дадоха само още шест точки на съперника си. В четвъртък България излиза срещу Иран в 20.30 ч. Преди това Полша среща Пуерто Рико (17.00 ч.) Големият фаворит Русия мина уверено за 3:0 (25:21, 25:20, 25:16) срещу Австралия. С чисти победи по 3:0 започнаха Бразилия и Франция, които в Русе спечелиха съответно срещу Египет и Китай.", "date": "2018.09.12", "title": "С мощна подкрепа във Варна полските волейболисти тръгнаха с победа на световното"}
