{"url": "https://www.dnevnik.bg/sport/2019/03/02/3398845_lacio_triumfira_v_derbito_na_rim_za_pruv_put_ot_dve/", "text": "\"Лацио\" разгроми \"Рома\" с 3:0 в дербито на Рим в един от най-интересните мачове от 26-ия кръг в Серия А. Успехът е първи за \"орлите\" в сблъсъка на столицата от две години насам. За последно \"Лацио\" надви \"Рома\" през април 2017 г. Освен това едва за втори път в цялата история на Серия А \"Лацио\" побеждава \"вълците\" с три гола. На \"Олимпико\" \"Лацио\" откри след 12 минути игра, когато Хоакин Корея изведе Фелипе Кайседо, той излъга вратаря Олсен и вкара в празната врата. Минималната разлика се задържа до 73-ата минута, когато \"орлите\" вкараха за втори път. Отново Корея беше в основата на гола, след като спечели дузпа. От 11-те метра Чиро Имобиле стреля точно и удвои аванса на \"Лацио\". Минута преди края на редовното време Сергей Милинкович-Савич асистира за третия гол, дело на Данило Каталди. В края на срещата бившият играч на \"Лацио\" Александър Коларов остави \"Рома\" с човек по-малко. Сърбинът получи втори жълт картон за агресивно влизане срещу съперник. С победата \"Лацио\" събра 41 точки и се доближи на три зад \"Рома\". Двата тима са пети и шести в таблицата.", "date": "2019.03.02", "title": "\"Лацио\" триумфира в дербито на Рим за пръв път от две години"}
{"url": "https://www.dnevnik.bg/sport/2019/03/02/3398487_razlika_ot_samo_tri_hiliadni_kakvo_ni_pokazaha/", "text": "Едва три хилядни от секундата толкова се оказа разликата между \"Ферари\" и \"Мерцедес\" след осем дни на изпитания от предсезонните тестове във Формула 1. Двата водещи тима в спорта дадоха заявка, че ще се борят за титлата и през новия сезон, който започва след две седмици. За разлика от миналата година, когато тестовете в Барселона бяха провалени от лошо време и дори сняг, този път отборите имаха перфектни условия в продължения на всички осем дни. Това позволи на всички да тестват своите болиди за 2019 г. и да покажат какво са свършили през зимата. Реална ли е разликата от три хилядни и къде в цялата картинка е отборът на \"Ред бул\", който се надява да се намеси в битката за първото място? \"Мерцедес\", \"Ферари\", \"Ред бул\" и останалите Изненадващо или не тестовете за сезон 2019 показаха, че отново ще има голямо разделение между първите три тима \"Мерцедес\", \"Ферари\" и \"Ред бул\", и останалите. Поне засега. Независимо, че и трите отбора имаха проблеми по време на изпитанията, свързани с механични дефекти или катастрофир, те завършиха след осемте дни далеч пред останалите. \"Ферари\" беше отборът, който записа най-добрия резултат в предсезонните тестове и най-бързо успяха да отключат потенциала на своя болид SF90. Себастиан Фетел и Шарл Льоклер завършиха със съответно първи и третия най-добър резултат в тестовете. Германецът направи обиколка за 1:16.221 минути в последния ден от изпитанията при една от квалификационните си симулации. Това беше с едва 0.010 секунди по-добро от  постигнатото ден по-рано от Льоклер . В средата на седмицата времето на Скудерията беше ограничено и заради  катастрофа на Фетел . В последния ден отново германецът беше потърпевш, но този път от електрически проблем. Въпреки отличната скорост в квалификационно и състезателно темпо проблемът пред \"Ферари\" може да се окаже надеждността. До последния ден предимството на \"Ферари\" изглеждаше наистина голямо, след като пилотите на \"Мерцедес\" не се доближаваха до темпото на съперниците си, а и упорито залагаха на дълги серии от обиколки и състезателни симулации. В крайна сметка в петък Люис Хамилтън постигна 1:16.224 или само с три хилядни по-слаб резултат от този на Фетел. \"Мисля, че разликата между нас и \"Ферари\" е потенциално около половин секунда. Според мен именно те са най-бързите в момента, така че ни очаква най-тежката битка от години насам\",  каза Хамилтън пред журналисти преди последната сесия от изпитанията . В първите дни \"Мерцедес\" имаше голям проблем с новите гуми на \"Пирели\", като болидът W10 износваше прекалено бързо предните. От тима промениха и концепцията на предното си крило посредата на тестовете. За вторите четири дни от изпитанията \"Мерцедес\" се появи с ново крило, като едва след това започна да показва по-добра скорост. Темпото на \"Сребърните стрели\" в състезателни симулации също не беше впечатляващо, като на този етап тестовете показаха, че разликата между \"Ферари\" и \"Мерцедес\" по отношение на дългите серии е около четири десети от секундата. Благодарение на усета си към болида и на отличните си умения все пак Хамилтън успя да направи квалификационната обиколка, която го доближи до Фетел, но на този етап лекото предимство остава във \"Ферари\". \"Напълно грешно е да се правят генерални изводи от тестовете. Не съм убеден, че сме по-бързи от тях, защото мисля, че сме били с различно количество гориво, а имаме и различни програми, които следваме. Мисля, че битката ще бъде много оспорвана още в Австралия\", каза новият директор на \"Ферари\" Матиа Биното. Третият водещ отбор \"Ред бул\" впечатли в състезателно темпо, като болидите на Макс Верстапен и Пиер Гасли се държаха отлично на пистата. В последните два дни, когато трябваше да се правят квалификационните симулации и да се види истинската скорост на RB15 Гасли катастрофира и разби болида си. Ден по-късно Верстапен не успя да покаже истинската си скорост заради счупена скоростна кутия. Големият въпрос пред \"Ред бул\" е колко бързо отборът ще успее да постигне резултати с новите двигатели на \"Хонда\", които ще използва от този сезон. Шест тима събрани в една секунда И ако битката в челото изглежда оспорвана, в т.нар. среда на таблицата също ще бъде много интересно. В нея шест отбора се събраха в рамките само на една секунда след осем дни на изпитания – \"Рено\", \"Хаас\", \"Торо Росо\", \"Макларън\",  \"Алфа Ромео\"  и \"Рейсинг пойнт\". Единственият отбор, който е сигурен за дъното на колоната е \"Уилямс\", който имаше купища проблеми. Славният британски тим изобщо не участва в първите два дни от изпитанията заради забавяне на FW42, след което показа че е далеч от всички останали. В квалификационно темпо най-добрият отбор от средата на таблицата се оказа \"Рено\". Нико Хюлкенберг постигна обиколка със само шест десети от секундата по-слаба от тази на Фетел. В дълги серии от обиколки обаче болидите на френския производител имаха по-големи проблеми. По-добре от тях при тези условия се представиха двата тима с двигатели \"Ферари\" – \"Алфа Ромео\" и \"Хаас\". Проблемите пред Кими Райконен, Антонио Джовинаци, Кевин Магнусен и Ромен Грожан, които ще пилотират тези болиди се оказа механични дефекти, довели до множество спирания на изпитанията. \"Рено\", \"Алфа Ромео\" и \"Хаас\" се представиха малко по-добре от следващите ги три отбора. Постиженията на \"Торо росо\" загатнаха, че двигателите \"Хонда\" имат недостиг на мощност спрямо останалите задвижващи системи.Пилотите на \"Макларън\" Карлос Сайнц и Ландо Норис пък така и не успяха да намерят стабилност в дългите си серии по време на всички дни от тестовете. Същото важеше и за \"Рейсинг пойнт\". Изводите \"Трудно е да се определи кой отбор има предимство, но видяхме наистина много добро представяне от \"Ферари\". В предишните години винаги \"Мерцедес\" имаше лекото предимство в тестовете, което много често означаваше и лидерска позиция в Австралия\", каза след тестовете анализаторът на Sky Sports Джони Хърбърт. Индиецът Карун Чандок, който доскоро беше в колоната смята, че от \"Мерцедес\" умело са прикрили скоростта си до последния ден на тестовете. \"Умишлено не видяхме нищо от тях до последния ден, но темпото на Хамилтън в петък следобяд беше впечатляващо. Помним, че през 2017 и 2018 г. в Австралия \"Ферари\" и \"Мерцедес\" бяха много близо като темпо и решенията в бокса решиха състезанията. Очаквам и сега разликаа да е малка\", каза Чандок. Още преди края на тестовете от \"Мерцедес\" се застраховаха, че едва след четвъртото състезание за годината ще имат по-ясна представа какво да очакват от своя болид W10. Конкурентите им от Скудерията отказха да коментират по-далечни срокове. Първото състезание за сезона е Гран при на Австралия на пистата \"Албърт парк\" на 17 март.", "date": "2019.03.02", "title": "Разлика от само три хилядни: какво показаха тестовете във Формула 1"}
{"url": "https://www.dnevnik.bg/video/2019/03/02/3398532_video_dnevnici_ot_rodjava_-_film_za_ujasite_na_voinata/", "text": "Късометражното видео \"Дневници от Роджава\", заснето от фоторепортера на \"Дневник\" Георги Кожухаров и журналиста на свободна практика Георги Тотев в т. нар. бивша столица на Ислямска държава град Рака в северна Сирия, получи голямата награда за видео в годишния конкурс на БГ ПРЕСФОТО. През 2018-та година видеото беше отличено и със специалната награда на медийния фестивал \"Dialogue of culture\" в Санкт Петербург. Това е вторият съвместен проект на двамата автори, след като през 2015-та година отразяваха конфликта в Украйна в градовете Донецк и Мариупол. Кожухаров и Тотев са създатели на платформата за мултимедийна журналистика lens2lens, обединяваща публикации за живота в зоните на въоръжени конфликти.", "date": "2019.03.02", "title": "Видео: \"Дневници от Роджава\" - филм за ужасите на войната взе наградата на \"Бг Пресфото\""}
{"url": "https://www.dnevnik.bg/politika/2019/03/02/3398639_karakachanov_vidia_dvoen_standart_v_brjuksel_za/", "text": "За пореден път в Брюксел наблюдаваме една риторика, която е двоен стандарт, защото от една страна някои европейски държави говорят много ярко против Русия, а в същото време виждаме, че те реализират огромни инвестиционни проекти за милиарди и си развиват икономическите отношения. Значи за някои големи европейски държави може, а за България не може. Каква е логиката?\", заяви министърът на отбраната Красимир Каракачанов по Би Ти Ви. Той по всяка вероятност визираше проекта \"Северен поток\" за който Германия настоява да не важат европейските правила. В същото време намеренията на правителство газопроводът \"Турски поток\" да мине през България срещат сериозна критика. \"Светът не е само Европейския съюз и НАТО, дори те са само една малка част от света. Това, че България е член на ЕС и е партньор в НАТО, не означава, че трябва да спре да поддържа дипломатически, икономически, туристически или културни отношения и контакти, с която и да е държава от света\", каза Каракачанов. Попитан дали е притеснен от това, че президент и премиер водят различна политика във външнополитически план, той коментира, че правителството води абсолютно балансирана политика. \"Както виждате, когато една немалка част от нашите партньори в НАТО и в ЕС започнаха да гонят руски дипломати, България не го направи. В същото време, България се опитва да развива пълноценно своите икономически отношения с Русия, без това да ни пречи да бъдем членове на ЕС и НАТО\", заяви Каракачанов. Близо 20 държави, включително Унгария и Македония\" изгониха руски дипломати заподозрени в шпионска дейност след като се разбра, че руската държава стои зад опита за убийство на бившия руски агент Сергей Скрипал и дъщеря му Юлия миналата година. Преди седмица се разбра, че един от агентите взели участие в операцията във Великобритания е пребивавал в България и е възможно да има връзка с опита за убийство на оръжейния търговец Емилиян Гебрев.", "date": "2019.03.02", "title": "Каракачанов видя двоен стандарт в Брюксел за отношенията с Русия"}
{"url": "https://www.dnevnik.bg/bulgaria/2019/03/02/3398640_nad_250_hil_obekta_sa_vkljucheni_v_registura_na/", "text": "Електронен регистър към Агенцията за геодезия, картография и кадастър (АГКК) дава справка за местоположението на селища и местности, по географските им или старите им имена в България. Към днешна дата Регистърът на географските наименования в България съдържа подробна и актуализирана информация за 259 000 географски обекти в страната, съобщи Министерството на регионалното развитие и благоустройство. Регистърът е създаден съгласно Закона за геодезията и картографията. Целта му е установяването на географските имена, регистрацията им и създаването и поддържането на база данни за тях, включително и транскрипцията на чуждите географски имена. Регистърът е важен и за описанието на географските имена в качеството им на културно-исторически обекти. Така например с него туристите лесно и бързо могат да се информират за местонахождението на даден обект, който е известен на местното население със старото си име, но фигурира в официални справочници с друго. Полезен е и за установяването на наследствени имоти, както и за справки за местности, останали с име, което не се ползва от съвременните поколения. В много от имената на селища, планини, местности, езера и реки се съдържат истории, свързани с българският бит, виждания, явления, вярвания, които се пазят в езиковата памет на общността и представляват важна част от историческото и културно ни наследство, свързани с историческата памет на народа, на различните общности и с това присъстват в днешния социален живот, пояснява министерството. Освен актуализирани наименования на географски обекти в регистъра за всяка местност се съдържат данни и за транслитерация на имената им; алтернативно или старо име на обекта; местонахождението му по населено място, община, орографски обект, речна система; принадлежност на географския обект, административна принадлежност или принадлежност на теренните и туристически обекти към съответния орографски обект (релефна форма) или система, или хидрографски обект или система. Отразени са също принадлежността на селищни образувания, квартали и махали към населено място; на теренните и туристическите обекти към съответния орографски обект или система, принадлежността на хидрографския обект (реки, езера и язовири) към съответната речна система, източникът, от който е извлечено името; принадлежност на географския обект, административна принадлежност или принадлежност към по-голям орографски или хидрографски обект, или система, Координати на точка в обекта в Българска геодезическа система и др. специфична информация. Чрез регистъра се осигурява еднаквост и устойчивост при употребата на имената на географските обекти, тяхното съхранение, своевременна актуализация - проследяване на промяната на имената в исторически аспект на едни и същи обекти, както и архивиране на тази информация. Освен чисто практическа, поддържането на регистъра има и културологична стойност, тъй като в процесите на културно, икономическо и социално сближаване между страните в съвременния свят, географските имена са носител и на националната идентичност и родната култура, коментира министерството. Уеб порталът позволява на потребителите да правят справки и да търсят географски имена по различни критерии и характеристики, т.е. по всички данни в регистъра, като се визуализират намерените резултати от търсенето и дава възможност за тяхното предоставяне както в KML формат, така и във формат JSON на български и английски език, което е в съответствие с изискванията по Директивата на ЕС INSPIRE. Въвеждането на информация е непрекъснат процес, в който данните за географските имена се допълват и обновяват. Регистърът на географските имена дава възможност за предоставяне на точна и бърза информация за географските имена на държавните и общинските институции, ведомства и организации, средствата за масова информация, картоиздатели, граждани и други потребители. Не по-малко важна роля има за международното общуване и разпространението на българската култура. Регистърът е създаден по проект на АГКК за надграждане на съществуващи информационни системи и развитие на е-услуги. Той е достъпен през електронната страница на агенцията:  http://geonames.cadastre.bg/  и е отворена база данни за българските географски имена. Данните по INSPIRE пък са достъпни в КАИС портал https://kais.cadastre.bg/bg/Map.", "date": "2019.03.02", "title": "Над 250 хил. обекта са включени в регистъра на географските наименования"}
{"url": "https://www.dnevnik.bg/sport/2019/03/02/3398605_shifrin_triumfira_v_svetovnata_kupa_za_treta_poredna/", "text": "Американката Микаела Шифрин вече е трикратна носителка на Големия кристален глобус в Световната купа по ски алпийски дисциплини. Американката е недостижима на върха в класирането и на теория, след като два от стартовете в курорта Сочи бяха отменени. Силни снеговалежи, които не спират от няколко дни отмениха спускането, а впоследствие и един от стартовете в супер-Г. За неделя е предвиден друг супергигантски слалом, за който организаторите ще се опитат да изчистят пистата \"Роза Хутор\". При оставащи седем старта, заедно с този в Сочи, Шифрин има 1794 точки срещу 1075 за Петра Влъхова. Дори да не участва в нито едно състезание до края на сезона американката не може да бъде изпреварена. През този сезон Шифрин спечели 14 от стартовете, с което изравни рекорда на легендата Френи Шнайдер за най-много успехи в рамките на една състезателна година. До края на сезона тя има шанс да подобри това постижение. Американката, която на 13 март навършва 24 години, има 57 победи в своята кариера. Тя се изравнява с Шнайдер, Яница Костелич и Петра Кронбергер, които също са печелили Големия кристален глобус по три пъти. С повече са единствено Анмари Мозер-Прьол (6) и Линдзи Вон (4). Шифрин има и шест малки глобуса в дисциплината слалом.", "date": "2019.03.02", "title": "Шифрин триумфира в Световната купа за трета поредна година след отменен старт в Сочи"}
{"url": "https://www.dnevnik.bg/sviat/2019/03/02/3398643_bulgariia_arestuvala_edin_ot_nai-izvestnite_ispanski/", "text": "Испанската \"Гражданска гвардия\" съобщи днес, че в България е арестуван един от най-издирваните испански наркотрафиканти, който променил външния си вид, като значително увеличил килограмите си и се готвел да избяга във Венецуела, съобщи БТА като се позова на \"Франс прес\". Испанецът с инициали J.S.A. според \"Гражданската гвардия\" играел много важна роля в \"опасна престъпна организация, която вкарвала в Испания и в останалата част на Европа големи количества кокаин от Южна Америка и се занимавала с пране на пари\". Той бил издирван от 2013 г. от испанските съдебни власти и бил един от десетте най-издирвани хора от Гражданската гвардия, гласи съобщение, публикувано в Мадрид. В началото на февруари агенти, специализирани в издирването на бегълци в Испания научили, че той е във Варна. Те допуснали, че е \"възможно той да носи огнестрелно оръжие при пътуванията си и значително да е променил външния си вид, като е напълнял с повече от 50 килограма\", добавя \"Гражданската гвардия\". Според нея българската полиция потвърдила това и извършила ареста. В момента на ареста заподозреният наркотрафикант имал фалшиви испански документи за самоличност и смятал да напусне България и да отпътува към Венецуела в следващите дни, се посочва в съобщението, цитирано от \"Франс прес\". Испанският наркотрафикант е заемал важна роля в опасна престъпна организация, която вкарвала в Испания и в останалата част на Европа големи количества кокаин от Южна Америка. Името му е Хорхе Арбиза и е на 44 години, информира БНТ. Стоял е високо в престъпната мрежа, като е отговарял за получаването на кокаина в Испания и за събирането на парите от наркотика. Пред БНТ окръжният прокурор на Варна Радослав Лазаров поясни, че гражданинът на Испания се издирва за крупен наркотрафик и за участие в международна организирана престъпна група, както и за пране на пари, свързано с този наркотрафик. По думите му той е задържан на 17 февруари с фалшиви документи, а самоличността му е установена с дактилоскопски отпечатъци. Преди дни Варненският окръжен съд е разрешил той да бъде екстрадиран в Испания. Според прокурора от документите, предоставени от испанските власти, се вижда, че мъжът може да получи присъда от над 13 г. затвор в Испания. В България той няма провинения.", "date": "2019.03.02", "title": "България арестувала един от най-известните испански наркотрафиканти (допълнена)"}
{"url": "https://www.dnevnik.bg/politika/2019/03/02/3398686_nfsb_prezidentut_da_se_izvini_che_govori_na_angliiski/", "text": "Националният изпълнителен комитет на ПП НФСБ настоява президентът Радев да се извини на българския народ за повторното недостойно и унизяващо нацията поведение, поругало както свещения български език, така и националното достойнство на всеки българин\". Това се казва в позиция на Националния изпълнителен комитет на НФСБ. Възмущението на партията на Валери Симеонов е за срещата между президента Румен Радев и генералния секретар на НАТО Йенс Столтенберг, който  бе проведен на 1 март  в Президентството на английски език. \"На 01 март 2019 г. в Президентството на Република България президентът Радев разговаря с генералния секретар на НАТО г-н Йенс Столтенберг не на официалния български език, а на чужд език – английски. Унизително, цинично и арогантно! Като, че ли българското Президентство е столова в централата на НАТО!\", възмущава се ръководството на НФСБ. Според тях с поведението си президентът Радев нарушава не само чл. 3, но и чл. 36, ал. 1 от Конституцията, който прокламира, че \"ползването на българския език е право и задължение на българските граждани\", но и \"унижи не само свещения език на Вазов, Ботев и Хайтов \"език свещен на нашите деди\", но и целия български народ, който по Конституцията е призван да представлява\". Унижи го за втори път, след като позорно и гузно премълча назидателната реч на Руския патриарх Кирил точно преди една година\", посочват още от НФСБ. \"Между другото г-н Радев, на какъв език, бихте посрещнали президента на република Турция Реджеп Тайип Ердоган?\", питат от НФСБ. \"Съзнавайки, че юридически трудно бихме обосновали достатъчна тежест на нарушението, за да искаме отстраняване от длъжност на президента за нарушение на Конституцията по чл. 103 от основния ни закон, ние се обръщаме към основния блюстител на законността в Прокуратурата, с искане да се произнесе по законосъобразността на действията на държавния глава\", настояват \"патриотите\" на Валери Симеонов.", "date": "2019.03.02", "title": "НФСБ: Президентът да се извини, че говори на английски със Столтенберг"}
{"url": "https://www.dnevnik.bg/politika/2019/03/02/3398689_atlanticheskiiat_suvet_na_bulgariia_turski_potok_shte/", "text": "Атлантическият съвет на България /АСБ/ с нарастваща тревога следи декларираните намерения на отговорните държавни институции в България за продължаване на газопровода \"Турски поток\" през България. Предвижда се този руски проект, който странно защо на българска територия се нарича \"газов хъб Балкан\", да премине от турската до сръбската граница\", се казва в позиция на съвета. АСБ е убеден, че така няма да се осъществи диверсификация на източниците за доставка на природен газ до България, а само ще се утвърди монопола на руската компания \"Газпром\" и ще се увековечи руският олигархичен и монополен грабеж в енергийната сфера. Темата с \"Турски поток\" се очаква да бъде основна тема на разговор при визитата на руския президент Дмитрий Медведев в София в понеделник. \"Вярвам, че разнообразяването на енергийните източници е добро за всички нации. Диверсификацията е ключова – и от гледна точна на отбраната, и на търговията\",  така генералният секретар на НАТО Йенс Столтенберг  вчера отговори на въпрос дали пактът се притеснява от общите енергийни проекти на България и Русия. \"Ако нашата страна се поддаде на натиска от страна на Кремъл и реализира поредните руски енергийни интереси, то тя ще стане дългосрочен заложник на една враждебна геополитика. Това ще направи България още по-силно зависима от Русия, държава, която е превърнала енергийните доставки в основен стълб на завоевателната си външна политика\", смятат \"атлантиците\" . Според тях тоталната зависимост на българската енергетика от Русия ще постави пред свършен факт всяко следващо българско правителство. \"Реализацията на руските енергийни проекти на територията на България ще доведе до още по-голяма политическа зависимост на страната ни от политиката на Кремъл\", се казва още в позицията. Атлантическия съвет напомня, че българската държавна компания \"Булгартрансгаз\" има валиден договор за транзит на газ с руската \"Газпром Експорт\" до 2030 година. В договора има валидна клауза \"ship or pay\" - транзитирай или плати, което означава, че независимо дали се осъществява или не транзит на газ през българска територия, държавата има гарантирани над един милиард щатски долара приход в следващите 10 години. \"Турски поток\" е част от политическата стратегия на Русия срещу Украйна и срещу Европа, смятат от организацията. Според тях по агресивни и нехуманни геополитически причини Русия е решила да спре доставките на газ през Украйна за Европа, а това означава и през България. \"Това означава да се откажем от сигурния приход от 1 милиард долара и същевременно да заплатим 3 милиарда лева, за да изградим газопровод, по който Русия да реализира своя \"турски поток\" към Сърбия, където 100% от газопреносната мрежа е в руски ръце и където европейските правила не важат. Практически ние ще имаме блокиран изход в посока Сърбия и това е поредна провокация срещу нашата страна и Европейския съюз\", пише още в позицията. С останалите аргументи на Атлантическият съвет на България може  да се запознаете тук.  Позицията завършва с призив към Бойко Борисов: \"Г-н премиер, престанете да охранвате с парите на българските данъкоплатци руски политици и олигарси. Ваш дълг по Конституция и по национална съвест, е да защитавате независимостта на България!\"", "date": "2019.03.02", "title": "Атлантическият съвет на България: \"Турски поток\" ще утвърди монопола на \"Газпром\""}
{"url": "https://www.dnevnik.bg/photos/2019/03/02/3398687_fotogaleriia_orhidei_v_polite_na_vitosha/", "text": "В Ботаническата градина на БАН днес беше открита годишната тематична изложба \"Орхидеите\".", "date": "2019.03.02", "title": "Фотогалерия: Орхидеи в полите на Витоша"}
{"url": "https://www.dnevnik.bg/sport/2019/03/02/3398633_totnum_i_arsenal_zavurshiha_naravno_v_zrelishtno_derbi/", "text": "Второто дерби на Северен Лондон за сезона във Висшата лига завърши без победител, след като \"Тотнъм\" и \"Арсенал\" поделиха точките при 1:1. Двубоят на \"Уембли\" беше много интересен, пълен с вълнуващи моменти, а не мина и без спорни положения, дори и червен картон,. Преди почивката \"Арсенал\" игра по-добре и поведе с гол на Арън Рамзи в 16-ата минута. \"Тотнъм\" изравни четвърт час преди края след точно изпълнена дузпа от Хари Кейн. Тя обаче дойде при спорни обстоятелства, след като нападателят на \"Тотнъм\" беше в засада, когато го фаулираха. В края на редовното време Пиер-Емерик Обамеянг пропусна дузпа, с която можеше да донесе успеха на \"артилеристите\". В двубоя се запази тенденцията гостът да печели само едно от последните 17 дербита между двата тима. Това беше 198-о дерби на Северен Лондон. \"Арсенал\" остава с 82 победи, а \"Тотнъм\" има 64. Равенството е 52-о между тези съперници. След равния резултат \"Тотнъм\" остава с 61 точки и запазва третата позиция. \"Арсенал\" засега е четвърти с четири по-малко, но може да бъде изпреварен от \"Манчестър юнайтед\". Двубоят започна много интересно атаки и на двата отбора. Темпото беше много високо, но головите положения липсваха. \"Арсенал\" разчиташе най-вече на размени на офанзивните играчи в предни позиции, които освобождаваха празни пространства пред полето на \"шпорите\". В 16-ата минута \"Арсенал\" откри резултата след отлична контраатака. Давинсон Санчес се размина с топката в центъра и по този начин я подари на Александър Лаказет. Французинът изведе от централната линия Арън Рамзи, който напредна абсолютно сам до наказателното поле, излъга вратаря Лорис и се разписа - 1:0. Уелският халф продължи успешната си серия срещу \"шпорите\", срещу които е въвлечен в три последните четири гола на \"Арсенал\" (един гол и две асистенции). Малко по-късно попадение на \"шпорите\" беше отменено, след като реферът Антъни Тейлър отсъди засада на Хари Кейн. След това \"Арсенал\" отговори с няколко контраатаки и разбърквания след статични положения. Най-доброто положение се откри пред Алекс Иуоби, но той не уцели вратата. До 35-ата минута \"Тотнъм\" не само, че нямаше голово положение пред вратата на \"Арсенал\", но и не беше отправил изстрел към вратата на гостите. Макар че пресираха много активно играчите на Маурисио Почетино имаха много големи проблеми в последната третина, където просто нищо не им се получаваше. Едва в последните минути \"Тотнъм\" заигра по-активно пред вратата на \"Арсенал\" и беше много близо до това да изравни. В 44-ата минута Муса Сисоко стреля опасно, но Бернд Лено се прояви с ефектно спасяване. Още в ответната атака и Хари Кейн също отправи удар, но германският страж на \"артилеристите\" отново спаси. След почивката темпото продължи да бъде високо, като и двамата мениджъри потърсиха промени. Емери извади Матео Гендузи, за да пусне на терена борбения Лукас Торейра. В \"Тотнъм\" потърсиха промяна в офанзивен план, като Ерик Ламела се появи вместо Винсент Уанаяма. Постепенно \"Тотнъм\" започна да играе по-активно и да притиска гостите. \"Арсенал\" отговори с няколко контраатаки, като в една от тях резервата Пиер-Емерик Обамеянг беше изведен по отличен начин. Хенрик Мхитарян изведе габонеца, но той не успя да овладее и да излезе сам срещу вратаря. Четвърт час преди края при центриране от пряк свободен удар Хари Кейн падна в наказателното поле след контакт с Шкодран Мустафи. Германецът удари в гърба Кейн точно пред погледа на рефера Тейлър и той посочи бялата точка. Повторенията обаче показаха ясно, че Кейн се намира в засада при центрирането от фаул. В самия край на срещата \"Арсенал\" получи златен шанс да спечели. Обамеянг спечели дузпа след контакт с Давинсон Санчес и сам се нагърби с изпълнението. Габонецът обаче стреля много слабо, близо до центъра на вратата и Юго Лорис успя да спаси. При последвалата добавка и Ян Вертонген се намеси, избивайки от голлинията. До края на мача съдията Антъни Тейлър показа и червен картон на Лукас Торейра. Уругваецът влезе много грубо в краката на Дани Роуз, атакувайки го над глезена, с което застраши здравето на англичанина.", "date": "2019.03.02", "title": "\"Тотнъм\" и \"Арсенал\" завършиха наравно в зрелищно дерби"}
{"url": "https://www.dnevnik.bg/skorost/2019/03/02/3398430_bmv_pokazva_na_avtosalona_v_jeneva_novoto_si_pokolenie/", "text": "Представянето на БМВ на международното автомобилно изложение в Женева, което се открива на 5 март, ще бъде фокусирано върху продължаването на актуалната моделна офанзива в луксозния сегмент и разширяването на гамата от автомобили с електрифицирано задвижване, съобщиха от компанията. Няколко седмици след световната си премиера новото BMW Серия 7 ще бъде представено за пръв път на изложение. С представянето на четвъртото си поколение зареждащи се от контакта хибридни задвижвания БМВ дава сигнал за значението на тази технология, освен чисто електрическите системи. В Женева ще бъдат показани хибридните версии на  Серия 7 ,  Серия 3  и  X5 . Те комбинират спортния дух, комфорта атмосферата на луксозна лимузина с възможността на почти безшумна мобилност с нулеви локални емисии. Задвижващата система на трите хибрида се състои от редови шестцилиндров бензинов двигател и електромотор. В режим \"Спорт\" на при Серия 7 и Х5 на разположение е системна мощност от 394 к.с. Повишен е и капацитетът на високоволтовата батерия. Благодарение на това електрическият пробег се увеличава. Серия 3 хибрид има системна мощност от 252 к.с., която може временно за бъде увеличена с до 41 к.с. Наскоро от БМВ Груп България съобщиха, че хибридите ще са във фокуса на кампаниите на марката и у нас.", "date": "2019.03.02", "title": "БМВ представя на автосалона в Женева новото си поколение хибриди"}
{"url": "https://www.dnevnik.bg/bulgaria/2019/03/02/3398697_kratki_novini_vdigna_se_prah_ot_hvostohranilishte_pri/", "text": "Военноисторическият музей получи печата на граф Николай Игнатиев  Националният военноисторически музей получи личния печат на граф Николай Игнатиев - един от четиримата представители, подписали Санстефанския мирен договор. Печатът беше дарен от правнука на руския генерал и дипломат 85-годишният свещеник Дмитрий Игнатиев. Печатът, който е изработен от камък ще може да бъде видян от посетителите още утре във временната експозиция на музея. Печатът е елипсовиден, в средата е фамилният герб на Игнатиеви, положен върху звездата на орден \"Св. Андрей Първозвани\", която графът получава след Руско-турската война. Хвостохранилището край Горни Богров предизвика заплашаване на \"Хемус\" Регионалната инспекция по околната среда и водите в София спря работата на хвостохранилището при село Горни Богров заради запрашаване в района на автомагистрала \"Хемус\". Установено е, че големи количества неорганизирани прахови емисии идват от повърхността на хвостохранилище \"Челопечене\", извън производствена му площадка в югоизточна посока към магистралата и селището. Причина е засушаване на повърхността. Предприети са действия за оросяване, съобщиха от екоинспекцията.", "date": "2019.03.02", "title": "Кратки новини: Военноисторическият музей получи печата на граф Николай Игнатиев"}
{"url": "https://www.dnevnik.bg/sviat/2019/03/02/3398701_kanada_zapochva_deloto_za_ekstradiciiata_na/", "text": "Канадското министерство на правосъдието обяви днес, че разрешава да започне делото за екстрадиция в САЩ на вицепрезидента на китайската компания \"Хуауей\" Мън Ванчжоу, която бе арестувана на 1 декември в Канада по искане на Вашингтон, предаде АП, цитирана от БТА. Според съобщението делото ще започне на 6 март, когато канадските власти ще са проучили внимателно всички доказателства. Дъщерята на основателя на \"Хуауей\" е издирвана от американските власти по обвинения в измама, след като е заблудила банки за бизнеса на нейната компания с Иран. Арестът на Мън Ванчжоу силно влоши отношенията между Пекин и Отава. В опит да окаже натиск върху Канада да я освободи, Китай арестува двама канадски граждани и осъди на смърт трети канадец, припомни АП.", "date": "2019.03.02", "title": "Канада започва делото за екстрадицията на дъщерята на основателя на \"Хуауей\""}
{"url": "https://www.dnevnik.bg/politika/2019/03/02/3398700_karakachanov_naredil_da_se_protivodeistva_na/", "text": "Министърът на отбраната Красимир Каракачанов е наредил \"Да се развиват активно способности за противодействие на хибридните заплахи, като се развива активно взаимодействие с НАТО и ЕС\". Това се разбира от писмен отговор на Каракачанов до депутата от БСП Николай Цонев, който го пита за Указанията на министъра на отбраната по отбранителната политика за 2019 г. Правителството  създава звено за борба с дезинформацият а, което трябва да заработи до този месец. Звеното ще бъде в структурата на Министерския съвет, като за него ще отговаря вицепремиер. Създаването му е заложено в съвместния план за действие на Европейската комисия и Европейския парламент, приет през декември миналата година. Вчера главният секретар на НАТО Йенс Столтенберг, който бе на посещение в България обясни, че х ибридните войни замъгляват ясното разграничение между война и мир . \"Виждаме кибер атаки, пропаганда, опити за вмешателство във вътрешната политика\", каза Столтенберг. Сред другите \"указания\" на Каракачанов за годината са \"приоритетно изграждане на отбранителните способности за формированията от българските въоръжени сили...\", да се работи по изпълнение на проекти с използване на възможностите на Европейския фонд за отбрана, да се изпълняват решенията на НАТО и т.н. Сред годишните задачи пред армията е \"да се разработят варианти за изпълнение на военна служба от български граждани, желаещи да преминат начална и специална военна подготовка\". Това означава, че Каракачанов все още не се е отказал от идеята си за въвеждане на \"доброволна казарма\". Цонев е задал на Каракачанов още няколко въпроса\". Един от тях е по публикация на \"Дневник\", че за последните  15 години са похарчени над 2 млрд. лв., но без резултат . За това Цонев пита министъра на отбраната: \"Направен ли е анализ на разходите за отбрана и до изграждане на какви способности са довели те\". В дълъг отговор Каракачанов описва какви \"способности\" са изградени във видовете войски на българската армия, но не изнася данни за конкретни проекти, сумите похарчени по тях и постигнатия резултат. Правителството през януари нареди да се направи преглед на отбраната, на базата на който ще се прави стратегия за развитие до 2032 г. Министерството на отбраната се е отказало да ползва външен консултант по блокиралия  проект за купуване на бронирани машини за пехотата  става ясно още от друг отговор на Каракачанов. В отговори си той твърди, че привличане на външен консултант дори не е обсъждано.  Проектът е прогнозна стойност 1.464 млрд. лв., а според заданието трябва да бъдат купени 150 машини (90 бронирани и 60 обслужващи и осигуряващи) и специална техника за 3 батальонни групи, комуникационна и информационна система, тренажори и друго оборудване.", "date": "2019.03.02", "title": "Каракачанов наредил да се противодейства на хибридните заплахи заедно с НАТО и ЕС"}
{"url": "https://www.dnevnik.bg/sport/2019/03/02/3398442_real_priema_barselona_v_posleden_opit_da_se_zakachi_v/", "text": "Три дни след  унизителната загуба от \"Барселона\" , \"Реал\" (Мадрид) приема каталунците в поредно издание на \"класико\" - най-чаканият мач в испанския футбол. В средата на седмицата на своя \"Сантяго Бернабеу\" мадридчани бяха разгромени с 0:3 и отпаднаха от Купата на краля, а сега ще търсят реванш, отново на собствен терен. Двубоят е много важен, като при победа \"Барселона\" ще направи поредна решителна крачка към нова титла в Ла Лига. Това ще остави \"Реал\" далеч от второто място и на 12 точки зад лидерите от Каталуня. При победа обаче мадридчани ще се върнат в битката за титлата, съкращавайки разликата между двата отбора до шест точки. \"Реал\" влиза в двубоя в лошо настроение след поражението в сряда, но и в по-лоша форма от съперника си. В последния си домакински мач в Ла Лига,  мадрдичани отстъпиха на \"Жирона\" с 1:2 . След това  победиха \"Леванте\"  навън по много спорен начин, чрез две дузпи, отсъдени с помощта на технологията за видеоповторения. В същото време \"Барселона\" влиза в двубоя в отлично състояние, като спечели 10 от последните си 12 срещи. В периода 2 декември 23 февруари каталунците взеха 32 от възможни 36 точки в Ла Лига. В последния кръг Лионел Меси поведе отбора си с хеттрик за  важна победа над \"Севиля\" с 4:2 като гост . Срещата е тази вечер от 21.45 часа и ще бъде предавана пряко по Макс Спорт 4 и Sport+HD. Статистиката Лидерите от \"Барселона\" нямат загуба от \"Реал\" в последните седем мача (четири победи и три равенства, г.р. 18:8). Само в Ла Лига серията е от пет мача. Дори и при положителен резултат обаче футболистите на Ернесто Валверде ще останат зад най-доброто си постижение от седем поредни двубоя без загуба от \"Реал\" (между декември 2008 и декември 2011 г.). Още по-впечатляващо е, че \"Барселона\" няма загуба на \"Сантяго Бернабеу\" от 25 октомври 2014 г., когато отстъпи с 1:3. При последните си три визити за първенство каталунците спечелиха с 4:0, 3:2 и 3:0. Класически беше резултатът и преди три дни. Двубоят на \"Сантяго Бернабеу\" ще бъде под №241 в официални срещи между двата най-големи испански тима. Дотук балансът е по 95 победи, като победителят ще поведе в общия баланс. В първия мач за сезона на \"Камп ноу\" през октомври  \"Барселона\" спечели с 5:1 , като тимът беше без голямата си звезда Лионел Меси. Аржентинецът е пропуснал да се разпише само веднъж в последните четири двубоя, в които взе участие срещу тима от Мадрид. Новините и треньорите \"Вече си стъпихме на краката и жадуваме да спечелим точки. Съдбата реши пак да се изправим срещу същия съперник. Ще се постараем да се подобрим в това, което сгрешихме в предишния мач, и в същото време да запазим и да покажем отново онова, в което бяхме силни\", каза треньорът на \"Реал\" Сантяго Солари преди срещата. Младият наставник, който замени Хулен Лопетеги, се надява да вземе първата си победа срещу \"Барселона\". Според него тимът му е играл добре в двубоя за Купата на краля, след като \"Барселона\" отправи само два точни удара. \"Искаме час по-скоро да съкратим разликата, която е девет точки. Уверен съм, че ще успеем да реализираме всички положения, които не вкарахме в предходната среща\", добави Солари. В двубоя \"Реал\" ще бъде без наказания Начо Фернандес, както и контузилия се Маркос Йоренте. Солари обаче изрази задоволство, че може да ползва Гарет Бейл и Иско. \"Ще бъде трудно да повторим резултата от сряда, защото съперникът ни е много силен отбор. Все пак ще се опитаме, защото Ла Лига е най-важното състезание за нас и искаме да спечели. Когато печелиш трупаш самочувствие и това е хубаво, но когато губиш винаги искаш да промениш това, така че очаквам много тежък мач\", каза преди двубоя Валверде. Предишният мач с \"Реал\" беше неговият 100-тен начело на \"Барселона\", в който той постигна 68-ата си победа и има едва девет загуби. Баският специалист стана и първият треньор на каталунците, който печели мача в \"класико\" с разлика от три или повече гола.", "date": "2019.03.02", "title": "\"Реал\" приема \"Барселона\" в последен опит да се закачи в битката за титлата"}
{"url": "https://www.dnevnik.bg/bulgaria/2019/03/02/3379481_dnes_e_zadushnica_predi_velikdenskiia_post/", "text": "Съботният ден срещу Неделя Месопустна (Месни Заговезни) е отреден за почит на мъртвите. На Задушница се посещават гробовете на починалите близки. Помен може да се направи също в църква или у дома. Свещениците отслужват молебен за упокоение на душите, който включва молитви, както и четения от Евангелието и апостолски текст. Традиционно за помена се приготвя варено жито, хляб и вино. В по-ново време се прибавят дребни сладки и соленки. Утре е Месни Заговезни - последният ден, в който според православния канон, е позволено да се яде месо.", "date": "2019.03.02", "title": "Днес е Задушница преди Великденския пост"}
{"url": "https://www.dnevnik.bg/analizi/2019/03/02/3398425_chetiri_jalbi_i_edno_pogrebenie_ili_s_kogo_si_liaga/", "text": "Посред бял ден, през август 2017 г., 42 годишна жена беше застреляна от съпруга си в заведение в София. Бързото разследване след това показа, че скандалите между съпрузите продължавали с години. Убитата Елена подала четири жалби за домашно насилие, редовно звъняла и на тел. 112. На съпруга й била издадена дори ограничителна заповед. Година и половина по-късно, според обвинението, повдигнато срещу 41 годишния варненец Борислав Николов, в нощта на 24 февруари 2019г. той пребил до смърт съпругата си Кремена по време на пореден семеен скандал. Свидетели (според прокуратурата) станали хазяите на двойката, която била в процедура по развод. Също като Елена от София, Кремена е подала четири жалби до полицията във Варна. Малко след това ги оттеглила, затова според зам.-окръжния прокурор Радослав Лазаров издаването на ограничителна заповед в случая не е било възможно. Защо четири жалби за домашно насилие, подадени и оттеглени след това, не са възбудили интереса на полицията е въпрос с премълчан отговор. Ако се стигне до него, той сигурно ще е омотан в онази изтощителен възел от параграфи и членове, в който Неофициалната статистиката на фаталните развръзки в историите за домашното насилие в България показва, че само през миналата година при сходни обстоятелства са били убити повече от 20 жени. Един от случаите, които предизвикаха най-широк обществен отзвук, беше убийството на 23 годишна жена и едногодишното й дете в софийския квартал \"Надежда\" през октомври 2018 г.  Началото на тази година е също мрачно - на 8 януари 23 годишна жена беше убита от съпруга си в Стара Загора. От ревност.  \"Не може само с методите на наказателното право да се бори домашното насилие, каза на пресконференцията след последното убийство във Варна зам. окръжният прокурор Лазаров. Така е. При това проблемът не е нито в балканския, нито в българския мачизъм. По данни на френското министерство на вътрешните работи всяка година домашното насилие в страната взема между 100 и 200 жертви, повечето от които жени. Друга черна статистика показва, че по време на три последователни Световни първенства по футбол случаите на домашно насилие във Великобритания са скачали с 26% след всяка победа на националния отбор на страната и с 38% след всяка загуба. У нас статистическа информация за при случаите на домашно насилие не е събирана с години. Това показват резултати от проучване на Центъра за изследване на демокрацията от 2016 г. Така делът на домашното насилие сред престъпленията срещу личността не е присъствал в публично достъпната статистика, защото определянето му е било невъзможно. В такава тишина поредното убийство, предшествано от насилие в семейството, провокира не анализ на проблема, а само воайорска страст в описанието на постморталните му проявления. Хайде, да си спомним колко пъти обществото, институциите и лицата им във властта си позволиха публично да легитимират на проблемите в семейството, че дори и в държавата? Беше отдавна, преди десет години. Изнервен след настоятелни въпроси покрай строежа на софийското метро, дали познава младеж на име Стенли, премиерът Борисов разказа кратка история:  \"Беше гадже на дъщеря ми. Една вечер я заварих да плаче и го набих\". Патриархално, нали? А \"двата шамара\" на Каракачанов помните ли? С тях според министъра на отбраната Елена Йончева трябваше да връща мигрантите там, от където идват, вместо да ги снима как минават по стълба през разплетената ограда за 150 млн. лв. по границата. като средство за вкарване в правия път дойде и от самия Свети синод. В началото на февруари епископите внезапно се събудиха с прозрението, че евентуалното инкриминиране на възпитателните шамари ще стане причина за \"тотално непослушание на детето спрямо родителите му и безконтролно развитие на детската личност\". Така директно от амвона си Синодът благослови дълговечната традиция за възпроизводство на още насилниците чрез насилие. В семейството или извън него – все едно. В друг от редките случаи, когато е давал признаци на социален живот, Синодът изтананика и финалния мотив на оперетата, в която българската политика превърна дебата по Истанбулската конвенция. През 2011 г. документът е създаден като \"Конвенция на Съвета на Европа за превенция и борба с насилието над жени и домашното насилие\". В България обаче той бе комуникиран като  като \"джендър\" провокация, като някакъв световен заговор за \"психофизическото унищожение на човека\". В пошлостта на тази какофония беше загубена не само логиката на участващите в нея. Изгубен беше смисълът на разговора за домашното насилие. Иначе няма как да бъдат обяснени и ето тези думи на президента Румен Радев: \"Първо, тя (конвенцията, бел. ред.) cама по себе си не може да предотврати насилието. Справка – държавите, в които е приета. Нима там секва изведнъж насилието над жени и деца?\". Сама по себе си конвенцията не е в състояние да променя нито биологичния пол със социален, нито обратното. Справка – пак с държавите, в които е приета. Но вместо да доразвие тази тема, президентът предпочете друг ретрограден разговор – за това, че \"тази конвенция легитимирала намесата в образователния процес с непредвидими последствия върху психиката и съзнанието на нашите деца\".  Дали сексуалното самоопределяне може да бъде повлияно от образованието е въпрос с понижена трудност. Но вече и стените знаят, че обществената толерантност към агресията в семейните отношения у нас отдавна е При това тя има целия потенциал да възпитава още агресия. Домашното насилие в България бе квалифицирано като криминално деяние едва в последните дни на февруари т.г. Затова и съседите на Елена, Кремена и всички останали жертви от последната година си остават само безучастни свидетели на убийствата им. Не и съучастници. По темата с домашното насилие български членове на социално-ангажираната арт платформа \"Файн актс\" направиха експеримент. Резултатите от него показаха, че нетърпимостта към шума от барабани в съседния апартамент натиска звънеца на входната врата след по-малко от две минути. В същото време съседите остават безучастни в продължение на повече от петдесет минути, ако зад стената чуват удари от побой и някой вика за помощ.  Нека си вика...Докато еднополовата любов на съседа продължава да ни държи будни по-дълго от убийствената ярост на \"традиционната\" му хетеросексуалност, никаква помощ няма да дойде.", "date": "2019.03.02", "title": "Четири жалби и едно погребение, или с кого си ляга съседът"}
{"url": "https://www.dnevnik.bg/skorost/2019/03/02/3398410_samo_elektricheski_modeli_shte_pokaje_audi_na/", "text": "На автомобилното изложение в Женева, което се открива на 5 март, \"Ауди\" ще покаже само автомобили с електрическо задвижване. Освен четири прототипа на електромобили, чиито серийни версии ще отбележат пазарния си дебют до края на 2020 година, ще бъдат изложени и хибридни версии Концептуалните разработки на щанда в Женева дават представа за бъдещите модели - \"Ауди\" e-tron GT и \"Ауди\" Q4 e-tron. Хибридната офанзива на марката, включваща почти всички пазарни сегменти. Новост в гамата са хибридните версии на продуктовите линии A6, A7, A8 и Q5, които също отбелязват своя официален дебют на автомобилното изложение в Женева. В бъдеще основата за предлагане на модели с електрическо задвижване във всеки пазарен сегмент от А до D, ще бъде изградена на общо четири технически платформи и продуктови линии. Съвместно с \"Порше\", \"Ауди\" разработва технологичната платформа PPE (Premium Architecture Electrification). Тя ще бъде използвана за основа на няколко моделни фамилии в гамата на \"Ауди\" с изцяло електрическо задвижване в масови пазарни сегменти с голям производствен обем. Планира се разработката и пускането в производство както на SUV, така и на модели с нисък под и класически тип каросерии. Сред основните силни страни на платформата РРЕ е фактът, че е разработена изключително и само за модели с електрическо задвижване. Това осигурява значителни предимства по отношение на теглото, компановката и пропорциите на каросерията на бъдещите модели.", "date": "2019.03.02", "title": "Само електрически модели ще покаже \"Ауди\" на автосалона в Женева"}
{"url": "https://www.dnevnik.bg/sviat/2019/03/02/3398194_zashto_nad_1_mln_turci_prekusnaha_sledvaneto_si_za_5/", "text": "\"След като баща ми загуби работата си, нямах друг избор, освен да прекъсна следването си\". Голям брой студенти в Турция прекъсват следването си по финансови причини. Един от тях е Кадир. Баща му, който работел като заварчик, бил уволнен, защото бизнесът на фирмата не вървял. В разговор с ДВ Кадир разказва, че за баща му било много трудно да изхранва четири деца като безработен. Семейството на Кадир живее в Истанбул. Той следвал в университета Коджаели, отдалечен на няколко часа от дома му. Първоначално живеел в студентско общежитие, а по-късно си делял квартира с един състудент. Най-голямото разходно перо бил наемът. \"Наемодателите гледаха на студентите като на дойни крави, които могат да доят непрестанно. В началото наемът ми от около 150 евро не беше много висок. Но в договора имаше клауза за евентуално повишаване и наемът поскъпваше постоянно. Получавах държавен студентски заем от 65 евро месечно. Но тези пари за нищо не стигаха\", споделя Кадир. През изминалите пет години броят на студентите, прекъснали следването си, се е увеличил значително. По данни на министерството на образованието, от 2013 година насам над 1,1 милиона студенти са прекъснали окончателно или временно следването си в турски университети. Между 2017 и 2018 година броят на прекъсналите следването си студенти е достигнал 92 процента в сравнение с предишния период. За много турски студенти икономическите аспекти са сред основните причини да прекратят следването си. През 2018 година турската лира загуби над 30 процента от стойността си. Покупателните способности намаляха след 20-процентното покачване на цените. Турция преживява най-тежката си икономическа криза за последните 15 години. Към това се прибавя и 12-процентната безработица. Това усещат на гърба си и общо 7, 6 милиона студенти в 200 държавни и частни университети. Безработица и дългове Синдикалистът Йозгюр Боздоган казва, че много от студентите се страхуват, че няма да могат да си намерят работа след дипломирането. Затова и мнозина решават да прекъснат следването си. \"При специалностите, за които съществуват проблеми на трудовия пазар, се забелязва по-голям отлив на студенти. Но в медицинските факултети не се наблюдава такъв феномен\", казва Боздоган в разговор с ДВ. По данни на министерството на икономиката, броят на студентските заеми се е увеличил с над 11 процента между 2017 и 2018 година. Йозгюр Боздоган обаче подчертава, че студенските заеми не могат да покрият месечните разходи на един студент. Съгласно изчисленията на турската статистическа служба, разходите за наем, ток, вода и отопление са се увеличили с 24 процента на година. Освен това цените на основните хранителни продукти са са покачили с около 25 на сто. Вследствие на това, много студенти не са в състояние да погасят заемите си след завършване на следването си.", "date": "2019.03.02", "title": "Защо над 1 млн. турци прекъснаха следването си за 5 години"}
{"url": "https://www.dnevnik.bg/zdrave/2019/03/02/3398377_bezplatni_konsultacii_s_logopedi_v_cialata_strana/", "text": "Над 70 специалисти-логопеди от цялата страна ще участват тази година в доброволната кампания за седмица на безплатни консултации с езиково-говорни терапевти. Тя се организира за втора поредна година  от Логопедия.БГ , като между 4 и 10 март родителите ще могат да запишат час и безплатно да се консултират с избран от тях логопед. Целта е да осигурим достъп до консултация с изявени специалисти и да популяризираме работата на езиково-говорните терапевти в България, отбелязват организаторите. За целите на кампанията има и специален сайт  с имената и контактите на експертите,  които са пожелали тази година да консултират хората. Освен за нарушения в говорни и комуникационни умения, логопедите съдействат и при болести като дислексия, нарушения от аутистичния спектър и др.", "date": "2019.03.02", "title": "Безплатни консултации с логопеди в цялата страна организира специализиран сайт"}
{"url": "https://www.dnevnik.bg/sport/2019/03/02/3398209_deset_neshta_predi_poslednite_deset_kruga_vuv_visshata/", "text": "Вълнуващите битки в най-популярното футболно първенство - Висшата лига на Англия, навлизат в своята финална фаза. От днес до 12 май ще се изиграят последните десет кръга на сезона. Предстоят общо сто мача, които ще определят кой ще бъде шампион, който ще участва в европейските турнири и кой ще изпадне в Чемпиъншип. 1. Борбата за титлата Ще приключи ли продължаващото близо три десетилетия очакване за титла на \"Ливърпул\", или \"Манчестър сити\" ще стане първият отбор от десет години насам, който успява да защити трофея във Висшата лига? Това е големият въпрос този сезон. \"Ливърпул\" все още не е ставал шампион в ерата на Висшата лига, а последната титла на петкратния първенец на Европа датира от 1990 г. Мърсисайдци влизат в последните десет кръга с точка аванс пред \"Сити\" на върха в класирането, но с по-лоша голова разлика - 64:15 срещу 75:20 за \"гражданите\". На хартия двата отбора имат сходна като трудност програма до края, като ще имат по два мача с отборите от топ 6. В момента средната позиция на десетте тима, които \"Ливърпул\" ще срещне, е 12.7, а на оставащите съперници на \"Сити\" - 12.1. \"Ливърпул\" ще домакинства на третия \"Тотнъм\" (31 март), който с девет точки пасив все още запазва шансове да се включи в надпреварата за титлата, и на шестия \"Челси\" (14 април), който води ожесточена битка с \"Арсенал\" и \"Манчестър юнайтед\" за място в топ 4. \"Сити\" също посреща \"Тотнъм\" - на 20 април, а четири дни по-късно му предстои дерби с \"Манчестър юнайтед\" на \"Олд трафорд\". Ключова роля в битката за титлата ще има и участието в Шампионската лига. \"Ливърпул\" гостува на \"Байерн\" на 13 март след нулево равенство на \"Анфийлд\". Ако английският отбор продължи напред, потенциалните му два мача в четвъртфиналите ще са преди и след двубоя с \"Челси\". \"Сити\" до голяма степен изглежда сигурен за следващата фаза. Тимът на Пеп Гуардиола посреща \"Шалке\" на 12 март след победа с 3:2 в Гелзенкирхен. \"Гражданите\" продължават напред и за Купата на Англия, където им предстои гостуване на \"Суонзи\" (16 март) в четвъртфиналите. Полуфиналите ще се играят на 6 и 7 април. Това означава, че ако \"Манчестър сити\" стигне до финалната четворка, домакинският му мач с \"Кардиф\" на 6 април ще бъде отложен, което допълнително ще сгъсти програмата на шампионите. 2. Борбата за топ 4 Битката за четвъртото място се очертава не по-малко оспорвана и вълнуваща от тази за титлата. \"Арсенал\" е на челна позиция преди последните десет кръга. Тимът на Унай Емери има 56 точки - само с една повече от \"Манчестър юнайтед\". \"Челси\" е трети с 53 точки, но и с мач по-малко (срещу \"Брайтън\"). \"Тотнъм\" дълго време изглеждаше сигурен за място в топ 4, но ситуацията се промени след две поредни загуби. \"Шпорите\" имат 60 точки и с оглед предстоящите гостувания на \"Ливърпул\" и \"Сити\" както могат да се окажат замесени в битката за титлата, така и да останат извън зона \"Шампионска лига\". За \"Арсенал\" и \"Челси\" все още е налице втори път към най-силния клубен турнир, тъй като продължават напред в Лига Европа. Това ще утежни програмата им, докато европейските ангажименти на \"Юнайтед\" по всяка вероятност ще приключат следващата седмица.\"Тотнъм\" гледа уверено към четвъртифналите в Шампионската лига след победата с 3:0 над \"Борусия\" (Дортмунд). 3. Борбата за оцеляване Новакът \"Фулъм\" и каращият втори сезон в елита \"Хъдърсфилд\" изглеждат обречени да изпаднат. Те заема последните две места в класирането, като изостават съответно с осем и 13 точки от спасителната 17-а позиция. Друг от новаците - \"Кардиф\", е другият отбор в зоната на изпадащите. Уелският тим има 25 точки, а пред него са \"Саутхемптън\" и \"Брайтън\" с по 27. \"Бърнли\" и \"Кристъл палас\" имат по 30 точки, а със своите 31 \"Нюкасъл\" също е част от битката за оцеляване. На хартия \"Бърнли\" имат най-тежка програма, като настоящата усреднена позиция на оставащите му съперници е 8.4. Следват \"Кардиф\" и \"Саутхемптън\" с по 9.5 и \"Брайтън\" с 10.5, като последните имат и мач по-малко. Най-благоприятна изглежда ситуацията при \"Палас\" (11.2) и \"Нюкасъл\" (11.3). 4. Последната квота за Европа Ако \"Сити\" или \"Юнайтед\" спечелят Купата на Англия, седмата позиция ще осигури място в Лига Европа. Най-сериозните претенденти за званието най-добър отбор извън Голямата шестица, са новакът \"Уулвърхемптън\" и \"Уотфорд\". Двата отбора имат по 40 точки, като \"вълците\" имат минимално предимство в головата разлика - 35:35 срещу 39:40. След тях с по 36 точки се нареждат \"Евертън\" и \"Уест хем\". С шансове са още \"Лестър\" с 35 точки и \"Борнемут\" с 34. 5. В най-добра форма \"Манчестър юнайтед\" е отборът в най-добра форма в момента. \"Червените дяволи\" изживява ренесанс, откакто Оле Гунар Солскяр замени Жозе Моуриньо, и в предишните десет кръга спечели 26 от възможните 30 точки. \"Сити\" е на втора позиция с 24 точки в този период. Следват \"Ливърпул\" с 21 и \"Арсенал\" с 19. \"Тотнъм\" и \"Бърнли\" са спечелили по 18 точки в последните си десет мача във Висшата лига. 6. В най-лоша форма \"Хъдърсфилд\", който отдавна изглежда примирен със съдбата си, очаквано е на дъното в класацията за момента форма. \"Териерите\" са спечелили само четири точки в последните си десет мача. \"Брайтън\" също се намира в лоша форма след добрия старт на сезона и взе само шест точки в последните десет кръга. След \"чайките\" се нареждат \"Фулъм\" (7 т.), \"Борнемут\" (8 т.), \"Лестър\" (10 т.) и \"Кардиф\" (11 т.). 7. Контузиите \"Уест хем\" започва финалната част от сезона с най-много контузени играчи - 9. \"Чуковете\" обаче се надяват четирима от тях да се завърнат скоро - Марко Арнаутович, Фабиан Балбуена, Карлос Санчес и Уинстн Рийд. \"Манчестър юнайтед\" има осем футболисти извън строя  -  Андер Ерера, Хуан Мата, Джеси Лингард, Неманя Матич, Антони Марсиал, Матео Дармиан, Фил Джоунс и Антонио Валенсия.  \"Манчестър сити\" е с шестима контузени, сред които Фернандиньо, Еймерик Лапорт, Джон Стоунс и Габриел Жезус. Очаква се и четиримата да се завърнат на терена в средата на март. В \"Ливърпул\" четирима играчи са аут заради травми - Джо Гомес, Деян Ловрен, Роберто Фирмино и Алекс Окслейд-Чембърлейн. Очаква се първите двама да са готови за игра в средата на март. Ситуацията с глезена на Фирмино все още не е ясна, а Окслейд-Чембърлейн едва ли ще се завърне преди май. 8. Златната обувка  За разлика от миналия сезон, когато Мохамед Салах чупеше рекорд след рекорд, този път битката за голмайсторския приз е доста оспорвана. Египетската звезда на \"Ливърпул\" отново е част от надпреварата. Той има 17 попадения, като изостава с едно от лидера Серхио Агуеро (\"Ман сити\"). Голмайсторът на \"Арсенал\" Пиер-Емерик Обамеянг е трети с 16 гола. Завърналият се след контузия Хари Кейн (\"Тотнъм\") имат 15, а Садио Мане от \"Ливърпул\" е с 14. 9. Златната ръкавица Бразилецът Алисон, за когото \"Ливърпул\" плати 72.5 милиона евро, е фаворит за отличието за най-добър вратар. Единственият му реален конкурент е сънародникът му Едерсон от \"Манчестър сити\". Алисон е допуснал най-малко голове - 15, и има най-много \"сухи мрежи\" - 16. Едерсон е допуснал 20 попадения и има 13 \"сухи мрежи\". Рекордът за най-много срещи без допуснат гол - 24 на Петер Чех, едва ли ще бъде подобрен и този сезон. 10. Мениджърите на фокус Оставащите десет кръга ще са решаващи за бъдещето на няколко мениджъри. Един от тях е Оле Гунар Солскяр, който \"Манчестър юнайтед\" взе под наем от \"Mьолде\" Бившият нападател на \"червени дяволи\" подобри няколко рекорда и постигна 12 победи и две равенства в 15-те си мача начело на тима във всички турнири. Цялата общност около клуба иска той да получи постоянен договор, но не е ясно накъде ще се насочи ръководството. В същото време изглежда все по-малко вероятно Маурицио Почетно да остане в \"Тотнъм\". Аржентинецът е обект на интерес от големите клубове в Европа. В навечерието на финалната част от сезона той заяви, че \"шпорите\" вероятно се нуждаят от друг \"магьосник\". Много несигурно е и бъдещето на Маурицио Сари в \"Челси\", чийто авторитет на \"Стамфорд бридж\" беше тотално подкопан със скандала с вратаря Кепа Арисабалага. В \"Евертън\" Марко Силва също не се представя според очакванията въпреки положителния старт на сезона. На 38 години Скот Паркър получи десет мача, за да докаже, че заслужава мениджърския пост във \"Фулъм\", който се е насочил стремглаво към Чемпиъншип. В \"Лестър\" се надяват на завръщане към по-бляскавите дни с назначаването на Брендън Роджърс.", "date": "2019.03.02", "title": "Десет неща, които трябва да знаем преди последните 10 кръга във Висшата лига"}
{"url": "https://www.dnevnik.bg/sviat/2019/03/02/3398369_spiraneto_na_feisbuk_pravi_horata_po-neinformirani_no/", "text": "Хората, спрели употребата на \"Фейсбук\", стават по-щастливи и по-малко крайни в политическите си възгледи – това показва проучване на Станфордския университет, проведено сред 2844 потребители, деактивирали акаунтите си за четири седмици. Обратно на очакванията на учените, вниманието на хората не се прехвърля от \"Фейсбук\" на други приложения – те просто прекарват онлайн по-малко време и заместват социалната мрежа с гледане на телевизия или прекарване на време с роднини и приятели. След края на експеримента мнозинството от тях са склонни да ограничат или  спрат употребата на \"Фейсбук\". Компанията има 2.3 млрд. активни потребители по целия свят, а през 2016 г. средно прекарваното време в нея е било около 50 минути дневно във \"Фейсбук\" и дъщерните ѝ  \"Инстаграм\" и \"Месинджър\".  \"От телевизията насам никоя друга технология не е променяла толкова значително начина, по който хората общуват, получават информация и прекарват свободното си време\", пишат авторите на изследването. В зората на разпространението ѝ първите проучвания се фокусираха върху позитивите от нея – улесняването и поевтиняването на общуването, както и възможностите за  гражданска самоорганизация . Но с времето бе открита и  негативна връзка  между интензивната употреба на социални мрежи и личното усещане за щастие и психичното здраве.  Самоубийствата и депресиите  са се повишили рязко в същия период, в който скочи употребата на смартфоните и социалните мрежи, сочи публикуваната статия. Резултатите Деактивирането на \"Фейсбук\"  е снабдило участниците с 60 минути свободно време дневно. Те не са променили навиците си за четене на новини от други източници и са прекарали около 15% по-малко време в информиране за текущите събития. Това ги е направило значително по-неинформирани, в същото време е намалило и поляризацията на възгледите им. Учените са открили \"малки, но значителни\" подобрения в чувството за добруване на участниците в експеримента. Числовото измерване на тези подобрения показва, че те имат между 25% и 40% от ефекта на посещаването на терапевтични сесии или други форми на грижа за психиката. След края на експеримента Участниците са съобщили на учените, че планират да използват по-малко \"Фейсбук\" в бъдеще и няколко седмици по-късно се оказва, че те са намалили употребата му средно с 12 минути в сравнение с контролната група. Те са били и по-склонни да отворят имейли с информация как да ограничат влизането в социални мрежи. 5% от тях са оставили акаунтите си деактивирани девет седмици след края на експеримента. Въпреки това мнозинството от участниците са отбелязали пред учените, че сега разбират по-добре и добрите, и лошите страни на социалната мрежа.", "date": "2019.03.02", "title": "Спирането на \"Фейсбук\" прави хората по-неинформирани, но и по-щастливи"}
{"url": "https://www.dnevnik.bg/video/2019/03/02/3397124_video_kak_se_pravi_glaider/", "text": "Тази година детският научен център \"Музейко\" кани всички млади изобретатели в Maker Space – специално оборудвано пространство за новаторски идеи и творчески решения. С помощта на служители на центъра, посветени в тайните на сериозните научни експерименти, деца между 7 и 15 години ще майсторят и сглобяват, ще създават прототипи и приложни решения по една от 4-те теми на пространството за 2019 г. - \"Летящи машини\", \"Анимация\", \"Супергерои\" и \"Конструирай бъдещето си\". По време на откриването на Maker Space авиоинженер майор Дилян Неделчев и експертният екип на \"Музейко\" направиха истински прототип на глайдер. Посещението на Maker Space е включено в цената на билета за индивидуално посещение. Пространството щe бъде отворено за всеки посетител на детския научен център от вторник до неделя между 11 и 17 ч.", "date": "2019.03.02", "title": "Видео: Как се прави глайдер"}
{"url": "https://www.dnevnik.bg/sviat/2019/03/02/3398446_izrael_pomaga_na_rusiia_da_oformi_razvoda_s_iran/", "text": "Русия и Израел вероятно решиха да дадат отговор на внезапната визита, която сирийският президент Башар Асад своеволно направи в Техеран. На такива изводи навежда разпространеното в руската и израелската преса съобщение за създаването от Москва и Ерусалим на съвместна работна група за изтегляне на чуждестранните сили от територията на Сирийската арабска република. Инициативата бе лансирана на срещата на двамата лидери - Владимир Путин и Бенямин Нетаняху. Както казват експертите, формирането на групата демонстрира най-вече, че разривът между Русия и Иран непрекъснато расте. За идеята да се създаде съвместна група съобщиха както руските, така и израелските медии, позовавайки се на свои източници. Уточнява се, че този механизъм предполага участието и на други държави, които също са заинтересовани от очистването на Сирия от \"излишни\" формирования. Не се посочват никакви допълнителни подробности относно плана. Посолството на Израел в Москва отказа да даде на \"Независимая газета\" каквито и да са коментари по темата. Така че за целите и задачите на съгласувания между Русия и Израел проект може да се съди само по контекста. Не е трудно да се досетиш, че краен адресат на тази инициатива са преди всичко Иран и вярната му \"Хизбула\". Тяхното изтегляне от Сирия е главното, към което се стреми израелското ръководство в преговорите си с Русия, посветени на следвоенната ситуация в републиката. Москва признава необходимостта от \"деиранизация\" на Сирия, но съдейки по последните събития, на нея й е все по-трудно да контролира този процес. Истински имиджов удар за Кремъл стана посещението на Асад в Техеран, където той се срещна не само с президента, но и с върховния лидер Али Хаменей. От срещата отсъстваше външният министър на Иран Мохамад Джавад Зариф, но в залата за преговорите можеше да бъде видяна влиятелната фигура на Корпуса на гвардейците на ислямската революция генерал Касем Сюлеймани. Броени часове след тази среща Зариф написа, че желае да се оттегли от министерския си пост, което източници на западната преса пряко свързаха с визитата на Асад. По-късно стана известно, че президентът Хасан Рохани не е приел оставката. Както и да се погледне, пристигането на сирийския лидер в Техеран свидетелства за желанието му да запази иранското участие в сирийските работи. А това означава, че създаването на руско-израелската група трябва на онези трезви глави на Смоленския площад (руското външно министерство - бел.ред.), които смятат, че Иран е прекалил с гостоприемството на чуждата страна. \"Да, руско-иранските противоречия в Сирия очевидно нарастват\", каза пред \"Независимая газета\" директорът на Центъра за ислямски проучвания при Института за иновационно развитие Кирил Семьонов, коментирайки съобщенията за руско-израелската група. Анализаторът дава за пример инцидента в района на сирийския град Шата (провинция Хама), където преди месец се сблъскаха две подразделения на сирийската правителствена армия - четвърта дивизия, командвана от брата на президента - Махер, и пети корпус. Проблемът е в това, че четвърта дивизия е под контрола на Иран, който не би се отказал да укрепи позициите си в стратегически важната равнина Ал Габ (където се намира град Шата). Руската страна разбра това, отбелязва германското списание \"Шпигел\", и изразява мнение, че именно Москва е прехвърлила там пети корпус, който по стечение на обстоятелствата се сблъска със силите на Махер Асад. \"Вероятно визитата на Асад не е била съгласувана нито със Зариф, нито с Москва, - потвърди Семьонов. - На този фон Иран е готов да предостави на Асад финансиране и да построи 200 000 нови жилища. Тоест, Техеран възнамерява не само да запази, но и да укрепи собствената си \"ос\", в която Дамаск е ключов елемент. С оглед на явната антиизраелска насоченост на тази ос, Москва не може да не изпитва безпокойство.\" Коментирайки желанието за създаването на двустранната група, експертът на Руския съвет по международните дела Антон Мардасов заяви: \"Остава неясно дали това може да се смята за едностранно желание на Нетаняху, който или за съвсем нов механизъм за изтегляне на чуждестранните сили. Ако се има предвид последното, за премахването (на чуждестранните военизирани формирования - бел. НГ) е нужна подкрепата поне на част от сирийския военен елит, тъй като в югозападната част на Сирийската арабска република продължават да действат различни опълчения\". Експертът смята, че инициативата на Путин и Нетаняху е конюнктурно решение, тъй като политическото уреждане или неговата имитация така или иначе изискват изтегляне на чуждестранните войски. Освен това Мардасов смята, че такова решение се очаква да има крайно болезнен отзвук в Техеран, защото то показва: Русия, най-малкото декларативно, би искала да спомогне за изтеглянето на различните формирования, които се намират под негов (ирански - бел.ред.) контрол. Не трябва да се изключва и вариантът за предизборен характер на подобни \"инициативи\". Външната политика заема не последно място в разгарящата се борба за израелския Кнесет, където партията на премиера - \"Ликуд\", рискува след броени дни да изгуби своите позиции заради струпалите се върху главата на нейния лидер корупционни дела. А това означава, че Нетаняху трябва да предприема спешни мерки, за да заработи точки на вътрешнополитическата арена. А досега нито премиерът, нито неговите преговарящи се оказват способни да натрупат такива точки на фронта на борбата с палестинските групировки. /БТА", "date": "2019.03.02", "title": "Израел помага на Русия да оформи развода с Иран"}
{"url": "https://www.dnevnik.bg/razvlechenie/2019/03/02/3398450_rejisyorut_djimi_chin_sled_oskara_da_se_katerish_sam_e/", "text": "  Българските зрители ще имат възможност да видят продукцията за първи път на малкия екран на   по \"Нешънъл джиографик\", а \"Дневник\" публикува интервю с режисьора Джими Чин, предоставено от телевизионния канал. Чин е професионален катерач, скиор, планинар. През последните 20 г. води или участва в експедиции из седемте континента. Прави първото и единствено американско ски спускане от връх Еверест. Автор е на филми и фотограф. Документалният му филм от 2015 г. \"Меру\", също режисиран с Васарели, печели награда на фестивала \"Сънданс\" и е селекциониран за \"Оскар\". - Около 2009 г. Алекс беше изгряващ катерач. Никой не знаеше много за него, но изведнъж се появи с някои от най-дръзките изкачвания в катераческия свят. Изкачи соло маршрута Moonlight Buttress в Националния парк \"Зайон\", след това направи фрий соло изкачаване на един от най-емблематичните маршрути - Regular Northwest - Халф Доум. Преди Алекс имаше няколко наистина страхотни солови катерачи, може би най-известните са Джон Башар и Питър Крофт. Фрий соло катеренето е изключително и изисква голяма отдаденост, защото се катерите без осигурителна система, която да ви предпази при падане или грешка. Обикновено, когато се катерите, ако се уплашите или уморите, техниката ви започва да страда, дишането се учестява, сърцето забива по-бързо. Като цяло, способността за изкачване изчезва. Ако се катерите с въже, имате възможност да се откажете и въжето ще ви спаси. Когато се катерите необезопасено, очевидно това не е вариант. Трябва да притежавате различно ниво на владеене на физическите и умствените си способности. Трябва да сте в състояние напълно да контролирате страха, което е много трудно. Изключителното при Алекс е, че е изкачил наистина големи стени. Това изисква голямо майсторство на много високо ниво. Когато хората разбраха какво е направил... За неосигуреното соло изкачване няма нужда да се хвалиш. То казва всичко необходимо за катераческите способности на този човек. По онова време неосигуреното соло изкачване на Халф Доум дори не се обмисляше или обсъждаше от катерачите. Беше немислимо. Когато той го направи, си казаха: \"Уха. Добре. Летвата се вдигна.\" - \"Йосесмити\" е място, където катерачите отиват, за да докажат себе си, особено в света на бигуол  Ако сте сериозен сърфист, отивате на Северния бряг на Оаху и инвестирате времето си в пайплан – там добивате бойните си белези и си изграждате репутация. Ако сте катерач, отивате в \"Йосемити\" и изкачвате Халф Доум и Ел Капитан - това са две култови образувания и изкачването им е като бойно кръщение. Затова, след като Алекс изкачи Халф Доум, ако се осмелиш да мислиш за нещо по-голямо, Ел Капитан е следващата логична стъпка. Но хората не говореха за това. Познавайки Алекс от толкова години, аз донякъде обмислях варианта, но никога не съм смятал, че има такава реална възможност. Бяхме приятели и не го споменах, за да не се получи така, че изразяването на размислите ми гласно, по някакъв начин да го накара да се замисли. Не исках да говоря с него за това. - След успеха на нашия филм \"Меру\" на \"Сънданс\" с Чай получавахме обаждания от студиа и продуценти за бъдещи проекти. С нея бяхме обсъдили няколко различни идеи. Някъде в мислите ми се рееше пълнометражен филм за Алекс, но се притеснявах, защото фрий соло катерене е опасно, а филм за Алекс, очевидно, би включвал много такова катерене. Знаех точно какво ще означава такъв филм, какво напрежение ще окаже върху мен, Чай и екипа, тъй като няма много възможности за грешки и залогът щеше да е изключително висок. Казах на Чай: \"Искам да помислиш за това\". И тя смяташе, че филмът може да е много интересен, защото изборът, който трябва да направиш в живота си, за да станеш соло катерач, наистина сочи към някои много трудни решения – в известен смисъл, това е същността на най-трудните решения, които човек трябва да вземе в живота си. Как се взимат такива решения? Това е интересното. В този момент само говорехме за филм за Алекс, защото той никога не ми беше казвал, че иска да изкачи Ел Капитан соло, без въже. После Чай говори с него, искаше само да проучи дали би бил интересен герой на филм. И в този разговор той ѝ казал, че обмисля неосигурено соло изкачване на Ел Капитан. Когато след това аз говорих с Чай и попитах: \"Как мина срещата с Алекс?\", тя отвърна: \"Беше страхотно, каза ми, че много би искал да изкачи соло Ел Капитан.\" Аз бях много изненадан. В този момент си казах: \"Не мисля, че мога да се справя, не мисля, че мога да заснема този филм.\" Като катерач и режисьор мислите ти се връщат само към едно – представям си как Алекс пада и аз вероятно съм там, а все пак говорим за мой добър приятел. Разбира се, в моята работа трябва да си даваш ясна сметка за т.нар. \"смелост на Кодак\", когато хората правят нещо, което обикновено не биха правили, само защото ги снимат. Нарочно не искам да работя със спортисти, за които ми се струва, че взимат решения по този начин. В много отношения точно това означава да си професионалист – да взимаш добри решения, да не се поддаваш на напрежението. Но честно казано, не е възможно да не усещаш напрежение, ако се снима филм и много хора работят по него, има финансова страна и всеки е инвестирал седмици, за да дойде на снимките. В интерес на истина, ако има човек, с когото съм работил, и вярвам безрезервно, че ще вземе правилното решение, то това е Алекс. Просто е така устроен, че много добре понася огромно напрежение. Не допуска то да повлияе на решенията му..., но всички сме хора. - Преди да започнеш, трябва да провериш основните постулати: \"Вярвам, ли, че Алекс ще вземе правилните решения?\" И да си припомниш: \"Да, вярвам\". После трябва да не мислиш за това, да минеш на автопилот и да се съсредоточиш върху работата си, защото тя не е никак малко. Ти също не можеш да допускаш грешки. Не може да изпуснеш обектив, който може да падне от 25, 30, 300 метра и да го удари. Може да го убиеш. Има много неща, за които трябва да се мисли. Разбира се, ти самият също висиш от огромна скала и трябва да мислиш и за собствената си безопасност. Трябва снимачната ти техника да е готова, да знаеш кой обектив ще използваш. Трябва да имаш достатъчно вода и храна за целия ден. Случват се различни неща като катерач и като режисьор. Непрекъснато повтарям на екипа си: \"Никакви грешки, съсредоточете се над задачата си и не се разсейвайте.\" Много е лесно да се разсееш, когато някой се изкачва пред теб, соло, неосигурен, на 300 метра над земята. - На стената имаше четирима оператори, включително аз самият. Повечето бяха горе. Имаше две дистанционно управляеми камери над Крукс. Алекс не искаше никой да стои там, защото знаеше, че това щеше да е най-вероятното място, от което може да падне, а не искаше да пада пред приятел. Имахме една камера с обектив за далечно снимане на земята и оператор горе на върха, да заснеме момента, в който Алекс се появи там.", "date": "2019.03.02", "title": "Режисьорът Джими Чин след оскара: Да се катериш сам е трудно решение, въпросът е как се взима"}
{"url": "https://www.dnevnik.bg/sport/2019/03/02/3398594_federer_se_protiaga_kum_titla_100_v_karierata_si/", "text": "Роджър Федерер ще спори със Стефанос Циципас във финала на турнира от сериите АТП 500 в Дубай. Швейцарецът търси  титла №100 в своята кариера . По този начин той ще стане едва вторият мъж в историята след Джими Конърс (109), който достига до 100 или повече титли. \"Само да изречеш 100 титли е някаква лудост, но аз съм далеч от това, имам труден мач и е важно да играя добър тенис\", каза Федерер преди срещата. \"Циципас е много труден съперник, той вече е в елита\". Двамата ще се изправят едва за втори път един срещу друг. Първата им среща беше в началото на годината, когато на  Australian Open гръцкият тенисист спечели  с 6:7 (11), 7:6 (3), 7:5, 7:6 (5). \"Може би този финал ще бъде и малко отмъщение\", каза Маестрото. Той достигна до финала след експресна победа над Борна Чорич 6:2, 6:2. Циципас имаше далеч по-тежко изпитание в полуфиналите срещу Гаел Монфис 4:6, 7:6 (4), 7:6 (4). Той си осигури и  влизане в топ 10 на световната ранглиста . Федерер спечели своята 99-а титла през октомври в родния си град Базел. През 2018 г. 37-годишният швейцарец взе общо четири титли и загуби три финала. Циципас има четири изиграни финала. Той спечели титлата в Стокхолм през 2018-а, а през тази година вече има един трофей от Марсилия. Загубите му са в Барселона и канадския \"Мастърс\" през миналия сезон. Финалът е днес от 17 часа.", "date": "2019.03.02", "title": "Федерер се протяга към титла №100 в кариерата си"}
{"url": "https://www.dnevnik.bg/bulgaria/2019/03/02/3398602_sasht_treti_mart_beleji_suzdavaneto_na_nezavisima_i/", "text": "В поздравление до българския народ за националния празник 3 март правителството на САЩ изтъква, че това е денят, белязал създаването на независима и съвременна България и подчертава, че в последната година страната има лидерска роля в региона. \"От името на правителството на Съединените щати поздравявам българския народ по случай националния празник. Трети март бележи създаването на независима и съвременна България\", пише държавният секретар Майк Помпейо. Той припомня, че по-късно този месец ще бъде отбелязана и 15-тата годишнина от суверенното решение на България да се присъедини към НАТО преди 15 години. След като България отхвърли комунистическото потисничество преди 30 години, нашите две страни изградиха силни съюзнически и партньорски отношения, отбелязва държавният секретар на САЩ. През последната една година България показа своята положителна лидерска роля чрез успешното си председателство на Съвета на Европейския съюз, правейки крачки за модернизацията на въоръжените си сили и давайки важна подкрепа за Споразумението от Преспа, което заздрави мира и стабилността в региона, се изтъква в изявлението.", "date": "2019.03.02", "title": "САЩ: Трети март бележи създаването на независима и съвременна България"}
{"url": "https://www.dnevnik.bg/sviat/2019/03/02/3398595_spacex_uspeshno_zapochna_purviia_proben_polet_s/", "text": "САЩ направиха важна крачка към възстановяване способността на страната и на нейни партньори самостоятелно и от американска територия да извежда в орбита пилотирани космически апарати. Това стана 8 години след закриването на програмата \"космическа совалка\", заради което в момента полети на хора в космоса са възможни единствено с помощта на руски ракети. Частната компания SpaceX на Илон Мъск в партньорство с правителствената аерокосмическа агенция НАСА (NASA) разработи и изстреля от Кейп Канаверал в щата Флорида ракета Falcon 9 с капсулата Dragon crew. Това стана от същия космодрум Pad 39A, от който са изстреляни почти всички ракети от програмата \"Аполо\" за полети до Луната и над 80 от мисиите на космическите совалки. Този път на борда на Dragon crew има манекен в специален костюм и оборудван с множество датчици, за да се следи въздействието върху човек по време на цялата мисия. Тя трябва да продължи до следващия петък, като след изстрелването следва полет до Международната космическа станция, скачване, нови тестове и завръщане на капсулата на Земята с приводняване в Атлантическия океан до Флорида. Манекенът е кръстен Рипли по името на героинята на Сигорни Уивър от филма \"Пришълецът\". Вече са определени и четиримата астронавти за първите две пилотирани мисии. Първата от тях може да е още тази година, ако сегашните изпитания преминат успешно. Dragon crew, основан на модела на т.нар. космически камион на SpaceX, е снабден със специална система с аварийни двигатели, с които капсулата да маневрира и да се приземи в случай на критична ситуация в който е да е момент от полета. За разлика от товарния апарат този има добавен четвърти парашут за спускане към Земята. Стартът бе даден 10 минути преди 3 часа през нощта от Космическия център \"Кенеди. Полетът до МКС ще е по-продължителен от обичайното, за да има време да се направят различни изпитания преди скачването. Десет минути след старта първата степен от Falcon 9 се спусна върху плаваща платформа успешно за повторна употреба. Около минута по-късно Dragon crew се отдели от втората степен и пое към орбитата на МКС. Специалисти коментираха преди старта, че ако проектът на SpaceX продължи успешно, това отваря космическите изследвания за много повече хора. На първо време астронавтите на МКС ще имат почти два пъти повече време за научна работа и експерименти, тъй като значителна част от престоя им е отделена на проверки и поддържане на апарата за спускане. НАСА работи и с компанията \"Боинг (Boeing) за създаване на частен транспортен кораб за хора. Капсулата \"Старлайнер\" (Starliner) би трябвало да направи демонстрационен полет след няколко месеца. САЩ изпробват нов модел за създаване на пилотирани космически апарати - докато в миналото агенцията контролираше всяка стъпка от процеса, сега тя задава критериите и предоставя на компаниите свобода да ги постигнат. НАСА проверява след това всичко, но се смята, че това прави процеса по-бърз, по-ефективен и с по-малко разходи.", "date": "2019.03.02", "title": "SpaceX успешно започна първия пробен полет с капсула за астронавти"}
{"url": "https://www.dnevnik.bg/bulgaria/2019/03/02/3398618_v_pozdravlenie_za_3_mart_rusiia_pojela_napreduk_v/", "text": "Министър-председателят Бойко Борисов получи поздравително писмо от председателя на правителството на Руската федерация Дмитрий Медведев по повод националния празник на страната ни – 141 години от Освобождението на България от османско иго, съобщи правителствената пресслужба.", "date": "2019.03.02", "title": "В поздравление за 3 март Русия пожела напредък в икономическите отношения с България"}
{"url": "https://www.dnevnik.bg/analizi/2019/03/02/3398263_uspeh_pri_cigarite_a_gorivata/", "text": "Незаконната търговия на цигари в страната е на рекордно ниско ниво – за последното тримесечие на 2018 г. данните от проучването на празните кутии  [1]  показват 4.4% дял на опаковките, непредназначени за вътрешния пазар. Тъй като има разлики по отделните тримесечия, важно е да уточним, че 1) общата тенденция е в посока надолу и 2) средно-претегленото ниво за цялата 2018 г. на потреблението на цигари, непредназначени за местния пазар, на база общия обем на пазара на цигари, е 5% спрямо нива от 6-8% за 2016-2017 г. Изследването се прави по вече широко познатия метод – на база на изхвърлени кутии цигари, като са събрани 5 800 опаковки в 20 големи града в страната, както и още 700 празни опаковки в 6 фокусни града, предимно в погранични райони. Какви са финансовите измерения През 2018 г. приходите от акцизи върху тютюневите изделия възлизат на над 2.5 млрд. лв., което е с около 170 млн. лв. повече спрямо 2017 г. Традиционно около 98% от тези приходи идват конкретно от цигарите. Към тази сума обаче трябва да прибавим и платеното ДДС върху тези тютюневи изделия, което е над 600 млн. лв. Така общият приход за бюджета от облагането на тютюневи изделия вече е над 3.1 млрд. лв., което гони 10% от всички данъчни постъпления (вкл. приходите от осигурителни вноски) по консолидираната фискална програма, т.е. бюджета на широкото правителство. Криминалните приходи от незаконната търговия с тютюневи изделия също са концентрирани в цигарите. Вземайки под внимание дела на намерените опаковки, непредназначени за местния пазар, както и факта, че незаконните цигари се продават на цена в рамките на 50-70% от тази на легалните, приходите от незаконната търговия на цигари се изчисляват в рамките на 100-130 млн. лв. Тази сума не е за пренебрегване, но трябва да отбележим, че само допреди няколко години криминалните приходи от нелегалните цигари бяха над 400 млн. лв. на година. Повече за пазара на цигари и криминалните приходи може да се види в доклада на ИПИ \" Икономически анализ на акцизната политика спрямо тютюневите изделия в България и ефектите върху незаконната търговия (2007-2017) \". Коя е рисковата група? Преди една година ИПИ и Алфа Рисърч, в рамките на инициатива на ИПИ под мотото \"По правилата\", проведоха мащабно проучване сред 5 200 пушачи в страната. Получените резултати за дела на незаконните цигари потвърдиха данните от изследването на компаниите в сектора. Делът на опаковките с поне един нелегален признак беше 5,6% - много сходен с резултатите от проучването на празните опаковките към същия период. С други думи, проведената алтернативна социология потвърди резултатите на компаниите – различия и по-резки флуктоации по области са възможни, но на национално ниво картината е такава. Потенциално рисковата група пушачи обаче е по-широка. Допитването на ИПИ и Алфа Рисърч показа, че 11,7% от пушачите са купували незаконни продукти в един или друг момент през последните 2-3 години [2] . Това са около 250 хил. пушачи, които по принцип са склонни да потребяват незаконни цигари и са го правили сравнително скоро. Затова политическата воля е изключително важна, тъй като нелегалният пазар лесно може да се увеличи при евентуално разпускане на строгия контрол. Защо има успех с цигарите Няколко са факторите, които обуславят успеха на борбата с контрабандата на цигари. На първо място водещите играчи на пазара имат стимул да се борят с незаконната търговия. Над 85% от цената на цигарите са данъци, което означава, че държавата има огромен интерес потреблението на цигари да е легално и съответно да има приходи в бюджета – вече споменатите над 3.1 млрд. за 2018 г. В същото време пазарът е доминиран от големи международни играчи, които също имат интерес нелегалната търговия да се ограничи – неслучайно изследването на празните опаковки е частна инициатива и се финансира от самите компании. Проучването на празните опаковки се прави в цяла Европа и е широко признат метод за адекватна оценка на нелегалния пазар. В други криминални дейности не е точно така – за корупцията например имаме само \"възприятия за корупция\", но нямаме подобен солиден метод за оценка на корупционния оборот. Ограничаването на контрабандата на практика дава солиден политически аргумент за борба с престъпността, който може и бива използван, в т.ч. на европейската сцена, в противовес на критики за неработеща съдебна система, корупция и т.н. Не е случайно, че се справяме най-добре именно там, където има обективен измерител. Измества ли се фокусът към горивата Донякъде парадоксално, но по време на представянето на последното проучване на незаконната търговия на цигари в присъствието на премиера и главния прокурор се говори повече за другата голяма акцизна категория – горивата и по-малко за цигарите. До 2015 г. акцизните приходи от горива леко надвишаваха тези от тютюневи изделия. След 2015 г. ръстът в приходите от тютюневи изделия е по-стабилен от този при горивата и към 2018 г. тютюневите изделия носят с 220 млн. лв. повече акцизни приходи спрямо горивата. Тук, разбира се, трябва да отчетем лекото покачване на акцизите при цигарите, но също така и големия спад на нелегалния пазар след 2015 г. Остава обаче впечатлението, че при цигарите пътеката вече е отъпкана – има политическа воля, прави се редовно и обективно проучване на нелегалния пазар от големите компании, институционалната рамка влиза в крак (последно беше инкриминирано производството и разпространението на нелегални тютюневи изделия) и на практика това носи резултати. При горивата като че ли всичко това тепърва предстои. Достатъчно е да направим следното сравнение. Докато най-голямата тема при горивата е как \"камери ще следят всеки литър гориво\", то при цигарите влиза \"трак енд трейс\" система, която ще позволява онлайн да се следи всяка кутия цигари – не просто на ниво производител и вносител, но доставчикът ще отбелязва точно коя кутия в кой магазин се продава. Подобна система всъщност няма нужда от камери. [1]  Резултати от проучване на пазара чрез събиране и анализ на \"празни кутии от цигари\", Инициатива \"Срещу незаконната търговия\" (4-то тримесечие на 2018 г.) [2]  ", "date": "2019.03.02", "title": "Успех при цигарите, а горивата?"}
{"url": "https://www.dnevnik.bg/sport/2019/03/02/3396861_aleksandur_djukov_-_milionerut_vizioner_koito_se_zaema/", "text": "Това са думи за Александър Дюков - директор на \"Газпром нефт\", а отскоро  и президент на Руския футболен съюз (РФС) . Казва го неговият приятел, комикът Ростислав Хаит, цитиран от \"Ведомости\". Но какво може да накара човек с огромно богатство и позиции да се захване с управление на футболна федерация? На първо място спортът и в частност футболът изобщо не са чужди на Дюков. Той е председател на борда на директорите на \"Зенит\" (Санкт Петербург), като от 2008 до 2017 г. беше президент на клуба. От 2014 г. е член на изпълнителния комитет на РФС. В Русия залагат големи надежди, че Дюков ще пренесе успехите си от бизнеса и \"Зенит\" и в националния футбол. \"В Европа футболът е бизнес, защото водещите европейски лиги създават продукт, който се търси. Ние се стремим към това. Но дори и това, което имаме сега, може да бъде продадено по-добре. Очевидно е, че нашата Премиер лигата се нуждае от ребрандиране и ново позициониране\", каза той пред \"Форбс\" миналия май. Нагоре по стълбичката През 2017 г. \"Форбс\" за първи път включи Дюков в класацията на 200-те най-богати бизнесмени в Русия. За миналата година състоянието му беше оценено на около 500 млн. долара, което му отреди 191-ото място. Той има миноритарен дял в \"Сибур\" (3.95%) и \"Газпром нефт\" (0.0054%). С подход, нюх, успехи и обвързване с подходящите хора Дюков развива кариерата си. Завършил Ленинградския институт за корабостроене, през 1996 г. той става най-напред финансов, а след това и генерален директор на Петербургския петролен терминал. През 2000 г. в интервю за \"Независимая газета\" той казва, че голяма подкрепа за изграждането на проекта е осигурил тогавашният заместник-кмет на Санкт Петербург и настоящ президент на Русия Владимир Путин. От ноември 2006 г. Дюков е директор на \"Газпром нефт\". Под неговото ръководство компанията бележи значителен ръст и сега е третата по големина петролна компания в страната след \"Роснефт\" и \"Лукойл\". Според специалисти с изкачването си на президентския пост в РФС Дюков цели да увеличи влиянието си. Футболната страст Зад гърба си той вече има успехи във футбола. Дюков оглавява борда на директорите в \"Зенит\" от 2008 г., а между 2008 и 2017 г. е президент на клуба. В този период отборът стана шампион на Русия три пъти (2010, 2012 и 2015 г.), спечели два пъти Купата на Русия (2010 и 2016 г.), Купата на УЕФА и Супер купата на УЕФА (2008 г.). \"Зенит\" е даван за пример и във финансово естество заради добрите си резултати. Има обаче и критики, като някои посочват, че \"Зенит\" живее на гърба на \"Газпром\". \"Това е страст, той е обсебен от футбола\", казва комикът Хаит, цитиран от \"Ведомости\". Той разказва, че когато е на стадиона, Дюков не сяда нито за миг. \"Това говори колко е въвлечен.\" Бившият руски национал Роман Широков, който беше част от \"Зенит\" между 2007 и 2014 г., разказва, че като ръководител Дюков е човек, на когото винаги може да се разчита. \"Можете да се свържете с него по всякакви въпроси. Винаги слушаше и помагаше, доколкото можеше. Той е много любезен и тактичен, за разлика от много лидери\", казва Широков. Да улови вълната Но все пак защо му е на Дюков да става президент на Руския футболен съюз? \"За мен това е ново интересно предизвикателство. В бизнеса винаги съм воден от желанието да създавам и постигам забележими промени. Същите принципи важат и за футбола\", посочва Дюков пред\" Ведомости\". И добавя, че не планира революции, а ще опита да създаде устойчиви и ефективни механизми за системно и дългосрочно развитие на футбола в страната. Дюков дойде на мястото на вицепремиера на Русия Виталий Мутко, който се оттегли в разгара на допингскандала в страната. Някои анализатори смятат, че действителната причина Мутко да слезе от поста е натиск от ФИФА. \"В един момент той стана токсичен, а това беше критично в навечерието на домакинството на световното първенство\", казва човек, близък до кухнята на руския футбол. Дюков беше единствен кандидат на извънредния конгрес, а мандатът му е до септември 2020 г., когато изтичаше този на предшественика му на поста. След това ще бъдат проведени нови, редовни избори, вече с мандат за четири години. Директорът на \"Газпром нефт\" беше в изпълнителния комитет на РФС от 2014 г., а две години след това оглави комисията по развитие. Той е свързан със създаването на стратегията за развитие на футбола до 2030 г., която Министерството на спорта одобри през 2017 г. \"Благодаря много за вашата подкрепа и доверие, това е важно за мен. За мен това не е само голяма чест, но и отговорност\", каза Дюков по време на конгреса, цитиран от ТАСС. По думите му предстоят трудни задачи пред руския футбол. \"Заедно с вас ще действаме като отбор. Знаем какво трябва да направим и съм сигурен, че можем да се справим\", добави той. Задълбоченият вътрешен анализ е показал, че руският футбол изостава от големите сили. Оценката е, че трябва да се действа бързо, за да се улови вълната от домакинството на световното първенство. Тя се свързва с положителните емоции и направените стадиони. Погледите са насочени към \"Стратегия 2030\", според която проблемите са свързани с ниската посещаемост, липсата на увеличение на телевизионната аудитория, а и с това, че повечето клубове се финансират от регионални и общински бюджети. Намеренията са чрез данъчни облекчения и други преференции да се привлекат инвеститори. Обсъжда се възможността броят на чуждестранните футболисти в един отбор да се ограничи до десет от общо 25 играчи. Но ако \"Стратегия 2030\" е твърде дългосрочен проект за Дюков, чийто мандат засега е до 2020 г., то една от първите му задачи ще е да работи за това да допринесе за класирането за Евро 2020. Квалификациите започват след три седмици.", "date": "2019.03.02", "title": "Александър Дюков - директорът на \"Газпром нефт\", който се заема с руския футбол"}
{"url": "https://www.dnevnik.bg/evropa/2019/03/01/3398115_progresiven_politik_opipva_pochvata_za_po-slabo/", "text": "Роберт Бедрон, основателят на новата прогресивна полска партия \"Пролет\", вярва, че връзките между държавата и католическата църква в една от най-религиозните страни в Европа са \"патологични\" и трябва да бъдат отслабени, пише \"Ройтерс\". След четири години управление на националистката партия \"Право и справедливост\" (ПиС), която се опитва да насърчава традиционните християнски ценности в обществения живот, изборите за Европейски парламент през май и националните избори в края на 2019 г. ще покажат колко поляци са съгласни с нея. Евентуални значителни успехи за \" Пролет \", която бе създадена миналия месец и получава 14% от гласовете в социологическите проучвания, биха били истински подвиг в страна, където църквата е почитана за оказването на помощ за края на комунистическото управление през 1989 г. и все още има влияние върху избирателите. Макар ПиС да е доста пред опонентите си в социологическите проучвания, ако \"Пролет\" мотивира повече млади поляци да гласуват, според някои наблюдатели това ще помогне за  съставянето на мнозинство  заедно с други опозиционни партии след изборите, способно да прогони националистите. Четирeсет и две годишният Бедрон , който стана първият открито хомосексуален полски депутат през 2011 г., обвинява поредицата от правителства след 1989 г., че изграждат удобни връзки с католическите духовници за сметка на избирателите. В своя реч в град Гданск Бедрон изрази увереност, че Полша е готова за промяна. Той сравни страната с Ирландия, друга силно католическа държава в ЕС, която гласува за разхлабване на стриктните правила за аборт и легализира еднополовите бракове Полското законодателство забранява абортите по желание и няма разпоредби за хомосексуалните партньорства. \"Полският народ вижда, че специалното отношение към църквата повече не трябва да означава да толерираме неща като педофилия, като публични трансфери на пари към църквата, като благославяне на обществени тоалетни или (ресторанти) на \"Макдоналдс\" от църквата и държавни служители\", заяви Бедрон пред \"Ройтерс\". От идването на демокрацията в Полша католическата църква се опитва усилено да включи социалния си дневен ред в законодателството и успя да спечели някои битки, например за въвеждане на религиозно образоване в училищата и за поставяне на разпятия на обществените сгради. Въпреки постоянния спад броят на редовно посещаващите църква остава висок – почти 40% от населението, много по-висок от останалата част от ЕС. \"Има ли друга държава, която да дава пари за изграждането на нови църкви и в същото време да няма пари за строежа на детски градини? В сърцето на Европейския съюз?\" В Полша се случва това, то е \"патологично\", коментира Бедрон. Според него църквата трябва да бъде облагана с данъци и държавни пари трябва да се използват за насърчаване на по-многообразно и толерантно общество. Критици обаче са на мнение, че призивите му за по-висока минимална заплата, универсална пенсия и разширяване на мрежата на обществения транспорт в селските региони са твърде скъпи. Промяна Според проучвания поляците остават по-малко либерални и по-набожни, отколкото на Бедрон би му се искало. Изследване на центъра \"Пю\" показва, че две трети от поляците смятат, че религията е важна част от националната идентичност, в сравнение с едва една трета от французите и 15% от шведите. Откакто дойде на власт през 2015 г., ПиС прекрати държавното финансиране за инвитро процедурите и върна изискването за рецепта за спешна контрацепция. Църквата е против процедурите инвитро и контрацепцията. Някои местни власти обаче се опълчват на това. В Познан бе отворена клиника, където жените могат да получат по лесен начин контрацептиви. Според полското законодателство лекарите имат право да отказват да изпишат контрацептиви, ако това противоречи на религиозните им убеждения, и част от тях действително го правят. Някои местни власти финансират семинари в училищата по теми като дискриминацията заради етническа принадлежност или сексуална ориентация, след като образователното министерство отмени задължителното провеждане на такива часове. \"Наблюдава се нещо като растяща алергична реакция към църквата заради симбиозата между църквата и държавата\", коментира анализаторът от фондация \"Стефан Батори\" Александер Смолар. Според него кампанията на Бедрон ще е тест за степента, в която поляците подкрепят религиозните ценности в обществения живот.", "date": "2019.03.02", "title": "Прогресивен политик опипва почвата за по-слабо религиозна Полша"}
{"url": "https://www.dnevnik.bg/bulgaria/2019/03/02/3398623_putin_i_trump_izpratiha_pozdravleniia_do_prezidenta/", "text": "Президентът Румен Радев получи поздравителни писма от редица държавни глави по повод предстоящото отбелязване на националния празник на България – 3 март, съобщи прессекретариатът на държавния глава. \"Писма до българския държавен глава изпратиха президентите и държавните ръководители на Русия, САЩ, Франция, Германия, кралят на белгийците Филип, кралят на Испания Фелипе VI, императорът на Япония Акихито, кралят на Саудитска Арабия Салман бин Абдулазиз Ал Сауд, кралят на Йордания Абдула II бин ал-Хусейн, президентите на Естония, Египет, Хърватия, Унгария, Румъния, Ирландия, Азербайджан, Корея, Босна и Херцеговина, Палестина, Суверенния военен орден на хоспиталиерите на свети Йоан, от Йерусалим, Родос и Малта, както и много други\", се казва в прессъобщението. В него на първо място е цитирано поздравлението на   Владимир Путин: \"Приемете сърдечни поздравления по случай Националния празник на Република България – Денят на Освобождението от османското иго\", \"В паметта на народите ни завинаги ще остане безсмъртният подвиг на руските войници и българските опълченци, които героически се сражаваха за свободата и независимостта на България\", пише руският президент. Владимир Путин изразява увереност, че общите исторически традиции на братското приятелство и взаимопомощ, културна и духовна близост, ще продължават да бъдат надеждна основа за развитието на всестранното сътрудничество между двете държави, информира прессекретариатът. Прессъобщението продължава с цитат от поздравлението на Доналд Тръмп. \"От името на народа на Съединените американски щати поздравявам българския народ по повод Освобождението на България – 3 март. България е важен съюзник в НАТО и ние ценим нашето продължително сътрудничество и приятелство\", заявява в писмото си  \"По повод Националния празник на Република България имам удоволствието от името на френския народ да отправя към Вас и Вашите съграждани моите искрени поздравления. Щастлив съм, че 140-те години от установяването на дипломатически отношения между нашите две страни ни дават повод да подчертаем силата на френско-българското историческо приятелство\", заявява в писмото си до българския държавен глава,  Еманюел Макрон Президентът Макрон изразява увереност, че двете страни ще продължат да работят заедно за укрепване на Европейския съюз и за неговия принос за закрила на гражданите, за икономическото и социално сближаване и за върховенство на закона. \"Съюзът трябва да остане на висота на международната сцена. Оценявам ролята на България в полза на стабилността в региона на Западните Балкани и вашия личен ангажимент за напредък в областта на европейската отбрана\", се казва още в писмото на френския президент, цитирано от прессекретариата на българския държавен глава. Федералният  Франк-Валтер Щайнмайер поздравява най-сърдечно президента Румен Радев и българските граждани по случай Националния празник на Република България. \"Нашите страни са обединени от дългогодишно и изпълнено с доверие партньорство. С оглед на разнообразните предизвикателства, пред които заедно сме изправени в Европа, се надявам че и в бъдеще приятелството между България и Германия ще остане силно свързващо звено и ще допринесе за единен и суверен Европейски съюз\", заявява германският президент, цитиран в съобщението. Франк-Валтер Щайнмайер подчертава, че ще се радва диалогът между двете страни да бъде задълбочен още повече по време на посещението му в България през следващия месец. \"Отбелязването на Националния празник на Република България ми дава възможност да изразя на Ваше Превъзходителство моите топли поздравления, както и пожелания за благоденствие и просперитет на Вас и на Вашите сънародници\", се казва в поздравителното писмо на  В писмото си монархът изразява надежда, че отношенията на приятелство и сътрудничество между двете страни ще продължават да се развиват. пожелава от името на правителството и на испанския народ най-добри пожелания за мир и просперитет на българския народ по случай Националния празник на Република България. \"По повод Националния празник на България за мен е огромно удоволствие да отправя към Вас моите най-топли поздравления\", заявява   \"С течение на годините нашите две страни постоянно развиват приятелски отношения като работят заедно в различни области. Очаквам с нетърпение по-нататъшното задълбочаване и укрепване на двустранните отношения от взаимен интерес и по ориентиран към бъдещето начин\", се казва в писмото на президента Мун Дже-Ин. \"По повод Националния празник на Вашата страна имам удоволствието да отправя от свое име и от името на правителството и народа на Саудитска Арабия най-искрените ни поздравления и благопожелания към Вас за крепко здраве и щастие, както и благопожеланията ни към правителството и народа на Република България за по-нататъшен прогрес и благоденствие\", заявява  \"За мен е огромно удоволствие да изпратя моите най-топли поздравления по случай отбелязването на Вашия Национален празник, както и моите най-добри пожелания за здраве и щастие на българския народ\", се казва в поздравлението на   \"Използвам възможността да заявя, че се надявам да продължим да насърчаваме развитието на отношенията между нашите две страни от взаимен интерес\", заявява в писмото си египетският президент. По-рано днес пресслужбата на Министерския съвет съобщи, че премиерът Бойко Борисов е получил поздравления за празника от президента на Турция Реджеп Ердоган и от  руския си колега Дмитрий Медведев , който предстои да посети България на 4 и 5 март. В писмото си Ердоган изразява увереност, че достиженията и сътрудничеството във всяка една област между България и Турция, постигнати по време на настоящото правителство на премиера Борисов, ще продължат да се развиват на основата на взаимен интерес. \"За реализирането на тази цел, пожелавам да продължим съвместната ни работа с решителност\", се казва в писмото на президента на Турция. Реджеп Тайип Ердоган пожелава благополучие и просперитет на \"приятелския български народ\", съобщи правителствената пресслужба.", "date": "2019.03.02", "title": "Путин и Тръмп изпратиха поздравления до президента Радев, Ердоган писа на Борисов"}
{"url": "https://www.dnevnik.bg/bulgaria/2019/03/02/3398635_bulgariia_podgotvia_otkrivane_na_konsulstvo_v_barselona/", "text": "Предприети са стъпки за откриване на консулство в Барселона. Това съобщава външният министър Екатерина Захариева в писмен отговор на въпрос на депутата от БСП Манол Генов. Идеята е бъдещото дипломатическо представителство да обслужва българските граждани, живеещи в автономната испанска област Каталуния, а също в областите Навара и Арагон. Според външното министерство то би могло да обслужва и българите от Андора и Южна Франция. Каталуния е третият най-голям приемник на български граждани в Испания след Мадрид и Барселона. По официални данни на Националния статистически институт в Каталуния живеят 11 239 български граждани, в Навара - 5820, в Арагон - 4663. Освен това всяка година Каталуня е посещавана от 30 хил. български туристи. Посолството в Мадрид в момента проучва възможностите като се отчитат спецификите на политическата обстановка в Каталуния, се казва в отговора на Захариева. Ще последва анализ на нормативната уредба и процедурите, след което посолството в Мадрид ще получи указания да започне процедура за откриване на консулството. Планът е бъдещата консулска служба да оказва пълен набор от услуги на българските граждани.", "date": "2019.03.02", "title": "България подготвя откриване на консулство в Барселона"}
{"url": "https://www.dnevnik.bg/kultura/2019/03/02/3398445_otkus_ot_ostanaloto_e_mulchanie_na_aleks_maikulidis/", "text": "Алекс Майкълидис е роден през 1977 г. Живее в Англия. Той е филмов сценарист, магистър по английска литература от Университета в Кеймбридж. В кино продукции по негов сценарий участват холивудски звезди като Ума Търман, Розамунд Пайк и Тим Рот. \"Останалото е мълчание\" – един от най-горещо очакваните трилъри на 2019 година в световен мащаб – е дебютният роман на Алекс Майкълидис. \"Докато с Ума Търман снимахме филма The Con Is On, тя ме научи на много неща за писането. Каза ми, че всяка една сцена трябва да притежава свой иконичен образ. Не може просто да пресъздава двама души, които си говорят. Тези нейни думи звучаха в главата ми през цялото време, докато пишех \"Останалото е мълчание\". Всъщност точно тогава героинята ми Алисия Беренсън стана художничка – идеята беше на Ума\", споделя Майкълидис. Книгата излиза на български език от \"ЕРА\" броени дни, след като бе издадена в Англия и САЩ, където още в премиерната й седмица окупира челните места в класациите, включително The New York Times Best Sellers. Правата за разпространение на \"Останалото е мълчание\" са продадени на територията на 45 държави, което е своеобразен рекорд, а правата за екранизация на книгата са закупени от продуцентското студио на Брад Пит след оспорван търг с други големи филмови компании. Алекс Майкълидис е страстен почитател на Агата Кристи и именно нейните романи са го вдъхновили да напише \"Останалото е мълчание\". \"Целта ми беше да напиша книга, която самият аз бих прочел. Иска ми се да го бях направил още преди десет години, защото не очаквах, че ще предизвика такъв огромен успех по целия свят. Това е наистина страхотно. Обичам Агата Кристи и винаги тайничко съм си мечтал да създам роман, който да седи достойно на рафта в библиотеката редом до \"Смърт край Нил\" и \"Пет малки прасенца\", които са ми любими\", казва още Майкълидис. \"     .\" 1. Алисия Беренсън беше на трийсет и три години, когато уби съпруга си. Бяха женени от седем години, и двамата – хора на изкуството. Алисия – художничка, а Гейбриъл – известен моден фотограф със собствен стил, снимаше полуживи от глад полуголи жени под странен ъгъл. След смъртта му цените на фотографиите станаха астрономически. Честно казано, намирам творбите му за доста повърхностни и незначителни. Липсва им дълбочината и интуитивността на най-добрите творби на Алисия. Не разбирам достатъчно от изкуство обаче, за да кажа дали Алисия Беренсън ще издържи на проверката на времето като художник. Талантът ѝ винаги ще е засенчван от лошата ѝ слава, затова е трудно да бъда обективен. Пък може и да ме обвините, че съм пристрастен. Всичко, което мога да предложа, е моето мнение, колкото и да струва. За мен Алисия е гениална. Освен техническите ѝ умения, картините ѝ имат свръхестествената способност да привличат вниманието – направо сграбчват за гърлото и те стискат като в менгеме. Гейбриъл Беренсън бе убит преди шест години. Тогава той беше на четирийсет и четири. Бе убит на двайсет и пети август. Може би си спомняте необичайно горещото лято, с едни от най-високите температури, регистрирани някога. Денят, в който Гейбриъл умря, бе най-горещият за годината. В последния ден от живота си Гейбриъл станал рано. В пет и петнайсет сутринта го взела кола от къщата, където живееше с Алисия, в северозападен Лондон, на границата с Хампстед Хийт, и го закарала на фотосесия в Шордич. През целия ден Гейбриъл снимал манекенки на един покрив за списание \"Вог\". За движението на Алисия в същия ден не се знае много. Предстояла ѝ изложба и закъснявала с работата си. По всяка вероятност е прекарала деня, рисувайки в лятната къща в дъното на градината, наскоро преустроена в ателие. Гейбриъл снимал до късно и го докарали у дома чак в единайсет вечерта. Половин час по-късно съседката им Барби Хелман чула няколко изстрела. Барби се обадила на полицията и в единайсет и трийсет и пет от участъка в Хавърсток Хил била изпратена патрулна кола. Колата пристигнала в дома на семейство Беренсън за по-малко от три минути. Външната врата била отворена, къщата тънела в непрогледен мрак. Нито един електрически ключ не работел. Полицаите тръгнали по коридора, влезли в дневната с фенерчета и осветили стаята. Алисия стояла до камината. Бялата ѝ рокля проблясвала призрачно на лъчите от фенерчетата. Изглежда, не забелязвала присъствието на полицаите. Неподвижна и замръзнала, приличала на статуя, изваяна от лед. Изражението на лицето ѝ било странно и уплашено, сякаш е изправена пред невидим ужас. На пода лежала пушка. В сенките до нея се виждал Гейбриъл, неподвижен, завързан за стол с тел, увита около глезените и китките му. Полицаите първо си помислили, че е жив, главата му леко се поклащала на една страна, сякаш е в безсъзнание. После лъч светлина разкрил, че Гейбриъл е прострелян няколко пъти в лицето. Красивите му черти били безвъзвратно заличени, виждала се само обгоряла, почерняла, кървава каша. Стената отзад била изпръскана с частици от череп, мозък, косми и кръв. Кръв имало навсякъде – разплискана по стените, стичаща се на тъмни ручейчета по дъските на пода. Полицаите естествено предположили, че кръвта е на Гейбриъл. Но била твърде много. После нещо проблеснало под светлината на фенерчетата – нож, на пода, в краката на Алисия. Друг лъч светлина откроил кръвта, опръскала бялата ѝ рокля. Единият полицай хванал ръцете ѝ и ги вдигнал към светлината. По вените на китките имало дълбоки прорезни рани – съвсем пресни, обилно кървящи. Алисия оказала съпротива към опитите да спасят живота ѝ. Трима полицаи едва успели да я укротят. После я закарали в Кралската болница, на няколко минути с кола от дома ѝ. По пътя Алисия припаднала. Изгубила много кръв, но оцеляла. На другия ден тя лежала в частна стая в болницата. Полицията я разпитвала в присъствието на адвоката ѝ, Алисия мълчала през цялото време. Устните ѝ били бледи и безкръвни, потрепвали от време на време, но не отронвала нито дума и не издавала звук. Алисия не отговорила на нито един въпрос. Не можела и не искала да говори. Не казала нито дума и когато я обвинили в убийството на Гейбриъл. Продължила да мълчи и когато я арестували, отказвайки да отрече или да признае вина. Така и не проговорила. Дългото ѝ мълчание превърна историята от обикновена семейна трагедия в нещо много по-голямо – в мистерия, в загадка, която обсеби заглавията в пресата и завладя общественото въображение в следващите месеци. Алисия запази мълчание, но всъщност направи едно изявление. Картина! Започна я, след като я изписаха от болницата и бе под домашен арест преди съдебния процес. Според назначената от съда психиатрична медицинска сестра Алисия не е яла и не е спала – само рисувала. Обикновено на Алисия ѝ трябвали няколко седмици, дори месеци, преди да се залови с нова картина – правела безброй скици, нареждала и пренареждала композицията, експериментирала с цветове и форми. Нещо като протяжна бременност, последвана от продължително раждане. А после старателно нанасяла всеки щрих. Сега обаче драстично променила творческия си процес и завършила картината само няколко дни след убийството на съпруга си. За повечето хора това бе достатъчно, за да я осъдят – завръщането ѝ в ателието толкова скоро след смъртта на Гейбриъл издавало изключителна безчувственост, издавало чудовищната липса на угризения на хладнокръвен убиец. Възможно е. Но нека не забравяме, че Алисия Беренсън, може би и убийца, е и човек на изкуството. Напълно логично бе – поне за мен – да вземе четките и боите и да изрази върху платното сложните си чувства. Нищо чудно, че този път рисуването ѝ се удава с такава лекота, ако скръбта би могла да се нарече нещо леко. Картината бе автопортрет. Алисия я е надписала в долния ляв ъгъл със светлосиви гръцки букви. Една дума: АЛКЕСТИДА. 2. Алкестида е героиня от древногръцка трагедия. Тя доброволно жертва живота си за своя съпруг Адмет и умира вместо него, когато никой друг не пожелава да го направи. Не е ясно как този разтърсващ мит за саможертва е свързан със ситуацията на Алисия. Истинското значение на думата –Алкестида, остана неразбираемо за мен известно време, докато един ден истината излезе наяве... Аз избързвам. Изпреварвам случилото се. Трябва да започна отначало и да оставя събитията да говорят сами за себе си. Не трябва да ги оцветявам и да ги изопачавам, или да разказвам лъжи. Ще продължа стъпка по стъпка, бавно и предпазливо. Но откъде да започна? Би трябвало да се представя, но може би е рано. В края на краищата аз не съм герой в тази история. Това е историята на Алисия Беренсън, затова трябва да започна с нея. И с \"Алкестида\". Автопортретът изобразява Алисия в ателието ѝ у дома, в дните след убийството. Застанала е права пред триножник и платно, държи четка за рисуване. Гола. Тялото е нарисувано в безпощадни детайли: кичури дълга червена коса, падащи върху кокалестите рамене, сини вени под прозрачната кожа, пресни белези по двете китки. Между пръстите, държащи четката, капе червена боя – или е кръв? Вглъбена е в рисуването, но платното сякаш е празно. Гледа право в нас и лицето ѝ е безизразно. Устните са леко разтворени. Безмълвна е. По време на съдебния процес Жан-Феликс Мартин, управителят на малката галерия в \"Сохо\", която представяше творбите на Алисия, взе решение да покаже \"Алкестида\", порицано от мнозина като търсене на сензация и зловещо. Фактът, че към момента Алисия е подсъдима за убийството на съпруга си, обяснява защо за пръв път в дългата история на галерията пред входа се извиха опашки. Наредих се на опашката заедно с другите нечестиви почитатели на изобразителното изкуство и зачаках реда си до червените неонови светлини на съседния секс магазин. Един по един затътрихме крака. Влязохме в галерията и веднага ни поведоха, като стадо, към картината. Също както на панаир развълнувана тълпа се отправя към къщата с духове. Лека-полека се оказах най-отпред на опашката и се озовах пред \"Алкестида\". Втренчих се картината, в лицето на Алисия, опитах се да изтълкувам израза в очите ѝ и да разбера, но портретът ме предизвика – не се поддаде. Алисия ме гледаше като безмълвна маска – загадъчна и непроницаема. Не съзирах нито невинност, нито вина в изражението ѝ. Други хора обаче прецениха, че може да се разчете по-лесно. – Неподправено зло – прошепна жената зад мен. – Нали? – съгласи се придружителят ѝ. – Хладнокръвна кучка. Помислих си, че това е малко несправедливо, като се има предвид, че вината на Алисия все още не е доказана. Но всъщност заключението бе предрешено. Жълтите вестници я определиха като злодей от самото начало: фатална жена, черна вдовица. Чудовище. Фактите бяха ясни: Алисия е намерена сама с трупа на Гейбриъл и върху пушката бяха само нейни отпечатъци. Няма съмнение, че тя е убила Гейбриъл.   го е убила, остава загадка. Убийството бе широко коментирано в медиите и в пресата, по радиото. В повечето дискусионни предавания се чуха различни теории. Експерти трябваше да обясняват, да осъждат или да оправдават действията на Алисия. Чу се предположението, че сигурно е била жертва на домашно насилие, тласната твърде далеч, и накрая избухнала. Друга хипотеза бе фатална секс игра – съпругът е бил завързан, нали? Някои предположиха, че старомодната ревност е довела Алисия до убийство... Но на процеса братът на Гейбриъл го описа като верен и предан съпруг, силно влюбен в съпругата си. Да не би заради пари? Алисия обаче нямаше да спечели много от смъртта на съпруга си. Тя бе, която има пари, наследени от баща ѝ. Спекулациите за мотивите, както и последвалото мълчание на Алисия, продължиха безкрайно. Нямаше отговори, само още въпроси. Защо тя отказва да говори? Какво означава мълчанието ѝ? Крие ли нещо? Прикрива ли някого? И ако е така, кого? И защо? Спомням си как си помислих още тогава, че докато всички говорят, пишат и спорят за Алисия, в сърцето на това трескаво и шумно оживление владее празнота. Мълчание. По време на процеса съдията не прие добре упорития отказ на Алисия да говори. Почитаемият съдия Алвърстоун подчерта, че невинните хора обикновено заявяват непоквареността си шумно. И често. Алисия не само че мълчеше, но и не показваше видими признаци на разкаяние. Тя не се разплака нито веднъж по време на процеса – факт, който се коментира широко в пресата. Лицето ѝ остана равнодушно и студено. Като замръзнало. Защитата нямаше друг избор освен да пледира нев­меняемост. Твърдеше, че Алисия има дълга история на проблеми с психичното здраве, датиращи още от детството. Съдията отхвърли повечето аргументи като непотвърдени, но накрая си позволи да бъде повлиян от Лазар Диомед, професор по съдебна психиатрия в \"Империъл Колидж\" и директор на \"Дъбравата\", охраняема съдебнопсихиатрична клиника за душевноболни престъпници в северен Лондон. Професор Диомед приведе довода, че отказът на Алисия да говори, сам по себе си, е доказателство за силно психическо разстройство и че присъдата ѝ трябва да бъде съобразена с този факт. Това бе заобиколен начин да каже нещо, което психиатрите не обичат да изричат директно: Диомед всъщност твърдеше, че Алисия е луда. Това бе единственото логично обяснение. Защо иначе ще завържеш за стол човека, когото обичаш, и ще го застреляш в лицето от упор? После няма да се разкайваш, няма да обясняваш и няма дори да говориш? Тя сигурно е луда. Няма как да не е. Накрая почитаемият съдия Алвърстоун прие пледоарията за невменяемост и посъветва съдебните заседатели да последват примера му. Впоследствие Алисия бе приета в \"Дъбравата\" – под надзора на същия професор Диомед, чиито експертни свидетелски показания повлияха толкова много на съдията. Но ако Алисия не е луда – тоест, ако мълчанието ѝ е само преструвка, представление за пред съдебните заседатели, значи е успяла. Значи, че си е спестила дълга присъда в затвора и ако се възстанови напълно, може да бъде освободена след няколко години. Сигурно вече трябваше да започне да се преструва, че се възстановява? Да изрича по някоя дума от време на време, после още няколко, и бавно да изрази някакво разкаяние? Но не. Седмиците се превърнаха в месеци, след това минаха години. Алисия все още не проговаряше. Имаше само мълчание. И така, без по-нататъшни разкрития, разочарованите медии лека-полека загубиха интерес към Алисия Беренсън. Тя се присъедини към редиците на други убийци, станали известни за кратко време – лица, които помним, но чиито имена забравяме. Не всички, трябва да отбележа. Някои хора – включително аз – продължиха да се интересуват от мита Алисия Беренсън и упоритото ѝ мълчание. Като психотерапевт, за мен бе очевидно, че е преживяла тежка травма около смъртта на Гейбриъл и мълчанието ѝ е проява на тази травма. Без да може да се примири с онова, което е направила, Алисия бе зациклила и спряла – като повреден автомобил. Исках да ѝ помогна да направи рестарт – да разкаже историята си, да се излекува и да бъде добре. Исках да я поправя, да я ремонтирам, така да се каже. Не желая да прозвучи като хвалба, но се чувствах уникално квалифициран да помогна на Алисия Беренсън. Аз съм съдебен психотерапевт и съм свикнал да работя с някои от най-увредените и уязвими членове на обществото. И нещо в историята на Алисия намери личен отзвук у мен – изпитвах емпатия към нея от самото начало. За съжаление в онези дни все още работех в психиатричната болница \"Бродмур\", в Бъркшър, и лечението на Алисия щеше да остане само фантазия, ако не се бе намесила съдбата. Близо шест години след приемането на Алисия в клиника \"Дъбравата\" там се освободи място за съдебен психотерапевт. Веднага щом видях обявата, разбрах, че нямам избор. Последвах инстинкта си и кандидатствах за работата. \"Дора\" е част от изследването на Фройд \"5-те случая\". В този фрагмент ученият анализира случай на хистерия у девойка на 14–16 години. \"5-те случая\" са фундаментално произведение на Фройд. – Б. п", "date": "2019.03.02", "title": "Откъс от \"Останалото е мълчание\" на Алекс Майкълидис"}
{"url": "https://www.dnevnik.bg/biznes/2019/02/02/3397684_paragraf_22_-_niama_koi_da_kompensira_klienti_pri/", "text": "Няма кой да компенсира клиенти при софтуерни проблеми, свързани с онлайн платформата за хотелски резервации Booking.com. За проблема информира Велин Пасков в писмо до \"Дневник\", който е бил поставен в ситуацията да избира - да плати двойно или да се откаже от редовна резервация. Случаят е от октомври миналата година и въпреки подробната кореспонденция между потребителя, представители на хотела \"Сити Хотел София\", Booking.com и Комисията за защита на потребителите (КЗК), клиентът няма да бъде компенсиран за причиненото неудобство и за това, че хотелът е отказал да го настани. На 17 октомври Пасков прави резервация чрез Booking.com за 86.7 лв. Той получава документ за потвърждение, придружен с PIN. Още същия ден му е изпратено писмо от хотела, в което му съобщават, че \"цената не съответства на ценовата политика на хотела\", въпреки че е потвърдена и му се предлага да плати близо двойно повече - 86.7 евро. Писмото съобщава, че Booking.com ще се свържат с него за повече подробности. Реакцията от страна на онлайн платформата идва 4 дни по-късно. Предлага му се безплатна анулация и извинение за причиненото неудобство, което Пасков не приема. \"Дневник\" опита, но не успя да се свърже с платформата. Управителят на хотела Станислав Аврамов коментира случая пред \"Дневник\". По думите му проблемът е софтуерен, а той и колегите му нямат вина. Аврамов съветва клиента да се обърне с претенции към Booking.com, защото оттам е купена услугата. Той заяви, че цените от хотела му се подават в евро към централизираната система на веригата Best Western, от която хотелът му е част, след което се подават към платформата.  Хотелът не носи отговорност - услугата не е предоставена от него \"Те правят технически суитч и представят цените, в този процес цената не е предадена правилно и не е превалутирана. Клиентът купува от Booking.com на цена, която ние не сме подали и получава потвърждение от тях - ние нямаме вина\" каза той. Аврамов заяви, че проблемът е забелязан от хотела и именно той е сигнализирал пръв. Засегнати са между 50 и 60 човека. Пред него от Booking.com признават проблема и предлагат да изпратят извинителни писма, както и възможност за безплатно анулиране на засегнатите. По-голяма част от тях са се възползвали, само някои са предпочели да платят реалната цена, която е двойна. Управителят пита защо след като цената се подава от някой друг, оплакванията са към хотела. \"Клиентът би трябвало да получи компенсация, но не от мен – той все още не ми е станал клиент. Това прилича на принципа на туроператорите\" допълва той. \"Ако имате градина с домати в Перник и някой с кола и някой търговец ги купи и ги продаде на голям супермаркет в друг град и някой си купи гнил домат, кой трябва да го компенсира – производителят в Перник или супермаркетът\" илюстрира метафорично случая Аврамов. Той акцентира, че ако резервацията е била направена през сайта на хотела, тогава претенциите ще са оправдани. Той каза, че проблемът вече е решен и увери, че повече няма да има проблем с грешно показване на цената. Подобна е и писмената позиция и на Best Western, които съветват Пасков да се обърне към Booking.com, откъдето вече му е изпратено извинително писмо и възможност за анулация, но не и финансово обезщетение. Комисията за потребителите не взима отношение Въпреки вариантите, които са му предложени, Пасков е решен да потърси правата си чрез Комисията за защита на потребителите (КЗП). Оттам му отговарят, че подобрен случай не влиза в техните компетенции. \"Законодателството не предвижда възможност административните органи, какъвто е КЗП, да решават спорове, като се произнесат в полза на една от страните и задължат другата да претърпи съответните последици или да извърши съответните действия, включително възстановяване на суми, разваляне на договори, както и изплащане на обезщетения. Правомощието за решаване на гражданскоправни взаимоотношения принадлежи единствено и само на съдебната институция\" пише в отговора. В крайна сметка резервацията е официално анулирана на 22 октомври. Mнението на потърпевшия е, че това е \"параграф 22\", а големите хотелски компании \"правят клиентите на маймуни и ги зарибяват с фалшиви цени, а после искат двойно повече, а който си търси правата, му тръшват вратата под носа\". Въпреки че не претърпял финансови загуби, Пасков е разочарован от отношението и липсата на дори символична компенсация. \"Кой защитава правата на клиентите в такива казуси и за какво служат сайтовете за онлайн резервации, след като цените в тях не са постоянни и са заблуждаващи\" пита той и все още не намира отговори на въпроса кой ще държи отговорност на компаниите, отказващи отговорност. ", "date": "2019.03.02", "title": "Параграф 22 или как цената на хотелска резервация скочи двойно"}
{"url": "https://www.dnevnik.bg/politika/2019/03/02/3398638_moje_da_ne_me_haresvat_veche_dopusna_siderov_za/", "text": "Може да не ме харесват вече\". Така лидерът на \"Атака\" Волен Сидеров отговори на въпрос защо не е поканен в поредния опит за възобновяване на преговорите за общо явяване на европейските избори на партиите в \"Обединени патриоти\". Вчера  ръководството на НФСБ изпрати писмо до ВМРО  в което \"протягат ръка\" за общо явяване, но то не е адресирано до Сидеров. Това се случва след като  двете партии обявиха , че се готвят за самостоятелно явяване. \"От моя страна няма никакви знаци и действия за край на тази коалиция. Мога да кажа, че съм бил моторът да се направи през 2016 г., а успехът й беше, че изместихме ДПС и от 3-та политическа сила в парламента станаха 4–та\", заяви Сидеров. \"Съжалявам, че ВМРО тръгна да разцепва тази коалиция, но така са решили\", коментира още той. Въпреки твърденията на Сидеров, той не се яви на няколко коалиционни съвета на \"Обединени патриоти\", които трябваше да обсъждат общото явяване. На последния тази седмица изпратените от него депутати  напуснаха заседанието , след като е поставен въпроса за промяна на ръководството на парламентарната група, която се председателства от Сидеров. Сидеров не е свиквал заседания на групата от месеци. \"Нещата трябва да се решават по мъжки, а не с писма в стил – прелъстена и изоставена ученичка, която пише на гаджето си\", коментира още Сидеров. Той отрича, че е искал да бъде водач на общата листа. \"Ясни са само номинациите на Симеонов от НФСБ и Джамбазки от ВМРО\", каза той. \"Нали се сещате, че вече сме 2 март и до 2 май няма как да се чакаме да си говорим. Ако колегите желаят да участваме заедно на евроизборите, нека да бъдат така добри на следващия коалиционен съвет, първо да дойдат и след това да се държат конструктивно\", каза лидерът на ВМРО Красимир Каракачанов пред Би Ти Ви. \"Ако НФСБ желаят да се включат към разговора, са добре дошли\", добави Каракачанов. Според него след като има няколко кандидатури за евролистата, е по-добре да се направят вътрешни избори и там да се види какво ще кажат избирателите на \"Обединени патриоти\". Голямата коалиция е стабилна, въпреки малката \"Както и да се явим на изборите трите партии, е важно да дадем уверения, че управленската програма на правителството, която сме поели, ще я свършим докрай. И да не свързваме автоматично евроизборите с управлението\", каза Сидеров. \"Няма никакъв трус, не търсете трусове. Нека и трите партии, и тримата лидери потвърдят, че независимо от начина на явяване на изборите, управленската програма докрай, Борисов ще изкара най-накрая един мандат докрай и ние ще бъдем гарант за това\", зарече се Сидеров. \"Аз мисля, че евроизборите не могат да са причина да се развали управлението на страната. Коалиция \"Обединени патриоти\" в парламента има 27 депутати и те подкрепят правителството на премиера Бойко Борисов. Как ще се явим на изборите - дали заедно или поотделно, зависи от нашия ум и разум. Умното и разумното е без значение кой се явява на евроизборите, коалицията на \"Обединени патриоти\", заедно с парламентарната група на ГЕРБ да продължат да управляват страната\", коментира и Красимир Каракачанов.", "date": "2019.03.02", "title": "Може да не ме харесват вече, допусна Сидеров за коалиционните си партньори (допълнена)"}
{"url": "https://www.dnevnik.bg/sport/2019/03/02/3398707_federer_vze_titla_100_sled_burza_pobeda_nad_cicipas/", "text": "Роджър Федерер вече има 100 титли в професионалната си кариера, след като спечели турнира от сериите АТП 500 в Дубай. Маестрото надви гръцкия талант Стефанос Циципас с 6:4, 6:4 в красив двубой, който се превърна във фестивал на красивия тенис. Носителят на 20 титли от Големия шлем се нуждаеше само от от 70 минути, за да стигне до успеха. Той вече има осем титли от турнира в Дубай. Маестрото е и едва вторият вторият тенисист със 100 или повече титли. Пред него е единствено Джими Конърс със 109. Швейцарецът взе първа победа над Циципас във втория мач помежду им. Федерер на практика си върна за поражението на  Australian Open гръцкият тенисист спечели  с 6:7 (11), 7:6 (3), 7:5, 7:6 (5). Титлата е първа за Федерер през 2019 г. и първа от миналия октомври, когато 37-годишният тенисист триумфира в родния си град Базел. \"Не мислех толкова за титла №100, защото не исках да се разсейвам. Това обаче беше малко трудно, защото напоследък много се акцентира на всичко това\", каза Федерер след срещата. \"Мисля, че играх добър тенис и това е най-важното\". Турнирът в Дубай е един от най-успешните за Федерер, като той има повече титли единствено в Базел и Хале (по девет). Осем титли Маестрото има и от \"Уимбълдън\". В кариерата му 46 от титлите идват на твърда настилка на открито, 23 са в зала, а 18 на трева. Други 11 са на клей кортове, а два на килим. Общо 33 от титлите му дойдоха след като Федерер навърши 30-годишна възраст. \"Не знам дали Циципас е бил роден, когато аз спечелих моята първа титла. Радвам се, когато виждам толкова млади момчета, нека те да получават повече шансове. Тенисът е в добри ръце\", каза още Федерер. Пет от титлите, които е спечелил Федерер идват с победа срещу първия в ранглистата. Общо 66 от победите му във финали пък са, когато той е действащ №1 в света. Маестрото е побеждавал 67 по-млади опоненти, а 25 от тези, с които се е изправял във финални мачове вече не са действащи тенисисти. Общо 15 от титлите му пък идват след първи загубен сет. Маестрото е триумфирал и в 19 различни страни. Федерер завърши двубоя с шест аса и без да допусне нито една двойна грешка. Той сервираше много стабилно през целия мач, като даде само две точки за пробив на Циципас, но ги защити отлично. От своя страна гръцкият тенисист беше изморен от полуфинала с Гаел Монфис. Той се бореше на корта, но допусна пробив още в първия гейм на срещата. След това Федерер нямаше проблеми да поведе с 6:4. Във втория сет резултатът се движеше гейм за гейм до 4:4. Тогава обаче Федерер реализира пробив в ключов момент, а след това със гейм на нула затвори и срещата.", "date": "2019.03.02", "title": "Федерер взе титла №100 след бърза победа над Циципас"}
{"url": "https://www.dnevnik.bg/photos/2019/03/02/3398709_chitatelska_fotogaleriia_krepostta_na_alaniia/", "text": "В Алания, Турция, е трудно да се пропуснат масивните укрепления, които доминират пейзажа. Крепостта е разположена на нос в морето и е цел на много туристи, когато се уморят от лежане на плажа. Крепостта (Alanya Kalesi) е известна в града просто като \"калето\".", "date": "2019.03.02", "title": "Читателска фотогалерия: Крепостта на Алания"}
{"url": "https://www.dnevnik.bg/sport/2019/03/02/3398750_siti_povede_vuv_visshata_liga_junaited_izleze/", "text": "Манчестър сити\" излезе на първо място във Висшата лига след победа с 1:0 над \"Борнемут\" като гост в мач от 28-ия кръг. \"Гражданите\" постигнаха икономичен успех, дошъл с гол на резервата Рияд Марез в началото на второто полувреме. Съставът на Пеп Гуардиола има 71 точки, като е с две пред \"Ливърпул\". В неделя червените излизат в дербито на Мърсисайд срещу \"Евертън\". \"Гражданите\" са в серия от осем поредни победи във всички турнири и пет само във Висшата лига. Тимът запази мрежата си суха в четвърти пореден мач, като Едерсон вече не е пускал гол от 439 минути. За последно \"Сити\" получи гол в мача с \"Арсенал\" на 3 февруари. \"Сити\" даде две жертви, след като Кевин Де Бройне и Джон Стоунс получиха контузии. Халфът беше заменен още в края на първата част. След почивката \"Сити\" вдигна оборотите и поведе. Давид Силва намери Марез след продължителна атака и влезлият от пейката футболист се разписа. До края на мача действията се водеха изцяло пред вратата на \"Борнемут\", но футболистите на Гуардиола пропуснаха куп положения. В последните минути Серхио Агуеро удари и греда, след като опита да прехвърли вратаря на \"черешките\" Артур Боруц. В друг мач от програмата \"Манчестър юнайтед\" победи \"Саутхемптън\" с 3:2 след неочаквани трудности у дома. Тимът на Оле Гунар Солскяр вече няма загуба в 12 поредни мача от Висшата лига след идването на норвежеца. \"Червените дяволи\" излязоха на четвърто място в таблицата, като са с 58 точки, с една повече от \"Арсенал\". Тимът беше изправен пред угрозата да завърши за трети път наравно на \"Олд Трафорд\", но стигна до успеха с късен гол на Ромелу Лукаку. \"Светците\" откриха след 26 минути игра, когато Чарли Остин намери Ян Валери и той вкара. След почивката със силни изяви на Андреас Перейра \"Юнайтед\" обърна. Той изравин в 53-ата минута, а само шест по-късно асистира за гол на Лукаку. \"Светците\" се върнаха в мача с попадение на Джеймс Уорд-Праус само четвърт час преди края. Въпреки това \"Юнайтед\" показа характер и в 89-ата минута резервата Фред асистира за победния гол на Лукаку. В добавеното време Пол Погба пропусна дузпа, като не успя да направи победата на тима си по-изразителна.", "date": "2019.03.02", "title": "\"Сити\" поведе във Висшата лига, \"Юнайтед\" излезе четвърти след инфарктен успех"}
{"url": "https://www.dnevnik.bg/sport/2019/03/02/3398764_cska_razgromi_septemvri_za_nai-ubeditelnata_si_pobeda/", "text": "ЦСКА постигна втора победа под ръководството на Любослав Пенев, след като разгроми с 5:1 \"Септември\" на своя \"Българска армия\". Червените стигнаха лесно до успеха, след като водеха с 4:0 до почивката. Над всички в срещата беше Али Соу, който реализира хеттрик. По веднъж се разписаха Жоржиньо и Рафаел Енрике. Победата изкачи червените на второ място с 51 точки. Тимът има три повече от \"Левски\" и две по-малко от лидера \"Лудогорец\". Сините играят в неделя със \"Славия\", а шампионите от Разград приемат \"Ботев\" (Враца). До този момент ЦСКА не беше вкарвал пет гола в един мач, като най-голямата победа беше 4:0 над \"Верея\" в началото на сезона. Червените обаче пропуснаха да запазят мрежата си суха и в четвъртия си мач през 2019 г. Те допуснаха голове и преди това с \"Черно море\", \"Ботев\" (Враца) и \"Левски\". Любослав Пенев беше направил много промени заради слабо представяне и контузии. Новодошлият португалец Томаш започна от първата минута в центъра на защитата, а до него беше младият Валентин Антов. Това не се отрази на ЦСКА, като още в десетата секунда домакините получиха дузпа. Александър Дюлгеров извърши нарушение и от 11-те метра Али Соу беше точен. Грешките на гостите от \"Септември\" следваха една след друга и в 18-ата минута Жоржиньо удвои аванса на домакините. След това в рамките само на четири минути червените поведоха с 4:0. В 24-ата мимута Али Соу се разписа още веднъж, а в 28-ата това стори и Енрике. След почивката темпото спадна, но все пак гамбиецът се разписа още веднъж в 74-ата, оформяйки хеттрика си. В добавеното време гол вкара Илия Димитров, който се оказа почетен за \"Септември\".", "date": "2019.03.02", "title": "ЦСКА разгроми \"Септември\" за най-убедителната си победа през сезона"}
{"url": "https://www.dnevnik.bg/sviat/2019/03/02/3398754_prezidentut_radev_premulcha_ostra_deklaraciia_sreshtu/", "text": "Президентът Румен Радев премълча, че е подписал осъждаща Русия декларация заедно с още 8 свои колеги от страните от НАТО в Източна Европа, а документът още не е публикуван на интернет страницата на президентството. Освен това още по време на неформалната среща в словашкия град Кошице, на която бе поканен генералният секретар на НАТО Йенс Столтенберг, Радев отправи остри критики към форума. Според  съобщението на сайта на държавния глава  той е заявил пред журналисти, че регионалният формат изострял риториката, което не кореспондира с политиката на сдържане и диалог, възприета от Алианса, и че за съжаление неформалната инициатива, известна като Б9, се е отдалечила от замисъла си и дори създава рискове за интересите на деветте държави-членки, отивайки отвъд приети от всички 29 съюзници подходи. Няма съобщение каква е позицията, която Румен Радев е изразил на заседанието с колегите си и Столтенберг, но се изтъква - включително в заглавието - че той е бил на форума на Деветте от Букурещ, \"за да да не допусна друг да решава бъдещето на българските енергийни проекти\". Той е заявил още, че \"определени текстове на предварително изготвената декларация застрашават реализацията на важни инфраструктурни проекти от наш национален интерес и направих необходимото проблемните текстове да бъдат извадени от декларацията\". В действителност българската външнополитическа позиция не се изработва от президента, а от министерството на външните работи (декларацията не е публикувана и на неговия сайт - бел.ред.) и донякъде се съгласува с Президентството. Обикновено декларации на 9 държави се подготвят от национални представетиле доста преди срещата на държавните им глави и се \"затварят\" за по-нататъшно редактиране. Промени в последния момент и на място се смята за дипломатически инцидент. Ето какво пише в Декларацията от Кошице на президентите на България, Естония, Латвия, Литва, Румъния ( цитираме я от сайта на президента Клаус Йоханис ), Словакия, Унгария, Чехия и Полша: \"Особено сме загрижени от продължаващият конфликт в Източна Украйна и напрежението напоследък в Азовско и Черно море, произтичащи от незаконното и нелигитимно анексиране на Крим и струпването на военни сили. Това е още една демонстрация на това, че Русия не зачита международното право, на конфронтационното ѝ поведение и употреба на военна сила и невоенни действия, каквото е строителството на мост над Керченския проток, чрез които преследва геополитическите си цели. Потвърждаваме подкрепата си за подхода на НАТО към Русия, основан на силно сдържане и отбрана и отвореност за диалог, както бе договорено на срещата на върха в Уелс, с цел да се избягват неразбирателство, погрешни преценки и непреднамерена ескалация.\" В документа се отправят критики към Русия - без да се споменава поименно страната - за ролята ѝ в замразени (някои дори от почти 30 години) конфликти в бивши съветски републики: \"Потвърждаваме твърдата си подкрепа за териториалната цялост и суверенитет на Украйна, Грузия и Молдова в техните международно признати граници. Докато реализират европейските и евро-атлантическите си аспирации, тези страни ще продължат да се възползват от нашата подкрепа за техните опити да подсилят съпротивата с исрещу всякаква външна заплаха.\" В декларацията се казва още: - приветстваме и подкрепяме увеличаването на военното присъствие на САЩ и Канада в Европа и в частност на източния фланг на НАТО - никоя страна не може сама да се справи с комплексните и разнопосочни заплахи, простиращи се от конвенционални и хибридни форми, включително кибер и терористични заплахи, регианална нестабилност, нередовна миграция, разпространяване на оръжие за масово унищожение и заплахи за енергийната ни сигурност - изправени сме пред засилена употреба на дезинформация и пропаганда; традиционните граници между воденето на война с военни и невоенни средства избледняват - оставаме ангажирани със сигурността и стабилността на Западните Балкани, които са район на стратегически интерес на Алианса, и ще продължим политическия диалог и практическото сътрудничество с партньорите в този регион.", "date": "2019.03.02", "title": "Президентът Радев премълча остра декларация срещу Русия, която е подписал"}
{"url": "https://www.dnevnik.bg/sviat/2019/03/02/3398696_jultite_jiletki_protestiraha_za_16-ti_put_vuv_franciia/", "text": "Полицията в Париж засили мерките за сигурност в района на Шанз-Елизе във връзка с днешните акции на движението на \"жълтите жилетки\", които протестиратха за 16-и пореден път в столицата и други френски градове, предаде Асошиейтед прес, цитирана от БТА. Демонстрантите искат да покажат, че все още са мобилизирани срещу икономическата политика на правителството, която смятат, че облагодетелства богатите. Над 5500 души се включиха в общонационалните протести като в Париж към 14 ч протестиращите бяха над 1300 души, което е значителен спад в сравнение с предишната събота, съобщава БТА.  През последните месеци във Франция вече бяха организирани 15 общонационални протеста, които в много големи градове бяха съпровождани от продължителни сблъсъци със силите на реда.  Френският президент Еманюел Макрон вчера отново призова за спокойствие, като посочи, че изблиците на насилие са \"неприемливи\".", "date": "2019.03.02", "title": "\"Жълтите жилетки\" протестираха за 16-ти път във Франция"}
{"url": "https://www.dnevnik.bg/bulgaria/2019/03/02/3398773_14_godishno_momiche_e_v_bolnica_vuv_varna_sled_poboi/", "text": "Дни след  убийството на жена от съпруга  й 14 годишно момиче е настанено в Детската хирургия на болница \"Света Анна\" след побой от баща си. Майката и съпругът ѝ са разведени и в момента са в съдебен спор за родителските права над децата им. \"Вчера дъщеря ми беше много зверски пребита от баща си. Това, което успях да разбера от нея, е че е искал да я убие, провесил я е през терасата, удрял я е със свещник в главата. Имала е множество кръвонасядания\", разказа пред Би Ти Ви майката Ирина Янков. През годините тя и децата ѝ многократно били потърпевши от насилието на бащата. Янкова изпращала сигнали до полицията, до прокуратурата, до Агенцията за закрила на детето, включително и до омбудсмана Мая Манолова. Издадена е заповед за защита от домашно насилие, а бащата е в период на пробация. Състоянието на пребитото момиче е стабилно Лекарите са установили контузия на главата, удари в гръдния кош и в корема. По-сериозни са травмите по главата, има счупване на носа. Родителските права над момичето са присъдени на бащата. През декември Сливенският районен съд решава да ги даде на майката, но решението още не е влязло в сила. \"До момента са събрани доказателства за това, че е нарушена заповед за защита от домашно насилие, което представлява престъпление. Второто обвинение, за което се извършват процесуално-следствени действия, касае закана за убийство на детето\", каза районният прокурор Красимир Конов. По случая е образувано досъдебно производство за телесна повреда в условията на домашно насилие. 24-часовият арест на мъжа е удължен до 72 часа.", "date": "2019.03.02", "title": "14 годишно момиче е в болница във Варна след побой от баща си"}
{"url": "https://www.dnevnik.bg/sport/2019/03/02/3398795_deset_kruga_predi_kraia_na_sezona_baiern_se_izravni_s/", "text": "Шампионът в Бундеслигата \"Байерн\" (Мюнхен) заличи пасива си от \"Борусия\" (Дортмунд) и се изравни по точки с жълто-черните само десет кръга преди края на сезона. Баварците взеха убедително гостуването си на \"Борусия\" (Мьонхенгладбах) с 5:1. По този начин \"Байерн\" се възползва от грешната стъпка на \"Дортмунд\", който в петък загуби от \"Аугсбург\" с 1:2. Тимът на Нико Ковач затвърди доброто си представяне напоследък, взимайки четвърта поредна победа. Съставът има 11 победи и една загуба в последните си 12 срещи. В същия период \"Борусия\" има седем победи, три равенства и две поражения. Вестфалци зимуваха с шест точки аванс на полусезона, но сега двата тима са с равни точки - по 54. Отборите са разделени само по голова разлика. На \"Борусия\" тя е 58:27, а \"Байерн\" е с 56:27.   До голяма степен баварците решиха двубоя още до 11-ата минута, когато водеха с 2:0. След едва 30 секунди Роберт Левандовски можеше да открие, но Ян Зомер спаси. При последвалия корнер Хави Мартинес се пребори с бранител в бяло и откри - 0:1. В 11-ата минута Томас Мюлер се разписа, удвоявайки аванса на \"Байерн\" след нова грешка в защитата на домакините. В края на първата част \"Мьонхенгладбах\" се върна в срещата с попаденеи на Ларс Щиндъл, негово 50-о в Бундеслигата. Малко след подновяването на играта обаче \"Байерн\" вкара трети гол. В 47-ата минута Тиаго Алкантара асистира за попадение на Левандовски. Полякът беше в основата и на четвъртия гол. Той стреля с глава, а след спасяне на Зомер, Серж Гнабри се намеси и добави. Попадението на Гнабри се оказа и гол №4000 за \"Байерн\" в Бундеслигата. До края на двубоя остана време и за втори гол на Левандовски. Той вкара от дузпа в добавеното време. С това попадение полякът изравни рекорда на Клаудио Писаро за най-резултатен чужденец с Бундеслигата. Двамата имат по 195 гола.", "date": "2019.03.02", "title": "Десет кръга преди края на сезона \"Байерн\" се изравни с \"Борусия\" (Дортмунд)"}
{"url": "https://www.dnevnik.bg/sport/2019/03/02/3398811_snimka_na_denia_siniiat_triumf_na_levski_lukoil_s/", "text": "Баскетболистите на \"Левски Лукойл\" триумфираха с Купата на България. Сините се наложиха със 70:61 срещу \"Берое\" в Панагюрище. Старозагорци започнаха силно мача, но впоследствие допуснаха обрат.", "date": "2019.03.02", "title": "Снимка на деня: Синият триумф на \"Левски Лукойл\" с Купата на България"}
{"url": "https://www.dnevnik.bg/sport/2019/03/02/3398828_barselona_otkaza_real_ot_titlata_s_vtora_poredna/", "text": "\"Барселона\" направи решителна крачка към спечелването на втора  поредна титла в Ла Лига  след победа в \"класико\" над \"Реал\" (Мадрид) с 1:0. Каталунците взеха втори пореден успех над големия си съперник в рамките на три дни, при това отново на негов терен - на \"Сантяго Бернабеу\". След  разгрома с 3:0 в средата на седмицата , този път \"Барселона\" вкара само един гол, но отново не допусна. В герой за каталунците се превърна Иван Ракитич, който вкара единствения гол в 26-ата минута. Победата е четвърта поредна за \"Барселона\" на \"Бернабеу\" в срещи от първенството. Във въпросните срещи головата разлика е 11:2 в полза на каталунците. За последно \"Реал\" спечели на свой терен през 2014 г. С успеха в Мадрид серията без загуба на каталунците в \"класико\" вече е осем поредни срещи и шест само в Ла Лига. В общия баланс между двата тима \"Барселона\" вече е начело с 96 победи срещу 95 за \"Реал\".   При оставащи 12 мача до края на сезона \"Барселона\" води с 12 точки пред \"Реал\" и 10 пред втория в таблицата \"Атлетико\" (Мадрид). \"Дюшекчиите\" са и с мач по-малко, като играят в неделя. \"Барселона\" е непобеден в 14 поредни срещи. Двубоят не беше зрелищен, но с много зряла игра и отлични действия, \"Барселона\" си взе необходимото. Футболистите на Ернесто Валверде ограничиха \"Реал\" в офанзивен план, като мадридчани отправиха едва три точни удара за 90 минути. Само 72 часа след срещата за Купата на краля между двата тима, треньорите Сантяго Солари и Ернесто Валверде направиха минимален брой промени. Аржентинецът върна в титулярния състав Тибо Куртоа и Гарет Бейл вместо Кейлор Навас и Лукас Васкес. В \"Барселона\" промяната беше влизането на Артур вместо Нелсон Семедо. От самото начало на срещата каталунците бяха много активни. Те наложиха типичния си стил със задържане на топката, докато \"Реал\" беше колеблив. В действията на футболистите в бяло си личеше и напрежение. Първият много добър шанс все пак се откри пред домакините, но удар на Карим Бензема мина встрани от вратата. След това Лионел Меси беше близо до откриване на резултата в 19-ата минута. Аржентинецът се движеше много и за разлика от срещата за Купата доста по-често търсеше топката пред наказателното поле, а не в центъра на терена, за да организира отбора си. В 26-ата минута \"Барселона\" откри след прекрасно изпълнение на Иван Ракитич. Хърватинът направи двойно подаване със Сержи Роберто и изскочи сам срещу Куртоа. Ракитич се приближи максимално и хладнокръвно копна топката над плонжа на белгийския вратар. За крайния бранител Сержи Роберто това беше шеста асистенция в мачове срещу \"Реал\" (Мадрид). В \"класико\" през последните 16 сезона единствено Меси с девет, е асистирал за повече попадения. След гола \"Реал\" се активизира и осъществи натиск. Винисиус беше много активен, но често се увличаше в индивидуални действия и губеше топката. До почивката футболистите в бяло отправиха общо 10 удара, но само един от тях беше точен, с което не затрудни сериозно Марк-Андре тер Стеген. По-доброто положение беше на другата врата, където Меси не се възползва от шанс, който му се откри. В самия край на първата част Серхио Рамос удари без топка Меси, но съдията Ундиано Майенко даде край на полувремето и не отсъди нищо. Второто полувреме започна с нова размяна на няколко ситуации пред двете врати. Действията на \"Реал\" се свеждаха до пробиви отляво на Винисиус, който продължи да бъде много активен. Останалите в бяло сякаш не подкрепяха достатъчно бразилеца, като усилията му останаха напразни. В 56-ата минута Тер Стеген направи ефектно спасяване срещу Винисиус. Само четири по-късно след нов негов пробив се стигна само до корнер. Атаките, в които се впусна \"Реал\", оставиха празни пространства в защитата на домакините. Няколко пъти Усман Дембеле отляво не успяваше да завърши контраатаки. Последният пас убягваше на каталунците, като Меси и Суарес се разминаваха с топката. В заключителните минути Меси можеше да се разпише, но негов техничен изстрел премина на сантиметри от гредата.", "date": "2019.03.02", "title": "\"Барселона\" отказа \"Реал\" от титлата с втора поредна победа на \"Бернабеу\""}
