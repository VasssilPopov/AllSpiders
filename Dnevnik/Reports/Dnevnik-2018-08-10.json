{"url": "https://www.dnevnik.bg/sport/2018/08/10/3294854_manchestur_junaited_otkri_sezona_vuv_visshata_liga_s/", "text": "Сезонът във Висшата лига започна с победа за \"Манчестър юнайтед\". Воденият от Жозе Моуриньо отбор се наложи с 2:1 срещу \"Лестър\" у дома. Двубоят не беше особено вълнуващ. \"Юнайтед\" взе контрол с ранен гол на Пол Погба от дузпа още в третата минута. В заключителните минути Люк Шоу удвои, а в добавеното време Джейми Варди окрили \"лисиците\" да се борят за точката в последните секунди. Моуриньо започна с Маркъс Рашфорд на върха на атаката, а до него действаха Алексис Санчес и Хуан Мата. Белгийският национал Ромелу Лукаку остана резерва. В началото на мача домакините получиха дузпа за игра с ръка на Амарти в наказателното поле. Погба изпълни точно и даде преднина на отбора си. В 28-ата Давид де Хеа спаси удар отблизо на Мадисън. До почивката Каспер Шмайхел се справи с изстрели на Погба и Шоу. В средата на втората част Мата стреля опасно, но след рикошет топката излезе покрай вратата. В 83-ата минута Шоу получи вляво в наказателното поле, преодоля съперник и с диагонален удар преодоля Шмайхел. В добавеното време Перейра центрира от ляво, защитата и Де Хеа оставиха Варди да стигна до топката след рикоширането ѝ в гредата и отблизо той намали. \"Лестър\" се хвърли в търсене на изравняване в оставащите секунди, но нямаше успех.", "date": "2018.08.10", "title": "\"Манчестър юнайтед\" откри сезона във Висшата лига с победа"}
{"url": "https://www.dnevnik.bg/biznes/2018/08/10/3294813_sedem_sa_ofertite_za_dostavka_na_400_lineiki/", "text": "Седем оферти са подадени в обществената поръчка за доставка на 400 линейки след като днес в 17.30 ч. изтече крайният срок за приемане на документите, съобщи Министерството на здравеопазването. Подадените днес предложения ще бъдат отворени публично в 11 часа на 13 август. Обществената поръчка за купуването на линейките е част инвестиционен проект за  модернизация на спешната медицинска помощ  на обща стойност над 163 млн. лв. Той включва модернизация на 237 обекта от системата. Поръчката беше обявена първоначално през април, но на два пъти беше обжалвана от дружеството със 100 лв. капитал  \"Вайнман технолоджи\" ЕООД .    Третото обжалване  постъпи на 24 юли  от фирмата \"Амбулс илк иардим ве хастахане чихазларъ ве тисислеръ санай тик\" като на организаторите направи впечатление, че текстът на възражението е идентичен с този на \"Вайман\". \"Амбулс\" беше поискала временна мярка \"спиране на процедурата\" заради недостатъчния срок, но с новите изменения на Закона за обществените поръчки процедурата може да продължи, ако не бъде спряна от евентуално производство на Комисията за защита на конкуренцията.", "date": "2018.08.10", "title": "Седем са офертите за доставка на 400 линейки"}
{"url": "https://www.dnevnik.bg/sviat/2018/08/10/3294788_rusiia_izgubi_vajno_delo_sreshtu_tretiia_energien/", "text": "Русия не успя да убеди Световната търговска организация, че правилата на газовия пазар на Европейския съюз противоречат на принципите на ѝ. Става дума за иск срещу Третия енергиен пакет на ЕС от 2014 г. и енергийната политика на съюза, които според Москва несправедливо ограничавали и дискриминирали руския монополист \"Газпром\". Основният спор бе заради изискването да бъдат отделени в различни компании добивът, доставките и преносът на газ. Според \"Газпром\" това на практика пречи на най-големия доставчик на тази суровина в Европа да притежава газопроводите, по които пренася към европейския пазар. Москва настояваше още, че по този начин се дава предимство на операторите на втечнен природен газ като ЕС ги изключва от изискванията да разделят доставки от пренос. Специалната комисия по търговски спорове на СТО обаче  , че тези претенции на Русия са неоснователни. \n     Руснаците спечелиха и няколко победи. Първата е за газопровода OPAL между Германия и Чехия, където а \"Газпром\" бе поставен \"таван\" да не заема повече от 50% от капацитета му. Не важи както това условие, така и изискването годишно да се пренасят над 3 млрд. куб. м при фиксирани цени и до конкуриращи се доставчици на чешкия пазар. Другата победа на Русия е, че е потвърдено, че Хърватия, Унгария и Литва дискриминират \"Газпром\" с изикването си компанията да прави оценки на сигурността на енергийните доставки за чуждестранни, но не и за местните газопреносни оператори. Европейската комисия определи решението като важен положителен резултат, осигурил фундаментални елементи на Третия енергиен пакет, който от 2009 г. се опитва да обедини енергияния пазар на ЕС и в същото време да повиши конкуренцията в него. Руското министерството на икономиката заяви, че частите от решението в негова полза ще помогнат да се подобри достъпът на руски газ до европейския пазар и да се уеднаквят правилата за доставчиците на газопреносни услуги. \"Това е позитивен прецедент, който позволява да се променят нормите, създавали пречки на руските доставчици за пазара на ЕС - както тази на законодателството на съюза, така и на отделни страни членки.\" Всяка от страните може да обжалва в 60-дневен срок, но \"Газпром\" вече заяви, че е доволен от резултата. Факт е, обаче, че Москва не успя в атаката си през Световната търговска организация да отмени изискването да бъдат разделени управлението на компаниите по добив и по транспортиране на газ.", "date": "2018.08.10", "title": "Русия изгуби важно дело срещу Третия енергиен пакет на ЕС"}
{"url": "https://www.dnevnik.bg/sport/2018/08/10/3294816_mirela_demireva_se_prebori_za_sreburen_medal_na/", "text": "Мирела Демирева защити сребърния си медал от Амстердам 2016 в скока на височина на европейското първенство в Берлин. Втората от олимпийските игри в Рио 2016 стигна до отличието след преодолени 200 см. Българката направи състезанието интересно, като в края предизвика фаворитката Мария Ласицкене. Рускинята, състезаваща се под неутрален флаг, също завърши с 200 см, но ги преодоля от втория опит. Бронзовия медал спечели Мари-Лорънс Юнгфлайш със 196 см. Със същия резултат четвърта стана Айрине Палшите от Литва. Демирева започна уверено, като преодоля от първия опит 187 и 191 см. След това тя направи грешка на 194 см, но се справи при втория си скок. Българката беше пета и реши да атакува медалите, като пропусна следващите две височини на 196 и 198 см. Така тя предизвика Ласицкене на 200 см. След два неуспешни опита Демирева прескочи летвата и изравни личния си рекорд, с което си гарантира медал. След това тя предизвика съперничката си за титлата, като двете пропуснаха 202 см и се насочиха направо към 204 см. До разместване в класирането не се стигна, тъй като никоя от двете не можа да се справи с височината. В тройния скок Габриела Петрова остана шеста. Българската състезателка записа 14.26 м от петия си опит. Тя започна с 14.12 м, след което дойде ред на много слаб резултат - 11.61 м. Последваха три опита във възходяща линия за 13.92 м, 14.25 м и 14.26 м, но Петрова оставаше зад местата за медалите. Последният скок на българката не промени нищо, тъй като беше слаб - 12.05 см. Европейската титла взе гъркинята Параскеви Папахристу с 14.60 м от втория опит. Среброто заслужи Кристин Гириш от Германия с 14.45 м, а бронза взе Ана Пелетейро, преодоляла със сантиметър по-малко.", "date": "2018.08.10", "title": "Мирела Демирева се пребори за сребърен медал на европейското по лека атлетика"}
{"url": "https://www.dnevnik.bg/photos/2018/08/10/3294553_fotogaleriia_svetovnite_snimki_na_denia_-_10_avgust/", "text": "Газа и Израел са опасно близо до нов конфликт след неотдавнашните сблъсквания, предупреди днес Европейският съюз и отправи призив да не бъде застрашаван животът на цивилни.", "date": "2018.08.10", "title": "Фотогалерия: Световните снимки на деня - 10 август"}
{"url": "https://www.dnevnik.bg/sport/2018/08/10/3294824_lokomotiv_plovdiv_poe_vuzduh_sled_lek_uspeh_sreshtu/", "text": "Разкъсваният от  вътрешно напрежение между собственика Христо Крушарски и фенове  \"Локомотив\" (Пловдив) пое въздух с втора поредна победа. След  изненадващия успех срещу \"Лудогорец\" (1:0) , дойде и по-леко спечелен мач с 3:0 срещу \"Верея\". Пловдивчани нямаха особени затруднения по пътя към победата. Головете вкараха Абделхаким Буна, Парвиз Умарбаев и Симеон Райков от дузпа. Гостите бяха затруднени допълнително след изгонването на Иво Иванов в 32-ата минута. За \"Верея\" това беше 15-и пореден мач в първенството без победа. Те са предпоследни в Първа лига, като имат една точка, но са без отбелязан гол в четирите си мача от начало на сезона. Буна даде преднина на \"Локомотив\" в 16-ата минута след скоростна атака. Той получи извеждащо подаване и стартира още от своето поле, напредна отляво и преодоля вратаря на съперника Георги Георгиев. В 32-ата минута Иванов беше изгонен с червен картон за фаул срещу откъсващия се Посинкович. Умарбаев удвои с хубав удар от прекия свободен удар. \"Локомотив\" получи дузпа за фаул на Емин Ахмед срещу Анте Аралица в 75-ата минута и Райков беше точен за 3:0. В първата среща за кръга \"Етър\" и \"Черно море\" завършиха 1:1. Виолетовите поведоха с гола на Даниел Младенов в десетата минута. Варненци изравниха чрез Патрик Андраде в началото на втората част.", "date": "2018.08.10", "title": "\"Локомотив\" (Пловдив) пое въздух след лек успех срещу \"Верея\""}
{"url": "https://www.dnevnik.bg/evropa/2018/08/10/3294558_es_nastoia_rusiia_da_osiguri_podhodiashti_medicinski/", "text": "Европейският съюз отправи днес искане към Русия да осигури \"подходящи медицински грижи\" на Олег Сенцов, държания в руски затвор украински режисьор, който е в гладна стачка от 14 май, предаде \"Франс прес\", цитирана от БТА. Здравословното състояние на Сенцов бързо се влошава. Очакваме от Русия да му предостави подходящи грижи в медицинско заведение, както предполага осигурителната мярка, постановена на 25 юли т.г. от Европейския съд по правата на човека, заяви в комюнике говорителят на върховния представител на ЕС за външната политика и политиката по сигурността Федерика Могерини. Четирийсет и двегодишният Сенцов бе арестуван след незаконната анексия на полуостров Крим от Руската федерация през 2014 г., напомни Мая Кочиянчич. Той е в \"катастрофално\" състояние и се страхува, че краят му \"наближава\", съобщи в сряда братовчедка му. Днес се очаква френският президент Еманюел Макрон да разговаря за съдбата на кинотвореца с руския си колега Владимир Путин, отбелязва АФП. \"ЕС се надява международните норми за човешките права на полуострова да бъдат спазвани и всички украински граждани, държани незаконно в Русия и Крим, да бъдат незабавно освободени\", настоя говорителят на Могерини. Сенцов  бе признат за виновен по обвинение  в организиране на \"терористична група\" в Крим с цел да възстанови украинската власт над полуострова.", "date": "2018.08.10", "title": "ЕС настоя Русия да осигури \"подходящи медицински грижи\" на Олег Сенцов"}
{"url": "https://www.dnevnik.bg/sport/2018/08/10/3294564_slaviia_prodade_stefan_velkov_vuv_vtora_diviziia_na/", "text": "Защитникът на \"Славия\" Стефан Велков премина във втородивизионния холандския \"Ден Боош\". 21-годишният българин подписа договор за три сезона, съобщи клубът от Хертогенбос. Трансферната сума не се споменава. \"Това е една важна стъпка във футболната ми кариера. Чувствам, че \"Ден Бош\" е най-подходящият клуб за мен в момента. Очаквам с нетърпение да започна работа с отбора и треньорското ръководство. Убеден съм, че този трансфер ще ми помогне да се развия като играч и човек\", каза Велков пред сайта на клуба. Централният защитник е юноша на \"Славия\". Той дебютира в А група през лятото на 2013 г., когато беше само на 16 години и 227 дни. Половин година по-късно бранителят изкара проби в \"Манчестър юнайтед\", а след това и в ЦСКА (Москва). След отличния си дебютен сезон, в който беше твърд титуляр в \"Славия\", Велков получи тежка контузия в коляното. Тя го извади от игра за шест месеца, а след нея спекулациите за трансфер в чужбина секнаха. Велков, който е преминал през всички юношески и младежки национални отбори на България, изигра 96 мача за \"Славия\". В последния си сезон с екипа на белите той спечели и първи трофей - Купата на България. Новият му отбор \"Ден Боош\" се състезава във второто ниво на холандския футбол от 2005 г., когато изпадна от елита. Отборът по традиция завършва в средата на класирането на Ерстедивизи.", "date": "2018.08.10", "title": "\"Славия\" продаде Стефан Велков във втора дивизия на Холандия"}
{"url": "https://www.dnevnik.bg/sviat/2018/08/10/3294562_putin_potvurdi_che_rusiia_i_oshte_4_durjavi_shte_si/", "text": "След 20 години подготовка президентите на Русия, Казахстан, Иран, Азербайджан и Туркменистан ще се договорят за границите на акваторията си в Каспийско море тази неделя. Това  съобщи пресслужбата  на руския президент два дни преди срещата в град Актау, централното събитие на която ще е Конвенцията за статута на Каспийско море. Работата по тази конвенция започна още през 1996 г., за да се реши въпрос, поставен още с разпадането на Съветския съюз. Оказа се, между тях има спорове за някои от границите на акваторията им, включително свързани с работата по прокарване на тръбопроводи по дъното на Каспийско море. Основни моменти Руският президент Владимир Путин одобри проектодокумента през юли. Той предвижда дъното и недрата на морето да се разделят на сектори, а акваторията - на вътрешни и териториални води, риболовни зони и общо водно пространство. Всяка страна ще получи правото на  , и риболовна зона с ширина 10 морски мили в рамките на териториалните води. Също така ще се определят и   в Каспийско море. Във водния басейн ще се  , което няма отношение към някоя от петте държави. Тръбопроводите, прокарвани по дъното,  , през чиито води трябва да преминат, а останалите само ще бъдат информирани. Страните по конвенцията получават изключителното право да   в териториалните си води.", "date": "2018.08.10", "title": "Путин потвърди, че Русия и още 4 държави ще си поделят водите на Каспийско море в неделя"}
{"url": "https://www.dnevnik.bg/analizi/2018/08/10/3294580_zavrushtaneto_na_bejancite_v_siriia_iznenadvashtata/", "text": "Само дни след срещата в Хелзинки между президентите Доналд Тръмп и Владимир Путин Москва обяви нова инициатива – завръщането на сирийските бежанци в родината. В тази връзка бе обявено, че се създават центрове за регистриране и евакуиране на около 2 милиона бежанци. Целта е завръщането им в населените места, от където са били прокудени в резултат на войната (от общо 7 млн. сирийци, намиращи се в бежанските лагери в Ливан, Турция и Йордания). Тази формулировка в официалното комюнике на руското външно министерство има важни последствия, свързани с иранската роля в Сирия. Ако замисълът на Кремъл бъде реализиран буквално, това би означавало, че всичките досегашни операции по разпределяне и трансфер на бежанците ще бъдат отменени и вместо това бежанците ще бъдат извозени директно до домовете си. Според телевизия \"Русия днес\" министерствата на отбраната и на външните работи са създали общ координационен пункт с тази цел. В бъдеще той щял да бъде разширен, като ще включи и представители от други руски ведомства. Също така не се изключва възможността в него да заработят и представители на други държави и на международни организации, които биха съдействали за репатрирането на бежанците.  В Дамаск е оборудван Център по приемане на сирийските бежанци и хора без местожителство. Неговата роля ще бъде разпределянето на бежанците по районите в страната. Ще бъдат открити и три други клона в Абу ад Духур в района на Алепо, Палмира в окръг Хомс и Салихия край Дамаск. За целта сирийските власти са разкрили два гранични пункта по приемане на бежанци – единият е Нусейб на йорданската граница, а другият – Ал Замрани на ливанската граница.  Руското министерство на отбраната отправи предложения до САЩ за изработване на съвместен план за завръщането на бежанците в местата, които са обитавали преди конфликта и в частност за завръщането на бежанците от Ливан и Йордания, както и за създаване на смесена руско-американско-йорданска работна група под егидата на аманския наблюдателен център. Подобна работна група е предложена и за Ливан. Според говорителя на Министерството на отбраната на Русия Игор Конашенков сътрудничеството с Дамаск и с руските сили е единственият начин за законно американско присъствие на сирийска територия. По информация на \"Русия днес\", въпросът за завръщането на сирийските бежанци е бил повдигнат и по време на срещите на външния министър Сергей Лавров и на шефа на Генералния щаб Герасимов с Ангела Меркел и с Еманюел Макрон миналата седмица.  Руският план за уреждане на постконфликтната ситуация и завръщане на бежанците даде основание да се заговори и за необявено руско-турско споразумение с американско съгласие по отношение бъдещето на Северна Сирия.  Ливан е първата страна в руския план за завръщането на бежанците. През последните няколко дни се проведоха редица разговори между руски и ливански официални лица по въпроса за завръщането на сирийските бежанци от ливанските им лагери. В комюнике на руското военно ведомство се твърди, че руският план визира 890 хиляди сирийски бежанци в Ливан. Преди дни специалният пратеник на Путин за Близкия изток и Африка Михаил Богданов, заместник-министър на външните работи на Русия, е провел телефонен разговор с ливанския външен министър Джубран Басил по въпроса за завръщането на сирийските бежанци. На следващия ден действащият ливански премиер Саад Харири е обсъдил руския план с Вячеслав Максудов, временно управляващ посолството на Русия. В Бейрут очакват специалния представител на президента Путин за Сирия Александър Лаврентиев и зам.-министъра на външните работи Сергей Вершинин. Те ще се срещнат с ливанския президент Мишел Аун и с премиера Харири със задачата за възобновяване на преговорите по тази руска инициатива. Инициативата по завръщането на бежанците се вписва и в дипломатическата офанзива на Кремъл за слагане край на войната и възстановяване на положението отпреди март 2011 г. Стремежът е Русия да си припише успехи не само в политическата, но и в икономическата и хуманитарната сфера. Въпреки руските усилия, както и разбираемата заинтересованост на Ливан да се освободи по-скоро от сирийските си \"гости\" завръщането на бежанците все още се сблъсква с редица пречки и преди всичко с проблемите пред сигурността, икономиката и политиката в самата Сирия. Неясен е и руският ангажимент за гарантиране сигурността и честта на онези, които се завръщат, обещанието че ще бъдат защитени от режима и от неговите репресивни служби и милиции, които се прочуха с жестоката си разправа със съперниците. Засега не е известна позицията на съседни държави като Турция, която е дала убежище на над 3 млн. бежанци, мнозинството от които са напуснали територии, които в географско, идеологическо и политическо отношение принадлежат на бунтовниците срещу Асад. Все още няма достатъчно яснота и около позицията на САЩ въпреки утвържденията на руснаците, че са запознали американските си колеги със ситуацията и че този въпрос е бил дискутиран и на срещата в Хелзинки. Също така ООН нееднократно подчертава, че все още не са налице условията за завръщането на бежанците след седемгодишната война, в която бяха убити стотици хиляди и милиони бяха прогонени в чужбина.  Най-важно, разбира се, е отношението на самите бежанци по въпроса за завръщането им в Сирия при стария режим на Асад, при положение че не са възстановени разрушените домове и че липсват истински гаранции, че завърналите се няма да бъдат подложени на гонения и мъст от баасистките милиции. Затова са оправдани опасенията, изказани от телевизия \"Ливан 24\": \"Можем ли да си представим, че бежанците ще се завърнат в една земя, която все още гори от битките и е напоена с кръв, насилие и мъст, в една страна с неясна съдба, в която все още няма граждански свободи, справедливост и национално помирение. Да не говорим за опасенията на мнозина, че ще попаднат в ръцете на сирийските служби по различни измислени обвинения.\" Наблюдателите са скептични относно вероятността руснаците да успеят, докато Асад и обкръжението му са все още на власт. Сирийците са убедени, че този режим е оплискан в кръв, тъй като и при бащата Асад, и сега при неговия син, управляващите са използвали най-жестоки средства на потисничество и са лишавали населението от елементарни човешки права. И почти седем години след началото на мирното въстание, което самият той превърна във въоръжен сблъсък, използвайки всичките видове смъртоносно оръжие, включително и химическо оръжие, и разрушавайки техните домове и ограбвайки притежанията им, предизвика най-голямото масово преселение в света. Затова те смятат, че най-малкото, което заслужава тази върхушка, е отстраняването на управляващата хунта и всички управници, оцапали ръцете си с кръвта на граждани, деца, жени и мъже, чиято единствена вина е, че са останали в селата и градовете си и са отказали да се превърнат в бежанци в близката и далечна чужбина. ", "date": "2018.08.10", "title": "Завръщането на бежанците в Сирия: изненадващата офанзива на Путин"}
{"url": "https://www.dnevnik.bg/sport/2018/08/10/3294574_cska_blagodari_na_fenovete_si_za_neveroiatnata_vecher/", "text": "ЦСКА благодари на привържениците си за емоциите и подкрепата по време на двубоя с \"Копенхаген\". Червените вярват, че им предстоят още подобни вечери. ЦСКА  допусна обрат за 1:2 срещу \"Копенхаген\"  в първия мач от третия кръг от квалификациите в Лига Европа. \"Футболистите и спортно-техническият щаб на отбора искаме да ви благодарим за невероятната вечер срещу \"Копенхаген\". На малко стадиони в света може да се почувства и изживее подобна емоция, заряд и вдъхновение. Вие демонстрирахте за пореден път огромната си любов към клуба, а заедно доказахме, че червената общност е по-силна и обединена от всякога\", заявиха от клуба. \"Нямаме думи, с които да изразим нашето възхищение и признателност за вашата безрезервна и всеотдайна подкрепа от трибуните. Вярваме, че и занапред отбор и публика ще воюваме заедно в името на велики каузи и още по-велики подвизи. Такива, каквито нашият любим ЦСКА несъмнено заслужава\", допълват червените.", "date": "2018.08.10", "title": "ЦСКА благодари на феновете си за \"невероятната вечер\""}
{"url": "https://www.dnevnik.bg/sport/2018/08/10/3294619_pochetino_opravda_lipsata_na_transferi_v_totnum_s/", "text": "Мениджърът на \"Тотнъм\" Маурисио Почетино оправда липсата на нови играчи с Брекзит. \"Шпорите\" влязоха в историята като първия отбор в историята на Висшата лига без входящ трансфер, откакто през 2003 г. беше въведен летният трансферен прозорец. \"Това, което клубът прави, е демонстрация на смелост. Изграждаме нова тренировъчна база. Това лято завършихме новия хотел за играчите, което беше голяма инвестиция. Изграждаме стадион, който ще струва почти 1 милиард паунда. Това е истината\", каза Почетино. \"Не вярвайте на това, че струва 400 милиона. След (гласуването за) Бекзит положението се влоши, защото цената скочи с 30%. Това е драма и съчувствам на англичаните\", допълни мениджърът на \"Тотнъм\". \"За мен това е проява на смелост. Разбира се може би всички ще кажат: \"О, \"Тотнъм\" не подписа с никого.\" Но да привлечеш някого само да за се отчетеш с трансфер? Като клуб ние взехме решение да не взимаме никого въпреки модата да се купуват футболисти и въпреки това, че сме единственият клуб в Европа без нов играч\", продължи аржентинецът. \"Това може би изглежда лошо заради общото възприятие и историята на футбола. Но това е нашето решение - да задържим най-добрите си играчи и да запазим състава. Това е смело решение\", каза още той. Почетино заяви, че не е притеснен от липсата на активност на летния трансферен пазар в сравнение с конкурентите за челните места във Висшата лига. \"Не чувствам паника. Няма нищо драматично. Футболът е игра, в която трябва да действаш умно, когато поставяш своите принципи и стратегията за това как да печелиш мачове. Но няма място за драма.\" \"Мисля, че имаме един много конкурентоспособен състав. Най-важното нещо е да си професионалист, да си отдаден - на отбора, на клуба, на себе си. Пълна отдаденост до самия край. Ако всички играчи мислят за колективната цел, ще бъдем конкурентни. Ако имаме отбор, в който играчите мислят индивидуално, няма да постигнем това, което искаме. Това ще е ключът този сезон\", завърши Почетино.", "date": "2018.08.10", "title": "Почетино оправда липсата на трансфери в \"Тотнъм\" с Брекзит"}
{"url": "https://www.dnevnik.bg/bulgaria/2018/08/10/3294683_plevneliev_stana_chlen_na_mejdunarodna_i_kitaiska/", "text": "Президентът (2012 – 2017) Росен Плевнелиев стана член на международна и китайска консултантски организации, съобщи \"Медиапул\", като цитира офиса на Плевнелиев. Той вече е част от Международния консултативен съвет на независимата непартийна неправителствена организация GLOBSEC, основана през 2005 г. Основната ѝ цел е да оформи глобалния дебат чрез провеждане на научноизследователски дейности и свързване на ключови експерти по външна политика и политиката за сигурност. Една от целите на организацията е да стимулира диалога между публичния и частния сектор, трансатлантическото сътрудничество и глобалната сигурност. Ежегодният GLOBSEC Bratislava Forum е една от водещите конференции по глобалната сигурност в света, която събира политически лидери и експерти от цял свят. Членове на консултативния борд са бившият премиер на Швеция Карл Билд, зам.-председателят и еврокомисар по Енергийния съюз Марош Шефчович, Кристалина Георгиева – главен изпълнителен директор на Световната банка, бившият естонски президент Томас Хендрик Илвес и други. Плевнелиев влиза и в Глобалния консултативен орган на Националния стратегически институт към университета \"Синхуа\" в Пекин. В него членуват бивши държавни ръководители, водещи предприемачи, представители на академичните среди в света и визионери с глобално влияние, за да обсъждат актуални теми от международната политика и глобални стратегии за развитие. Други членове на консултативния орган са изтъкнати политици и влиятелни личности като бившия германски канцлер Герхард Шрьодер, бившия американски секретар по търговията Карлос Гутиереш, бившия премиер на Франция Жан-Пиер Раффарен, Робърт Зелик – бивш президент на Световната банка, Романо Проди, бивш премиер на Италия, Франсис Фукуяма, известен политолог и икономист, и други.", "date": "2018.08.10", "title": "Плевнелиев стана член на международна и китайска консултантски организации"}
{"url": "https://www.dnevnik.bg/bulgaria/2018/08/10/3294649_durjavata_smiata_da_proveriava_chrez_taen_klient/", "text": "Администрацията на Министерския съвет да организира провеждането на проучване по метода \"Таен клиент\", за да се проследи прилагането на мерките за намаляване на административната и регулаторната тежест, приети от правителството през 2016, 2017 и 2018 г. Това се предвижда в проект за решение за мерки за трансформация на модела на административно обслужване в България, качен на правителствения сайт за съгласуване. Документът има 5 приложения, в които подробно се описват всички видове административни услуги и процедури, как те трябва да бъдат променени и кои са отговорните за това институции. В решението се въвежда и задължение в срок до 31 март 2019 г. съответните министри да изготвят и внесат за одобряване от Министерския съвет проектите за промени на съответните закони, подзаконови нормативни актове и други нужни актове. Сред целите на реформата е например различни видове удостоверения и документи, които досега се изискваха от хората и те трябваше да си ги вадят и предоставят пред институциите, вече да са \"вътрешноадминистративни услуги\". И администрациите да могат да си ги получават служебно от другите звена. Ще има \"групиране на услугите на принципа \"Епизоди от живота\" и \"Събития от бизнеса\". Ще се стандартизират услугите на общините и ще се премине към комплексно административно обслужване\", посочват вносителите. В първото приложение - за опростяване на услугите за бизнеса, са предложени 198 мерки. Сред тях са да се запишат в закон всички изисквания, необходими за започването и за осъществяването на дадена стопанска дейност, както и за извършването на отделна сделка. Да се осигури \"постоянен и безусловен достъп\" до всички административни актове и формуляри, да се предостави пълна информация за сроковете, приложими в съответното производство, за дължимите такси и методиката за тяхното определяне. Мерките обещават още да се осигури подходящо работно време за ползването на услугите и възможност за предоставяне на услугите по електронен път. Ще се изключи възможността административният орган да изисква повече от веднъж отстраняване на нередовности и/или предоставяне на допълнителна информация. Ще се дадат възможности за подаване на заявленията чрез териториалните звена на централната администрация. В друго приложение са набелязани 515 мерки с които административните услуги да бъдат приведени в съответствие с Административнопроцесуалния кодекс, Закона за администрацията и Закона за електронното управление. Те са насочени към повече възможности за устно, дистанционно или електронно подаване на заявления, които макар предвидени в различните закони, за момента не се прилагат заради други законови и подзаконови празноти. Или за бъдещо спазване на изискването за еднократно събиране и създаване на данни. Предвиждат се и мерки, за да се състои реално обслужването на едно гише. Предложени са 174 удостоверителни административни услуги, които следва да се предоставят единствено като вътрешноадминистративни услуги, като се прекрати заявяването на услугата от отделни лица и организации. Вносителите обещават така да бъдат заличени общо 373 административни услуги и регулаторни режими. Ще отпадне например необходимостта от предоставяне на скици, данъчни оценки, удостоверения за липса на задължения към общините, данъчни декларации при придобиване на имот, удостоверения за характеристики на земеделски земи и др. Ръководителите на болниците ще могат да издават актовете за раждане и смърт, като ще уведомяват за това общината, но гражданите няма да трябва да ходят до местната администрация. Служебно ще се проверява придобито или признато в България образование, издадени решения за оценки на въздействието върху околната среда и др. Сред вътрешно-административно събираните документи ще попадне и например удостоверенията, че лицето не се води на психиатричен отчет, като се запазва прегледа от психиатър. Предвижда се създаване на единен регистър на водещите се на отчет хора центровете за психично здраве на територията на страната, електронизация на регистъра и даване на достъп на всички администрации, които имат законово основание. Служебно ще се презаверяват също скици, от издаването на които са изтекли 6 месеца, както и ще се издават и подновяват някои регистраци. Ако човек иска да пусне в движение временно спрян автомобил ще има възможност част от документите също да се събират от самата администрация. Реформата обещава и намаляване на някои такси за услуги, както и регламентиране на изискванията за събиране на такси със закон. Ще бъде увеличен срокът на валидност на някои издадени документи (лицензи, разрешения, регистрации и др.).", "date": "2018.08.10", "title": "\"Таен клиент\" да проверява намаляла ли е административната тежест, обмисля държавата"}
{"url": "https://www.dnevnik.bg/evropa/2018/08/10/3294659_gruckata_bezrabotica_padna_pod_20_za_pruv_put_ot_sedem/", "text": "Гръцката безработица, най-високата в Европейския съюз, е спаднала под 20% за пръв път от седем години, съобщи статистическата служба \"Елстат\", цитирана от  EurActiv . Безработицата е намаляла до 19.5% от 21.7% по същото време миналата година. Общият брой на заетите през май 2018 г. е бил 3 824 393. Безработните са били 924 941, а икономически неактивното население е било 3 230 269 души. Броят на заетите се е увеличил със 70 052 души (с 1.9%) в сравнение с май 2017 г. и с 48 884 спрямо април 2018 г. (увеличение от 1.3%). Министърът на труда Ефи Ахциоглу нарече окуражаващи новините, които дойдоха дни след като Гърция  получи последното плащане от 15 милиарда евро  в рамките на  осемгодишната европейска спасителна програма . Управляващата лява партия \"Сириза\" заяви, че спадът на безработицата под 20% за пръв път от седем години е най-силният знак, че страната \"трайно и безвъзвратно е обърнала страницата\". Безработицата в Гърция обаче продължава да бъде най-високата в ЕС. Младежите са най-засегнати, като почти 40% от младите хора между 15 и 24 години не работят. Една на всеки четири жени също няма работа. Безработицата в еврозоната е на най-ниското си ниво от девет години – 8.5%. По брой на безработните Гърция е следвана от Испания (15.8%).", "date": "2018.08.10", "title": "Гръцката безработица падна под 20% за пръв път от седем години"}
{"url": "https://www.dnevnik.bg/sport/2018/08/10/3294322_grucki_tiineidjur_izhvurli_djokovich_ot_mastursa_v/", "text": "Гръцкият тийнейджър Стефанос Циципас сложи край на победната серия на Новак Джокович. 19-годишният тенисист изигра впечатляващ мач и победи шампиона от \"Уимбълдън\" с 6:3, 6:7 (5), 6:3, за да се класира за четвъртфиналите на турнира от сериите \"Мастърс\" в Торонто. Циципас доминираше през цялата среща, като даде само две точки за пробив на Джокович и нито веднъж не загуби подаването си. В същото време гъркът имаше цели десет шанса в сервис геймовете на сърбина. Четирикратният шампион в Канада спаси осем от тях, но това се оказа недостатъчно да спре устрема на младия си съперник. Циципас имаше три точки за пробив още в първия сервис гейм на Джокович. Носителят на 13 титли от Големия шлем обаче се спаси и изравни за 1:1. В шестия гейм обаче сърбинът изостана с 0:40 и този път гръцкият му съперник се възползва. Той уверено удържа пробива аванс и спечели първия сет с 6:3. Във втория сет сервиращите взеха комфортно първите десет гейма. При 5:5 Циципас поведе с 40:15 и стигна до два поредни \"скрити\" сетбола. Джокович обаче се измъкна от трудната ситуация. Стигна се до тайбрек, в който сърбинът реализира ранен минипробив за 2:0, който задържа до края. Циципас не се поддаде на разочарованието, след като загуби втория сет, без да даде шанс за пробив на съперника. Той проби още в първия сервис гейм на Джокович, след което на два пъти отрази точки за връщане на пробива и сложи точка на спора след 2.17 часа. В спор за място на полуфиналите Циципас ще се изправи срещу победителя от мача между миналогодишния шампион Александър Зверев и руския квалификант Данийл Медведев. Другият четвъртфинал в долната половина на схемата  противопоставя Григор Димитров срещу Кевин Андерсън.", "date": "2018.08.10", "title": "Гръцки тийнейджър изхвърли Джокович от мастърса в Торонто"}
{"url": "https://www.dnevnik.bg/sviat/2018/08/10/3294331_pri_udara_na_sauditskata_koaliciia_v_iemen_sa_zaginali/", "text": "Най-малко 29 деца са загинали при вчерашния въздушен удар на пазар в Дахян в Северен Йемен, съобщи Международният комитет на Червения кръст, цитиран от Би Би Си. По-рано здравното министерство, ръководено от бунтовниците хути (контролиращи района, срещу които воюват Саудитска Арабия, Обединените арабски емирства и другите в коалицията), обяви, че загиналите са общо 43-ма, а 60 души са ранени. Според Червения кръст става дума за общо 47 убити и 77 ранени. Коалицията вече защити действията си, като каза, че операцията е \"незаконна\" и настоя, че никога не напада цивилни. Бе потвърдено, че Саудитска Арабия и партньорите ѝ са нанесли въздушен удар по автобус, според коалицията в него не е имало деца, а единствено бувтовници хути. ООН и правозащитни организации обаче се безпокоят, че на прицел на кампанията всъщност са често обществени сгради, училища, болници и жилищни зони, а войната само допринася за разгорялата се в Йемен най-тежка хуманитарна криза в света. Специалният пратеник на ООН в Йемен Мартин Грифитс обяви, че планира да покани страните в конфликта в Женева идния месец, за да обсъдят как могат да започнат преговори. Според организацията Save the Children автобусът е превозвал деца към училище, след като са били на пикник, и бил спрял на пазара на Дахян. Всички убити са били на възраст под 15 г. по данни на Червения кръст - ранените и телата на загиналите са откарани в контролирани от него болница в град Саада. Съединените щати призоваха за разследване. \"Много сме разтревожени от информациите за атака, причинила смъртта на цивилни\", каза говорителката на Държавния департамент Хедър Науърт. \"Призоваваме предвожданата от Саудитска Арабия коалиция да проведе задълбочено и прозрачно разследване на този инцидент\", добави тя.", "date": "2018.08.10", "title": "При удара на саудитската коалиция в Йемен са загинали 29 деца, 30 са ранени"}
{"url": "https://www.dnevnik.bg/sviat/2018/08/10/3294329_zashto_piasukut_po_sveta_se_izcherpva/", "text": "Това е небостъргач, чиято повърхност лъщи от огряващите я лъчи на пустинното слънце: \"Бурж Халифа\" в Дубай, е най-високата сграда в света, 828 м. Но това не е единственото нещо, по което той държи първенството: за построяването му са използвани огромни количества бетон, 330 хил. куб. м - а една от основните съставки на бетона е пясъкът. Наоколо в небето продължават да се извисяват строителни кранове, тъй като в момента в строеж са още небостъргачи. Строителството процъфтява не само в Обединените арабски емирства, но и по цялата планета. Търсенето на пясък и чакъл толкова драстично се е увеличило, че някои експерти дори бият тревога, че пясъкът скоро може да стане кът и даже да изчезне напълно. Това стана в буквалния смисъл в Ямайка, където през 2008 г. дългият 400 м плаж в Корал Спринг изчезнал за една нощ. Крадците по някакъв начин са успели да си тръгнат с пясък, който като количество може да се натовари на 500 камиона. Виновниците така и не били открити, а разследването също затънало в пясъците. Предполагаше се, че пясъкът е бил използван за укрепването на някой друг плаж или е отишъл в строителната индустрия. При всички случаи това е била доходоносна кражба; търсенето на пясък е като това на златото. \"Пясъкът е основата на съвременното общество\", каза ученият от Германския център за интегрирани изследвания на биоразнообразието Аурора Торес, разултатите от чието изследване за последствията от добива на пясък бяха публикувани миналата година в списание \"Сайънс\". Според нея повечето хора защото пясъкът става все по-малко. \"Макар и обществеността като цяло все още да е в неведение, екологичните и човешки измерения на последиците от добива на пясък предизвикват внимание, а през последните години темата привлече интереса на международни организации като службата на ООН за защита на околната среда ЮНЕП\", каза Торес. Междувременно кварцовите зърна станаха най-потребяваният природен ресурс в света след водата. Пясъкът е застъпен не само в сградите и може да бъде намерен практически навсякъде - от стъклото до асфалта, от козметични продукти до паста за зъби, от микрочипове до дисплеи на смартфони и от автомобилите до самолетите. Извличаният от пясъка силициев диоксид намира приложение и във винопроизводството, както и в много хранителни продукти. \"Пясъкът е суперзвездата на индустриалната и дигиталната епоха\", се отбелязва в доклад на Техническия университет в Цюрих. Що се отнася до растящото търсене на пясък, Паскал Педуци от ЮНЕП заяви, че \"през последните 20 години необходимото количество се е увеличило трикратно\". В доклад от 2014 г. на ООН със заглавие \"Пясъкът е по-голяма рядкост, отколкото си мислите\", той предупреждава за последствията: \"Оценяваме сегашната употреба на 50 млрд. тона на година - (средно) по около 18 кг на ден на жител на планетата\". Разбира се, не всеки строителен проект поглъща толкова огромни количества пясък, както \"Бурдж Халифа\". Но дори за една обикновена фамилна къща са нужни към 200 т. Педуци заяви, че потреблението от строителната индустрия само за една година \"се равнява на достатъчно бетон за построяването на стена с височина 27 м и широчина 27 м по целия екватор\". На пръв поглед изглежда, при толкова много пустини по света, че има предостатъчно пясък. Но за бетон. Вятърът е направил зрънцата му толкова гладки и закръглени, че те нямат нужните груби ръбчета, за да се слепват помежду си. Това значи, че всичкият пясък в пустинята е непотребен за шейховете при мегапроектите им в Дубай и Абу Даби. За \"Бурж Халифа\" например трябвало да бъдат внасяни големи количества пясък от Австралия. За да бъде добит пясък, огромни плаващи багери дълбаят океанското дъно, както и езера и реки, често пъти с опустошителни последици за чувствителни екосистеми. Речни корита са понижават, крайбрежни зони ерозират, растителен свят в океаните се унищожава, а цели острови изчезват. Често пъти се заличават и защитни механизми, които пазят срещу бури и цунамита. Индонезия например губи все повече от територията си заради необуздания добив на пясък, съобщи наскоро испанският всекидневник \"Ел паис\". Над две дузини острови от индонезийския архипелаг, който е така популярен сред туристите, са напълно загубени. Но Европа също е в опасност, пише вестникът. \"В наши дни плажовете на Канарските острови оцеляват единствено благодарение на вноса на пясък от Западна Сахара\", се казва в статията. Статистически погледнато, САЩ са най-големият износител на пясък в света, а най-големият вносител е Сингапур, който е и небостъргачи. Много страни, преди всичко в Югоизточна Азия, са забранили износа на пясък. Но със суровината все пак се търгува - често незаконно. Според Торес едно от местата, където това се случва, е Индия. \"Пясъчната мафия\" осигурява незаконно добит пясък от острови и речни корита от цяла Индия и е смятана за една от най-известните, най-войнствените и най-непробиваемите организирани престъпни групи в Индия\", заяви тя. Междувременно в ход е търсене на заместители на пясъка. Казват, че рециклирането на строителни материали и изследователските опити за превръщане на пустинния пясък в годен за употреба са обещаващи. Но проблемът е сложен, с много измерения, и все още е сравнително нов. \"Да се намерят алтернативи на пясъка е трудно. Пясъкът е особен материал, защото в исторически план е бил изобилен и евтин\", отбелязва Торес. \"Все още никой не е намерил решение, което да може да задоволи огромното търсене\", добави тя. /БТА", "date": "2018.08.10", "title": "Защо пясъкът по света се изчерпва"}
{"url": "https://www.dnevnik.bg/sport/2018/08/10/3294249_shest_otbora_zapochvat_sezona_vuv_visshata_liga_s/", "text": "С двубоя между \"Манчестър юнайтед\" и \"Лестър\" тази вечер се дава  началото на сезона в английската Висша лига . Рекордьорът по титли и първенецът от преди две години ще открият най-гледаната футболна надпревара в света на стадион \"Олд Трафорд\" в 22 часа българско време. За втори пореден сезон в английския футбол се говори за Топ 6 – отбори, които имат желанието да си оспорват титлата, а не за голяма четворка, както беше години наред. \"Манчестър сити\", \"Манчестър юнайтед\", \"Тотнъм\", \"Ливърпул\", \"Челси\" и \"Арсенал\" завършиха миналогодишната кампания в този ред, а сега отново не се вижда как някой ще успее да наруши предимството им. \"Евертън\" изглежда като отборът, който има желание, ако не да разбие подредбата, то поне да се намеси в битката. В английския футбол влязоха три амбициони новака - \"Фулъм\", \"Уулвърхемптън\" и \"Кардиф\", а битката в средата на таблицата, както винаги се очертава да бъде жестока. Ще започне ли династията на \"Манчестър сити\" През миналия сезон \"Манчестър сити\" стана един от най-убедителните шампиони в ерата на Висшата лига и сега стартира в ролята на фаворит. Под ръководството на Пеп Гуардиола \"гражданите\" подобриха куп рекорди -  станаха първият отбор, който достига до 100 точки , завършиха с рекорден брой победи (32) и вкарани голове (106). Освен това стъпиха на върха с 19 точки пред втория \"Манчестър юнайтед\". На трансферния пазар Гуардиола не беше много активен, като взе само един нов – Рияд Марез от \"Лестър\" срещу 45 милиона паунда (рекорд за клуба). \"Гражданите\" обаче запазиха състава си, а мениджърът е убеден, че отборът може да бъде по-силен. \"Разбира се, че можем да станем по-добри. Ако усещах, че няма как да станем по-добър отбор, бих се обадил на президента, за да му кажа: \"Напускам\". Но вярваме, че можем да се представяме по-добре и да увеличим превъзходството си. Дали ще се случи? Не знам, но вярваме, че можем да го направим\", каза каталунецът. Голямото предимство на отбора пред останалите беше постоянството, с което \"Сити\" играеше през миналия сезон и ограничаването до минимум на критичените моменти, които имаше. Гуардиола се нуждаеше от близо две години, за да изгради отбора, по начин по който иска. Най-накрая каталунецът има състав, който по качество не отстъпва на водещите в Европа и логично \"Сити\" е големият фаворит за нова титла. На всеки пост каталунецът разчита с двама равностойни футболисти, а освен това отборът показа, че знае да преминава всяко от тежките изпитания. \"Вярвам, че вече знам по-добре как да се справям с Висшата лига. През първия ми сезон имах някои разочарования, но успях да нагодя моите разбирания към спецификите на английския футбол. Година по-късно показахме, че знаем как да побеждаваме всички, дори тези, които само се защитават. Това ми дава увереност, че сме по-опитен отбор, но не ме заблуждава, че сме абонирани да печелим\", обясни още  Гуардиола . Специалистите в Англия вече говорят за началото на династия на \"Сити\" заради качеството, с което разполагат \"гражданите\". Въпреки това за последно отбор успя да защити титлата си преди 10 години, когато \"Манчестър юнайтед\" триумфира в три поредни сезона 2006-09. Трансферната (не)активност в Топ 6 Преди година английските клубове счупиха рекорда на трансферния пазар, след като купиха футболисти за 1.890 милиарда паунда. През това лято 20-те участника във Висшата лига също бяха много активни, но но не успяха да се доближат до рекордното постижение. До затварянето на трансферния прозорец бяха осъществени сделки на обща стойност 1.265 милиарда паунда. Голямата новост беше, че за пръв път трансферният прозорец затвори преди началото на сезона. Клубовете се договориха за тази промяна, за да го няма типичният хаос в края на месеца, когато първенството вече е в разгара си. Най-близо игрово до \"Манчестър сити\" през миналия сезон беше  \"Ливърпул\" , който създаде и най-големи проблеми на \"гражданите\". Неслучайно Юрген Клоп беше много активен на траснсферния пазар, купувайки футболисти за 164 милиона паунда. Мърсисайдци се подсилиха с вратаря Алисон,халфовете Наби Кейта и Фабиньо, както и универсалния нападател Джердан Шакири. През миналия сезон \"Ливърпул\" беше прекалено зависим от титулярните си 11, но сега Клоп успя не само да вдигне качеството на състава, но и да увеличи ширината му. Досега ключов за отбора беше Мохамед Салах, така че за германския мениджър остава тежката задача да покаже, че може отново да извлече максимума от египтянина. Освен \"Ливърпул\" единственият от клубовете от Топ 6, които похарчиха над 100 милиона паунда за трансфери беше \"Челси\". Сините от Лондон привлякоха нови за 123.3 милиона паунда, но 72 от тях бяха похарчени за  вратаря Кепа Арисабалага от \"Атлетик\" (Билбао) . Другото голямо име, което пристигна на \"Стамфорд Бридж\" е Жоржиньо от \"Наполи\" срещу 51.3 милиона паунда. Основната промяна при сините обаче трябва да дойде от  мениджъра Маурицио Сари , който замени сънародника си Антонио Конте. Бившият треньор на \"Наполи\" успя да превърне неаполитанците в един от най-вълнуващите за гледане отбори и да окаже сериозна съпротива на хегемона \"Ювентус\" без да има състав пълен със звезди. \"Челси\" се раздели само с Тибо Куртоа, като поне засега звездата на отбора Еден Азар остава на \"Стамфорд Бридж\". През миналия сезон убедителните шампиони от 2016-17 бяха неузнаваемивъв втората си година при Конте, така че Сари трябва да покаже, че знае как да извлече максимума от опитния отбор, който има на разположение. \"Манчестър юнайтед\" завърши на второ място през миналия сезон, но сега влиза в позицията на един от аутсайдерите в голямата група от шест. При \"червените дяволи\" трансфери не липсваха, след като бяха взети Фред от \"Шахтьор\" за 53 милиона и Диого Далот от \"Порто\" (20 милиона). Въпреки това мениджърът Жозе Моуриньо няколко пъти изрази несъгласието си с трансферната политика. Португалецът направи късни опити да подсили защитата си с Хари Магуайър, Тоби Алдервейрелд и Диего Годин, но срещна отказ от клубовете им. В предсезонната подготовка Моуриньо използваше основно млади футболисти, след като звездите почиваха след световното първенство и очаквано \"Юнайтед\" не впечатли. \"Моят директор знае какво искам, като все още имаме няколко дни, за да видим какво ще стане. Останалите конкуренти са много силни и вече имат невероятни състави. Сезонът ще бъде труден за нас, ако не направим състава си по-добър\", каза Моуриньо в навечерието на сезона. С още по-ниска активност на пазара се отчете \"Тотнъм\". \"Шпорите\" станаха първият отбор в ерата на Висшата лига, който не купува нито един играч по време на лятната пауза. Въпреки това мениджърът Маурисио Почетино обяви, че е по-ключово да запази състава си. \"Тотнъм\" поднови договорите на Хари Кейн и Хюн Мин Сон, а съвсем скоро се очаква това да направят Деле Али и Кристиан Ериксен. През миналия сезон \"шпорите\" показаха впечатляваща игра срещу преките конкуренти, но битката на два фронта – Висшата лига и Шампионската лига, им дойде прекалено тежка. \"Основната промяна в \"Тотнъм\" е, че аз съм малко по-слаб през това лято. Потренирах доста, докато бях на почивка, защото реших, че ако някои от моите момчета са изморени след световното, ще трябва аз да вляза и да играя. Готов съм\", пошегува се Почетино на последната си пресконференция. Големият съперник от Северен Лондон \"Арсенал\" е поставен пред един от най-важните периоди в историята си. \"Артилеристите\" започват нова ера след Арсен Венгер, а освен това има и промени на високите нива в управлението, където  Стан Крьонке става едноличен собственик . Новият мениджър  Унай Емери  се зае сериозно с трансферите през лятото и в работата му се видя отчетлива тенденция – да подобри \"Арсенал\" в защита. \"Артилеристите\" се подсилиха с вратаря Бернд Лено, опитните защитници Щефан Лихтщайнер и Сократис Папастатопулос, както и дефанзивния халф Лукас Торейра, който направи голямо впечатление на световното първенство за Уругвай. \"Арсенал\" похарчи 71 милиона, като нито един от новите не струваше над 27 милиона. Баският специалист изрази увереност, че \"Арсенал\" има едно от най-силните нападения в света и вярва в добрите дни пред отбора. Пред \"артилеристите\" стои задачата да подобрят представянето си срещу преките съперници. Тимът остана на 12 точки от Топ 4 през миналия сезон, а сега основната цел е завръщане в Шампионската лига. Къде са останалите Извън шестте тима, които ще си оспорват титлата във Висшата лига много активни бяха от \"Евертън\" и \"Уест Хем\". На \"Гудисън парк\" купиха нови за 82 милиона паунда, като трима от тях дойдоха от \"Барселона\" – защитниците Джери Мина и Люка Дин, заедно с халфа Андре Гомеш (под наем). Освен това \"карамелите\" реализира втория си най-голям трансфер в историята с инвестираните 35 милиона в Ричарлисон. Всичко това добавено към средствата похарчени преди година, прави \"Евертън\" като фаворит сред останалите. \"Карамелите\" са считани и за отбор, който може да отправи предизвикателство към водещите шест. В \"Уест Хем\" подписаха с нов мениджър – Мануел Пелегрини, а чилиецът доведе със себе си девет футболисти на обща стойност 89 милиона паунда. Акцентът в трансферите на \"чуковете\" беше атаката, където бяха привлечени Андрий Ярмоленко, Фелипе Андерсон и Лукас Перес. Със свободен трансфер пък дойде Джак Уилшър, който се раздели с \"Арсенал\". Новаците във Висшата лига \"Фулъм\" и \"Уулвърхемптън\" също не пестиха средства на пазара, като привлякоха по осем нови. В българския ефир мачовете от Висшата лига ще се излъчват от \"Диема Спорт\" и \"Диема Спорт 2\".", "date": "2018.08.10", "title": "Шест отбора започват сезона във Висшата лига с амбиции за титлата"}
{"url": "https://www.dnevnik.bg/sviat/2018/08/10/3293699_zashto_surbiia_otnovo_zagovori_za_podialba_na_kosovo/", "text": "Подялба, размяна на територии, корекция на границите, \"разграничаване\" на сърби и албанци, нормализация и допускане в международните институции, но без признаване - откакто Косово обяви независимост през 2008 г., обсъжданите възможности за решаване на една от най-трайните кризи на Балканите не са били толкова много. Трескавото обсъждане на Косово започна още когато президентът Хашим Тачи реагира на подхвърлено от Белград изказване и обясни, че от началото на диалога в Брюксел през 2013 г. сръбската страна е предлагала това, но той е \"категорично против\". Алтернативите, които предложи, породиха спекулации, че всъщност може и да я е приел подялба, но просто я поднася с други думи. Междувременно за няколко дни политическият елит в Сърбия изреди всички досегашни варианти за връзките с Косово - винаги с аргумента, че нищо по-добро не е било предлагано. Защо започна този остър задочен диалог, възможна ли е подялбата и какво би означавала тя? Вариантите за отговор не са много - или Белград и Прищина обмислят това сериозно, или цялото говорене за нея е част от друг, по-голям план, или се готвят за преговори. Президентите на Косово и Сърбия, Хашим Тачи и Александър Вучич, би трябвало да преговарят в началото на септември в Брюксел, като част от формата, в който посредничи ЕС. Месец преди това, на 4 август, изтече крайният срок, в който прищина трябваше да изпълни големия си ангажимент, поет през 2013 г. - да позволи законово създаването на   (ЗСО е съкращението, използвано на сръбски). Целта на ЗСО бе сърбите в Косово, 10% от населението и живеещи предимно (но не само) в северната част на страната, да получат известна степен на автономия, поне в области като образование, здравеопазване и икономика. \n     Въпреки уверенията на Косово това така и не се случи, колкото и да настоява Тачи, че ангажиментът остава в сила. \"Днес изтекоха точно 1930 дни, откакто подписахме споразумението в Брюксел и единственото задължение на албанците - да формират общини, предимно (населени със) сърби, не е изпълнено,\" каза преди дни Вучич след среща с патриарх Ириней, предшествана от събрание на Съвета за национална сигурност. Междувременно в сръбски медии се появиха слухове, че в Косово ще има режисирани инциденти с участието на ръководените от НАТО сили KFOR. Изненадващо това бе опровергано не само от KFOR, но и от Белград, който влезе в конфликт със споделящата тези опасения  . Покрай този и други проблеми сръбското правителство започна да отправя непреки предложения към косовските си колеги, при това поне на няколко гласа. Външният министър Ивица Дачич първо каза за телевизия \"Пинк\",   няма по-добър вариант, а после се самоопроверга и настоя, че говори за \"разграничаване\" на сърбите от албанците в Косово. Вицепремиерът Расим Ляич го подкрепи, макар и да не навлезе в подробности коя от двете позиции споделя. За компромисно решение  , един от най-радикалните в позициите си за Косово. Терминът \"разграничаване\" всъщност бе обяснен и за пръв път предложен от самия Дачич, който наруши табуто за неделимостта на Косово като част от Сърбия  . По собствените му думи такъв сценарий включва финансови компенсации, автономия за всички общности, компактно населени със сърби (не само Митровица), компенсации за \"узурпираното\" от Косово сръбско имущество и специален статут за сръбски светини на косовска територия. \"Не крия, че съм за разграничаване,\"   ден по-късно - теза, която дори открито да е защитавал, изглежда до момента го е правил твърде уклончиво, затова думите му прозвучаха, сяка я приема за първи път. Все пак допреди година той внимаваше с конкретните предложения и говореше само за нуждата от \"вътрешен диалог\". За последната седмица косовският президент Хашим Тачи отхвърли няколко пъти всякакви сценарии за \"подялба\" или \"размяна\" на територии по етнически признак. Той обаче настоя, че факторът за нормализация с Белград е свързан с възможността за \"корекция\" на границите, съчетана с взаимното признаване. А това е \"подялба, но с други думи\", казват критиците му. Право им дава   Прешево, Буяновац и Медеджа, в непосредствена близост до североизточната граница на Косово и населени с етнически албанци, трябва да минат \"от другата страна\" на границата. Тачи не би могъл да използва тъкмо дума като \"подябла\" и по още една причина - терминът е по-удовлетворителен за Сърбия, която възприема Косово като своя провинция и която има предвид разделянето на земите ѝ между властта на Белград и хипотетично ( тъй като към момента е непризнато официално от нея) упраление на Прищина.. Вчера Тачи каза пред журналисти и че няма да има автономия в Северно Косово, въпреки се формирането на ЗСО предполага поне известна степен на самоуправление. Така и той, като управляващите в Белград, направи крачка назад след собствените си думи. Каквото и да говорят лидерите от двете страни на границата, както и да наричат използваните формулировки, всички те (отвъд формирането на ЗСО, което Косово така или иначе е длъжно да направи) се свеждат до един и същи тип решения. Става въпрос за промяна на границите и отношенията на сегашната територия на Косово така, че или компактните албански райони в Сърбия да станат част от Косово, или сръбските да имат специален статут, разделящ ги правно от останалата част на Косово (в краен случай да станат част от Сърбия), или и двете. Капсулиране на сърбите и на албанците в Косово в ясно (а това значи и правно) разграничени общности, от която и страна на границата да се намират. А това не е нищо различно от нови разделителни линии по етнически признак, обявиха над 30 неправителствени организации от Косово и Сърбия. В отворено писмо те поискаха от ЕС да се обяви против подялба и размяна на територии и последваща \"верижна реакция\" в други балкански страни, която може да доведе до нови искания за \"корекции на границите\" в стила на етнически чистите държави от 19 в. Това е \"опасно послание за гражданите на Сърбия и Косово, както и за целия регион... има реална възможност да се легитимира опасната пропаганда на етническо владение на територии - принцип, довел региона до кървави конфликти.\" Към момента на публикуване на този материал ЕС не е коментирал публично нито писмото, нито коментарите на лидерите в Сърбия и Косово. \"Поне за Сърбия подялбата винаги е била желаната крайна фаза на играта,\" пише Мая Живанович в анализ за \"Болкан инсайт\". \"Но рисковете са огромни,\" предупреждава Гезим Висока от Градския университет в Дъблин, цитиран в същия материал. Според него за Белград това е единственият начин да измие срама от загубата, но това средство може и да разпали етническо напрежение и конфликтите във време на \"възраждане на националистическия популизъм в района\", а това би облагодетелствало Русия и други сили, които не са част от Запада. Анализаторът Душан Янич, цитиран от агенция \"Бета\",   възможността действително да се стигне до подялба, но това е само версия на \"разграничаването\". Според колумниста   от идеята за подялба, която би създала негативен прецедент (но е и нереалистична), най-много би спечелила Русия - заради кримския въпрос. Експерти в Сърбия и Косово са скептични доколко подобна стъпка изобщо би имала смисъл, тъй като не би решила същинските проблеми. Например по вътрешнополитически причини може и да не доведе до взаимно признаване; ще доведе до мащабна размяна на население; ще предизвика десетки правни въпроси; и ако се съди по случаи като този между Косово и Черна гора, спор с несравнимо по-малък обществен отзвук от този между Белград и Прищина, демаркацията на границите може да се окаже толкова политически заредена, че да се отложи с години. На теория Западът отхвърля идеята именно заради рисковете, които носи - заради албанците в Македония (малцинство и в Черна гора) или сърбите в Босна и Херцеговина (макар в Македония най-голямата албанска партия ДУИ, коалиционен партньор във властта, да се обяви твърдо против този сценарий). Впрочем Дачич сам повдигна темата за риска,  , че и босненската Република Сръбска е трябвало да обяви независимост, след като го направи Косово през 2008 г. Той обясни, че с предлаганите решения за Косово не е отворил кутията на Пандора; позова се и на убития сръбски премиер  , говорил за \"подялба, ако няма друго решение\". Направи го два месеца преди изборите в Босна и Херцеговина, в които косовският въпрос може допълнително да усили националистическите настроения сред босненските сърби. \"Директна атака срещу Дейтънските споразумения,\"  , изследващ Балканите, Ясмин Муянович. \"Къде са САЩ? ЕС?\" Съединените щати реагираха - Държавният департамент призова за спиране на \"негативната реторика\" и да бъдат \"гъвкави\" с послание, разпространено от радио \"Гласът на Америка\". Представителят на институцията обаче не коментира подялбата (решението можело да дойде само от преговарящите). Преди броени седмици посланикът на САЩ в Прищина Грег Делауи, попитан в интервю за косовската телевизия KTV миналия месец дали изключва подялбата, стана първият пратеник на страната от 2008 г. насетне, избегнал прекия отговор. Косовски журналисти забелязаха това и той побърза да заклейми думите им като \"фалшиви новини\", но в публикувания от него текст на интервюто се вижда, че наблюдението им отговаря на действителността. Според   едва ли става дума за сериозни намерения: тази реторика цели само \"заостряне на преговорните позиции преди болезнени отстъпки с приближаване на подписването на окончателното споразумение на Белград и Прищина за нормализация на отношенията\". Говоренето за подялба обаче може да е и сигнал, че липсва истинска готовност за компромис, каквато досега не са показвали нито Белград, нито Прищина. \"Сърбите вероятно знаят, че са изгубили Косово, но въпросът дали са готови да го признаят явно на референдум. Това би било поражение за косовската политика на Вучич, на основата на която досега е трупал точки,\" продължава материалът. Дали всичко това е израз на сериозни позиции или част от преговорна тактика, е по-маловажният въпрос, след като референдумът в Сърбия  , каквато и да е тя. Възможност за допитване, но в Косово, днес спомена и Тачи. С изострения тон, който периодично се долавя още от времето около българското европредседателство и срещата на ЕС и Западните Балкани в София на 17 май, Вучич и Тачи най-малкото подготвят почвата в сръбското и косовското общество за неудобната истина: време е да се вземе решение. След като обсъди тази истина с европейските си партньори в месеците на председателството,   - дни след преговорите в Брюксел - и с президентите Владимир Путин, Доналд Тръмп и Си Цзинпин.", "date": "2018.08.10", "title": "Защо Сърбия заговори за подялба на Косово"}
{"url": "https://www.dnevnik.bg/sport/2018/08/10/3294327_grigor_dimitrov_sreshta_andersun_v_tursene_na_purvi/", "text": "Григор Димитров се изправя срещу финалиста от \"Уимбълдън\" Кевин Андерсън в битка за място в полуфиналите на турнира от сериите \"Мастърс\" в Торонто. Двамата ще излязат на централния корт в 19.30 часа българско време, а двубоят ще бъде предаван пряко по \"Макс спорт 1\". Димитров ще опита да се класира за първия си полуфинал от четири месеца насам. За последно той беше част от финалната четворка на мастърса в Монте Карло в средата на април. Тогава беше и последният път, когато записа три поредни победи в една надпревара. Българският тенисист стигна до четвъртфиналите в Канада след две инфарктни победи след тайбрек в третия сет. Във втори кръг световният №5 обърна Фернандо Вердаско след 4:6, 6:2, 7:6 (5), а вчера пречупи Франсис Тиафо със 7:6 (1), 3:6, 7:6 (4). \"Определено не играя най-добрия си тенис, но намирам начин да се справям. Мисля, че се подобрявам. С всеки мач трупам увереност, ставам по-стабилен на корта и всичко се нарежда на мястото си\", заяви Димитров след победата над Тиафо. Андерсън достигна до четвъртфиналите в Торонто след два мача с квалификанти. В първия си двубой той победи руснака Евгений Донской с 4:6, 6:2, 7:6 (0), след което надигра Иля Ивашка от Беларус със 7:5, 6:3. Димитров и Андерсън ще се срещнат за осми път. 27-годишният българин има категорично предимство в мачовете с 32-годишния африканец, като е спечелил шест от тях. По традиция обаче двубоите им са много оспорвани и драматични. Последната среща между двамата беше през есента на 2016 г., когато шампионът от финалите на АТП спечели със 7:6 (3), 5:7, 6:2 на четвъртфиналите в Стокхолм. Единственият успех на Андерсън е от 2012 г. - 2:6, 7:6 (5), 7:6 (3) в Сан Хосе. Южноафриканецът обаче е един от тенисистите в най-добра форма през последната година. Той игра финал в два от последните три турнира от Големия шлем - US Open и \"Уимбълдън\", a от началото на сезона има 31 победи в 42 мача. Димитров междувременно се оттегли от надпреварата на двойки в Торонто, след като сложи край на серията си от пет поредни турнира без достигане до четвъртфиналите. Българинът и белгийският му партньор Давид Гофен трябваше да играят с поставените под №1 Оливер Марах и Мате Павич, които продължават без игра към финалната осмица.", "date": "2018.08.10", "title": "Григор Димитров среща Андерсън в търсене на първи полуфинал от четири месеца"}
{"url": "https://www.dnevnik.bg/na_put/2018/08/10/3294209_stachkata_v_raiuner_shte_spre_chetiri_poleta_ot_i_za/", "text": "Стачката на пилотите на  \"Райънер\"  (Ryanair) ще засегне полети между София и Берлин и Брюксел, съобщиха от пресцентъра на летището. Авиокомпанията отменя следните полети от и до летище София: - FR1148, пристигащ от Шьонефелд, Берлин в 19:10 ч. и FR1149, излитащ от София в 19:35 ч. - FR6352, пристигащ от Шарлероа, Брюксел в 20:45 ч. и FR6351, излитащ от София в 21:10 ч. Днес стачкуват пилотите от Холандия, Ирландия, Германия, Швеция и Белгия. 250 полета от и за Германия са анулирани, 146 са отменени в останалите държави. Според представител на  \"Райънер\" , цитиран от \"Франс прес\" и БТА, 85% от предвидените около 2400 полета трябва да бъдат осигурени. Миналата година  \"Райънер\"  заяви, че признава синдикатите, но досега не е постигнал споразумения за колективни трудови договори с персонала си в Европа. Пилотите настояват за по-високи заплати и по-добри условия на труд. Служителите от Холандия, Германия, Швеция и Белгия взеха решение да стачкуват в подкрепа на ирландските си колеги, които започнаха протестни действия още през юли. Те настояват за по-добри условия на труд. Продължаването на стачката беше подкрепено, след като миналата седмица \"Райънер\" реши да накаже протестиращите, намалявайки полетите си от Дъблин през зимата на 2018 г. Ръководството планира да прехвърли самолетите си в Полша, което може да доведе до съкращаването на 300 служители - 100 пилоти и 200 души кабинен персонал. Проблемите в авикомпанията излязоха наяве след усложненията с планирането на отпуските на пилотите през септември 2017 г., довели до тежък трудов конфликт и отмяна на общо 20 000 полета през следващите месеци. Кризата принуди \"Райънер\" да преобърне на 180 градуса позициите си и да започне преговори със синдикатите в няколко страни, след като дотогава отказваше да признае профсъюзите. Заради кризата генералният директор на групата Майкъл О'Лиъри се отказа от бонус за 2018 година, който можеше да достигне 1 милион евро поради добрите резултати на компанията.", "date": "2018.08.10", "title": "Стачката в \"Райънер\" ще спре четири полета от и за летище София"}
{"url": "https://www.dnevnik.bg/sport/2018/08/10/3294356_el_maestro_ako_biahme_11_sreshtu_11_shtiahme_da/", "text": "Старши треньорът на ЦСКА Нестор Ел Маестро остана много разочарован от  загубата срещу \"Копенхаген\" (1:2) . По думите му българският отбор не е заслужавал да загуби, но е било много тежко да играе с човек по-малко срещу силен и добре организиран съперник като датчаните. ЦСКА започна много силно мача и поведе с гол в 16-ата минута. Всичко се развиваше добре за червените до 41-ата минута, когато Божидар Чорбаджийски получи директен червен картон. През второто полувреме домакините се прибраха в опит да удържат аванса си, но допуснаха обрат. \"Разочарован съм заради моите играчи. Те дадоха всичко от себе си. Не заслужавахме да загубим. Започнахме както обикновено, бяхме много агресивни. Имахме страхотни първи 20 минути. След това се видя, че срещу нас е един много силен съперник. Когато играеш с човек по-малко, винаги е тежко. Сигурен съм, че ако бяхме 11 срещу 11, щяхме да спечелим\". каза Ел Маестро пред БНТ. Според сръбския треньор червеният картон на Чорбаджийски и дузпата за победния гол на \"Копенхаген\" са били \"доста леки\". \"Видях двете ситуации. Не обичам теориите на конспирациите. Просто имахме лош късмет. Съдията явно е видял нещо, което го е накарало да вземе тези решения. Откакто съм в ЦСКА\" Божидар е един от най-добрите ни футболисти. Ако съдията беше дал нарушение без картон, никой нямаше да забележи.\" Ел Маестро призна, че шансовете на ЦСКА да продължи вече са малки. \"Винаги е трудно на реванша, когато си загубил първия мач у дома с 1:2. Ще бъде тежко. Преди мача казах, че шансовете са 50:50, но сега е малко по-различно. Бил съм в Копенхаген и знам какво ни очаква. Трудно е да вкараш два гола там\", каза още той.", "date": "2018.08.10", "title": "Ел Маестро: Ако бяхме 11 срещу 11, щяхме да спечелим"}
{"url": "https://www.dnevnik.bg/sviat/2018/08/10/3294357_nova_zelandiia_shte_zabrani_nailonovite_torbichki_za/", "text": "Нова Зеландия обяви, че догодина ще въведе постепенна забрана за найлоновите торбички за еднократна употреба, съобщава БТА. Премиерът на страната Джасинда Ардърн припомни, че стотици милиони торбички се използват всяка година и това нанася катастрофалните последици за околната среда и най-вече върху морските видове. \"Трябва да бъдем много по-находчиви в справянето с боклуците и това е едно добро начало\", добави тя.", "date": "2018.08.10", "title": "Нова Зеландия ще забрани найлоновите торбички за еднократна употреба"}
{"url": "https://www.dnevnik.bg/sport/2018/08/10/3294360_nadal_nadigra_vduhnoveniia_vavrinka_sharapova_dopusna/", "text": "На мастърса в Торонто Стан Вавринка изигра най-добрия си мач от доста време, но това не беше достатъчно, за да спечели срещу Рафаел Надал. Испанецът се наложи със 7:5, 7:6 (4) в двубоя, продължил над 2 часа. Първият сет вървеше без пробиви, въпреки че и двамата имаха възможности. Най-близо до целта беше Вавринка, който поведе с 40:0 при 4:4 и сервис на съперника си. Надал обаче се вдигна и съумя да се защити. В последния възможен момент преди тайбрека водачът в световната ранглиста проби и спечели сета. Във втория Надал проби рано и взе преднина, но тогава отново  се появиха колебания в сервиса му, както и в мача с Беноа Пер . Швейцарецът улови мига и с два пробива направи обрат, за да поведе с 4:2. Той сервираше за изравняване при 5:4, но съперникът му спечели и сетът продължи. Два минипробива в тайбрека се оказаха решаващи в полза на испанеца. Следващият съперник на испанеца ще е Марин Чилич, който победи с 6:3, 6:2 Диего Шварцман от Аржентина. Мария Шарапова допусна тежка загуба в осминафиналите на турнира в Монреал. Тя отстъпи с 3:6, 2:6 срещу Каролин Гарсия. Шестата в света изигра силен мач, като направи значително по-малко грешки. Французойката допусна десет непредизвикани грешки спрямо 23 на съперничката ѝ. Шарапова започна мача силно с пробив и поведе с 2:0. От този момент Гарсия влезе в силна серия и до края на мача спечели 12 от оставащите 15 гейма. Това беше втората поредна победа за французойката срещу Шарапова.", "date": "2018.08.10", "title": "Надал надигра вдъхновения Вавринка, Шарапова допусна разгром (видео)"}
{"url": "https://www.dnevnik.bg/skorost/2018/08/10/3294363_shofyorite_shte_budat_proveriavani_za_orujiia_i/", "text": "Служители от служба \"Контрол на обществените средства\" (КОС) се включват в контрола по пътищата. Те ще проверяват шофьорите за оръжия и боеприпаси. Това обяви началникът на сектор \"Пътен контрол\" към Главна дирекция \"Национална полиция\" Росен Рапчев, съобщава \"Фокус\". Той даде брифинг за мерките, които се предприемат във връзка със засиления трафик през летните месеци. В следващите седмици през българските пътища се очаква да преминат много гастербайтери, които се прибират в Турция. \"След като бъдат спрени автомобилите, освен всички традиционни проверки и тестове за алкохол или наркотици, ще се извършва проверка и от служителите на КОС за наличие на оръжия или боеприпаси и документите, които трябва да имат за тях. Смятам, че тези операции ще имат много сериозен превантивен ефект, за да могат гражданите да се движат нормално\", добави Рапчев. Той не уточни до кога ще продължи тази практика, но се очаква до края на август да има засилени проверки за оръжия. По думите му полицейските екипи вече са оборудвани с камери с много висока разделителна способност, която ще им предава сигнали за водачи, които се движат агресивно, на близка дистанция или използват лентата за принудително спиране на автомагистралите. За първи път в операцията се включва и хеликоптер на гранична полиция. Вертолетът ще кръжи около пътищата към морето. Ще има и скрити полицаи, които ще са в цивилни коли. Те няма да спират, а само ще подават информация на колегите си за нарушители.", "date": "2018.08.10", "title": "Шофьорите ще бъдат проверявани и за оръжия и боеприпаси"}
{"url": "https://www.dnevnik.bg/sviat/2018/08/10/3294364_roditelite_na_melaniia_trump_stanaha_grajdani_na_sasht/", "text": "Родителите на първата дама на САЩ Мелания Тръмп положиха клетва като граждани на САЩ, предадоха световните агенции. Адвокат на Виктор и Амалия Кнавс съобщи, че словенската двойка е получила гражданството си вчера в Ню Йорк. Виктор Кнавс е на 74 години, две години по-възрастен от Доналд Тръмп. Амалия е на 73. 48-годишната Мелания Тръмп, по баща Кнавс, е родена в град Ново Место в Словения. Баща й е бил продавач на коли, а майка й е работела в текстилен цех. Мелания Тръмп живее в Ню Йорк от 1996 г. Омъжва се за Доналд Тръмп през 2005 г., а през 2006 г. става гражданка на САЩ, отбелязва БТА. \"Политико\" отбелязва, че пътят, по който двойката е получила гражданство, остава неясен. Семейният адвокат е отказал да коментира процеса, но заявил през февруари, че те са станали постоянни жители и са били в процес на натурализация. По думите на адвоката, цитиран от \"Гардиън\", двойката е кандидатствала сама за гражданство и не е получила никакво специално отношение. Той потвърди, че първата дама е спонсорирала зелените им карти. По-рано президентът Доналд Тръмп предложи да се сложи край на т.нар. \"верижна миграция\", която позволява на роднините на имигранти да дойдат в страната. Освен мерки срещу нелегалната миграция, президентът предложи и рязко ограничаване на законната имиграция.", "date": "2018.08.10", "title": "Родителите на Мелания Тръмп станаха граждани на САЩ"}
{"url": "https://www.dnevnik.bg/evropa/2018/08/10/3294366_krai_na_opasnite_poslaniia_pravi_li_ispaniia_zavoi_v/", "text": "Както в много други направления, испанското правителство се поправи и в миграционната си политика, пише в. \"Мундо\". На фона на очевидния факт, че това е много сложно предизвикателство, което не допуска опростенчески подход, нито популистко добродушие, Мадрид вече прилага доста по-рестриктивни мерки към приемането на мигранти, отбелязва испанският ежедневник в редакционна статия. Тези 87 души, които бяха спасени от неправителствена организация край бреговете на Либия и акостираха вчера в испанския град Алхесирас, няма да се радват на същите облаги, каквито  получиха мигрантите от кораба \"Акуариус\"  и други плавателни съдове, които пристигнаха в страната през последните седмици. Напротив - ще бъдат третирани по същия начин като всеки човек, който стъпи по нередовен начин в Испания. Меденият месец с неправителствените организации, с който премиерът Педро Санчес започна мандата си, изглежда, приключи. И реализмът надделява - как би могло да бъде иначе, пише десноцентристкият вестник. Испанското правителство се принуди да направи крачка назад, след като дори еврокомисарят по миграцията Димитрис Аврамопулос каза в неотдавнашно изявление, че не може \"да се продължава така\". Едно са солидарността и задължителното оказване на помощ, а съвсем друго е  опасното послание, което отправя Испания , че там могат да отидат всички имигранти, които желаят да го сторят, и че страната разполага с необходимите средства и пари да се грижи за тях, добавя \"Мундо\". Последното се видя ясно в демагогията и използването с пропагандни цели на случая с \"Акуариус\". Защото в това медийно събитие участва огромна армия от доброволци, длъжностни лица, медицински и полицейски служители и дори министри, сякаш Испания има средства в изобилие. Същевременно обаче стотици мигранти пристигат на бреговете на Андалусия, където има недостиг на всичко и ситуацията излиза от контрол. \"Мундо\" призовава неправителствените организации да спрат да действат по начин, който помага на мафиотските организации, извършващи трафик на хора - ненавистен бизнес, в който вече има повече пари, отколкото в наркотиците. Само ако всички заинтересовани страни проявят отговорност, може да се намери решение на миграционното предизвикателство по подреден начин, който да не налива вода в мелницата на ксенофобския популизъм в Европа, пише в заключение испанският ежедневник./БТА", "date": "2018.08.10", "title": "Край на опасните послания: прави ли Испания завой в миграционната си политика"}
{"url": "https://www.dnevnik.bg/bulgaria/2018/08/10/3294368_chrez_promenite_za_socialnoto_osiguriavane_e_tursen/", "text": "Чрез промените в Кодекса за социално осигуряване, изработени със съгласието на дружествата, работодателите, синдикатите и експертите, е търсен компромис между интересите на всички участници. Това каза социалният министър Бисер Петков в ефира на Би Ти Ви.  Новите изменения  бяха представени в четвъртък. Първите пенсионери, които ще имат право на втора пенсия, ще се появят в края на 2021 година, това ще са жените, родени през 1960 година. Във втория стълб се осигуряват всички работещи в масовата трета категория, родени след 1959 година. През 2024 година пенсионерите с втора пенсия ще станат повече с придобиването на правото на втора пенсия и за мъжете. По думите му пенсионноосигурителните дружества ще гарантират на хората, че вторите пенсии ще бъдат изчислявани на реално внесени осигуровки. При пенсиониране ще се подписва пенсионен договор с фонда, като в договора ще има записан гарантиран размер на допълнителната пожизнената пенсия за старост, като той ще бъде изчислен на базата на сумата на брутния размер на преведените от Националната агенция за приходите осигурителни вноски за осигурения човек. Промените засягат и децата сираци, които са около 30 хил. Преди две седмици правителството регламентира нова месечна помощ за тях, която ще се плаща от държавния бюджет и ще е за децата, които нямат право на наследствена пенсия. \"Сумата ще се определя със закона за бюджета. Около 2000 деца допълнително ще получат подкрепа\", добави социалният министър. По повод  исканията  на родителите на деца с увреждания министър Петков съобщи, че министерството прави всичко възможно т е да бъдат удовлетворени . До края на годината ще бъде подготвен профил на всички хора в тази група. \"Приемането на Закона за личната помощ зависи от волята на народните представители\", каза още Бисер Петков.", "date": "2018.08.10", "title": "Вторите пенсии ще бъдат изчислявани на реално внесени осигуровки, обяви Бисер Петков"}
{"url": "https://www.dnevnik.bg/evropa/2018/08/10/3294369_boris_djonsun_moje_da_bude_nakazan_zaradi_sravnenieto/", "text": "Британските консерватори ще предприемат вътрешнопартийна проверка дали с изказването си за мюсюлманките с бурки бившият министър на външните работи Борис Джонсън е нарушил етичния кодекс на торите, заяви източник от партията, цитиран от \"Ройтерс\". По думите му са получени редица оплаквания и затова случаят ще бъде разгледан от независима комисия. Говорител на партията отказа да потвърди дали наистина има такава проверка. \"Процедурите, свързани с етичния кодекс, са строго поверителни\", каза той. По-рано през седмицата Джонсън написа във в. \"Дейли телеграф\", че Дания е сгрешила,  като е въвела забрана за бурките , но добави, че това облекло е потисническо, смехотворно и в него жените изглеждат  като пощенски кутии или банкови обирджии . Това предизвика възмущение както сред политици, така и сред организации на мюсюлманите във Великобритания. В интернет страницата на Консервативната партия пише, че вариантите след приключване на проверки за етичния кодекс включват замразяване на членството в партията и изключване от нея, отбелязва \"Ройтерс\"./БТА", "date": "2018.08.10", "title": "Борис Джонсън може да бъде наказан заради сравнението на жените с бурки с пощенски кутии"}
{"url": "https://www.dnevnik.bg/evropa/2018/08/10/3294371_rumunci_ot_chujbina_se_subirat_v_bukuresht_na_protest/", "text": "Към западните румънски граници се е устремила лавина от автомобили с британски, испански, италиански и германски номера. Румънците в цяла Европа вече от седмици се уговарят в социалните мрежи да заминат през лятната си отпуска за Букурещ, където на 10 август да демонстрират пред правителствената резиденция в подкрепа на правовата държава. Такъв протест на хора, събрали се от чужбина, досега не е имало в ЕС. Близо 4 милиона румънци живеят, работят или следват в различни европейски страни – това са 20% от населението на страната. Те следят какво става в Румъния по румънски телевизионни канали, но най-вече чрез социалните мрежи. В мрежата, включително и във \"Фейсбук\" профила на \"Дойче веле\", те критично коментират постоянните опити на така наречената социаллиберална коалиция и на всемогъщия кукловод  Ливиу Драгня , лидер на социалдемократите, да поставят под контрол правосъдието и да изкорубят правовата държава. Те периодически организират и митинги в редица големи европейски градове, за да покажат на румънците у дома, че споделят негодуванието им. \"Досега ни игнорираха, а сега вече ни и ругаят\" Сега обаче много от тях са решили да демонстрират на място. Защото искат да бъдат съпричастни към делата на едно общество, което – според данните на румънската статистическа служба – ежегодно финансират с над 3 милиарда евро. Само през последните десет години румънците от чужбина (главно живеещите в държави от ЕС) са превели в страната над 40 милиарда евро.  Болногледачи  и лекари, IT специалисти и строителни работници, шофьори на тирове и сезонни работници в селското стопанство – всички те изпращат пари на семействата си в Румъния и по този начин подкрепят и румънската икономика. Без техните пари, изкарани с пот на челото, много семейства в Румъния щяха да живеят под границата на бедността. А потреблението, което е двигателят на румънската икономика, щеше направо да се срине. Мнозина от румънците, живеещи в чужбина, смятат, че най-малкото това им дава правото активно да се намесят в политическите дела на страната. През последните седмици тяхното негодувание особено нарасна, след като политици от управляващата Социалдемократическа партия и техни привърженици многократно отправиха груби нападки срещу румънците в чужбина. Проправителствените телевизионни канали всекидневно ги обругават като \"просяци, крадци и проститутки\", като манипулирана от Брюксел, \"лумпенизирана диаспора\", на която Сорос плаща, за да дестабилизира страната. \"Управниците в Букурещ досега просто ни игнорираха, а сега започнаха и да ни ругаят\", възмущава се Дана Херинг, която работи като медицинска сестра в Швеция. Разван Стефанеску, който си изкарва хляба като тираджия също в Швеция, дава воля на огорчението си по един особено оригинален начин. За своя автомобил той напълно законно си е взел шведска регистрационна табела, на която е изписан един грубиянски лозунг на футболните хулигани срещу управляващите социалдемократи. Под някакъв измислен предлог полицията го арестува още при влизането му в страната, но после беше принудена да го освободи под натиска на силната вътрешна и международна критика. Силата на диаспората Главното послание на протестиращите гласи: Между румънците в страната и в чужбина не бива да се прави никаква разлика. Това подчертава Кристиян Прешура в интервю за \"Дойче веле\". Той се занимава с научна работа в Холандия и категорично отхвърля твърденията, че някой плащал на \"диаспората\", за да протестира в Букурещ. \"Никой не ни осигурява безплатен транспорт\", казва той, намеквайки за практиката на управляващата партия да събира свои привърженици за митинги в столицата. \"Сами си купуваме самолетните билети и си планираме отпуските така, че да бъдем в Букурещ на уречения ден\", обяснява с усмивка той. Габриела Миреску от Цюрих е убедена, че с клеветите по адрес на румънците в чужбина правителството ясно демонстрира колко го е страх от силата на диаспората. \"В чужбина румънците виждат как функционира една демокрация. Сега искат това да стане възможно и в тяхната страна.\" Към протеста на румънците от чужбина възнамеряват да се присъединят и много румънци, живеещи в страната. Големият въпрос е дали демонстрацията наистина ще протече \"напълно спокойно\". В мрежата вече циркулират призиви към гражданско неподчинение. Полицията и жандармерията оповестиха, че ще пресичат всякакви опити за провокации. В Букурещ август си остава нажежен и политически.", "date": "2018.08.10", "title": "Румънци от чужбина се събират в Букурещ на протест срещу произвола на властта"}
{"url": "https://www.dnevnik.bg/sviat/2018/08/10/3294392_braziliia_dostigna_nov_rekord_po_broia_na_ubiistvata/", "text": "Рекордните 63 880 души са били убити в Бразилия миналата година, което я прави най-смъртоносната година в историята на страната, се казва в доклад, цитиран от \"Асошиейтед прес\". Най-голямата държава в Латинска Америка е световният лидер по брой убийства. Бразилският форум за обществена сигурност, независима организация, която следи националните статистики, свързани с престъпността, и която е автор на доклада, каза, че организираната престъпност е една от причините за това. Тя обаче добави, че съпътстваните с все по-голямо насилие полицейски операции също изиграват важна роля. Тези операции се извършват срещу наркобандите, контролиращи много от  бразилските фавели . Средно по 14 души на ден биват убити от полицейски служители, което е с 20 процента ръст спрямо миналата година. Над 1000  жени са убити  в престъпления от омраза срещу техния пол, посочва докладът./ БТА", "date": "2018.08.10", "title": "Бразилия достигна нов рекорд по броя на убийствата"}
{"url": "https://www.dnevnik.bg/biznes/2018/08/10/3294417_do_23_avgust_se_priemat_oferti_na_kandidati_da/", "text": "Обявена е  обществена поръчка  за избор на изпълнител за модернизиране на три софийски железопътни гари, съобщиха от министерството на транспорта. Възложител на поръчката е НК \"Железопътна инфраструктура\", а крайният срок за подаване на оферти е 23 август 2018 г. Предвидено е строителните дейности за гарите да започнат в началото на следващата година, като се очаква да приключат през 2020 г. Общата стойност на проекта е 7.4 млн. лева, от които безвъзмездната финансова помощ е в размер на 6.3 млн. лева. Предвижда се пълно обновяване на приемните здания и прилежащите перони, подобряване на конструктивното състояние на сградите, изграждане на системи за енергийна ефективност, внедряване на съвременни информационни и оповестителни системи, облагородяване и озеленяване на околните пространства. Ще бъде реставриран граденият в чакалнята на Подуене павилион, за да се запази автентичният вид на гарата. Подуяне, Искър и Казичене са част от жп линията София – Пловдив, която е най-натоварената линия в България. За миналата година по направлението са пътували над 1.4 милиона пътници, съобщават от министерството на транспорта.", "date": "2018.08.10", "title": "До 23 август се приемат оферти на кандидати да ремонтират три софийски гари"}
{"url": "https://www.dnevnik.bg/photos/2018/08/10/3294377_snimka_na_denia_luvski_den/", "text": "На 10 август царят на животните отбелязва своя празник, Световния ден на лъва.", "date": "2018.08.10", "title": "Снимка на деня: Лъвски ден"}
{"url": "https://www.dnevnik.bg/evropa/2018/08/09/3293799_bogatiiat_ljuksemburg_-_jertva_na_sobstveniia_si_uspeh/", "text": "Благодарение на високите заплати Люксембург привлича много трансгранични работници. Това обаче прави жилищата много скъпи, а пътищата - натоварени. Със силна икономика и най-високата средна годишна заплата сред страните от Организацията за икономическо сътрудничество и развитие (ОИСР) Люксембург привлича много чуждестранни работници, повечето от които французи. Високите цени на недвижимите имоти обаче принуждават близо половината наети във Великото херцогство да живеят извън неговите граници, което предизвиква натоварване на транспортната инфраструктура. За Анри Делесо този въпрос е до болка познат. Французинът, живеещ близо до границата, изминава за около 1 час и 15 минути 72-та километра, които делят дома му в Мец от бизнес квартала Кирхберг в столицата на Люксембург. \"Преди пет години ми стигаха 45 минути от врата до врата\", спомня си петдесет и няколко годишният мъж. \"Изправени сме пред своеобразна тромбоза на автомобилните и железопътни пътища\", оплаква се Делесо, който е и генерален секретар на Асоциацията на пътуващите с регионални влакове между Мец и Люксембург. \"(Регионалната жп) линия между Франция и Люксембург обслужва всеки ден 12 хил. пътници в едната и в другата посока\", обяснява той. \"В този сегмент има само един път, който се качва към Люксембург, и един, който слиза към Франция\", допълва французинът. В Люксембург са в ход строителни работи за 292 милиона евро за удвояване на пътищата между Бетембург, на юг, и френската граница, успокоява генералният директор на Люксембургските железници Марк Венглер. \"Инвестирахме огромни средства в подвижния състав и увеличихме значително броя на влаковете\", подчертава той пред \"Франс прес\". През март Люксембург обяви, че ще вложи допълнителни 110 милиона евро в железопътната линия до Франция. Удължаване на перони, укрепване на електрическото захранване, използване на влакове с по-голям капацитет - целта е броят на пътниците по регионалната жп линия да се увеличи два пъти и половина до 2030 година. Качество на живота Във Франция живеят 52% от 182 000-те трансгранични работници във Великото херцогство. Люксембургският Национален статистически институт очаква броят им да се увеличи с между 72 хил. и 132 хил. до 2035 година. \"Част от трансграничните работници биха искали да се установят в страната, само за да намалят времето си за пътуване\", обяснява Делесо. Но \"под наем и с покупка на собствено жилище със средна за Люксембург заплата е много трудно да останете в (страната)\", отбелязва той. Средната цена на домовете, която възлиза на 729 292 евро, е три пъти по-висока, отколкото от другата страна на границата, в Лотарингия, според данни от онлайн платформата за обяви за недвижими имоти AtHome.lu. \"Тук за 80 кв.м, с включени сметки, наемът е 2100 евро\", посочва Силви Дюмотие, която, след като пътува през границата 10 години, се е установила в Люксембург. \"Качеството на живота е несравнимо\", уверява обаче петдесетинагодишната жена. \"Тук не плащам имотен данък, нито поземлен данък, няма ги всички тези данъци, които съществуват във Франция и ви товарят здраво\", разказва тя. Средната годишна заплата в Люксембург възлиза на 50 453 евро според ОИСР, т.е. с 46% по-висока отколкото във Франция. \"След известен период благодарение на Люксембург успяхме да спестим добра сума и да имаме сравнително лесен живот\", спомня си Антоан Оберлендер. Компютърният специалист работил там повече от 15 години, преди да се върне във Франция. \"Ако бях останал в Люксембург, щях да взимам по 2500 евро бруто повече на месец\", изчислява Оберлендер, който е баща. Според него обаче \"Люксембург е капан\". \"Човек се вижда с много пари, но и принуден да работи в Люксембург, за да изплаща своя жилищен кредит, колата си, без да има избор да замине\", обяснява той. През 2016 година люксембургските работодатели са превели 10.6 милиарда евро на трансгранични работници, което прави от Великото херцогство третата по рода си дестинация в Европа според Евростат след Германия и Швейцария. /БТА", "date": "2018.08.10", "title": "Богатият Люксембург - жертва на собствения си успех"}
{"url": "https://www.dnevnik.bg/evropa/2018/08/10/3294379_povecheto_britanci_iskat_vtori_referendum_v_sluchai_na/", "text": "Ако разговорите с Брюксел за излизането на Великобритания от Европейския съюз  завършат без сделка , 50% от британците биха предпочели ново гласуване за Брекзит. Едва 25% биха оставили решението за бъдещето на страната в ръцете на депутатите. Това показа ново проучване на YouGov, проведено сред 10 хил. души, предаде \"Политико\". Дори и без провал на преговорите одобрението за втори референдум е силно, като 45% подкрепят идеята за обществен вот за резултата, 34% са \"против\", а 22% не са сигурни. Поддръжниците на втория референдум са предимно сред опозиционната Лейбъристка партия - 63% подкрепят идеята, а едва 18% са против. 77% от избирателите на лейбъристите биха гласували за оставане в ЕС. Според анкетата подкрепата за продължаване на членството в ЕС е 53%, а за излизане от съюза биха гласували 47%, като се изключат заявилите, че нямат мнение. На референдума през 2016 г. лагерът за излизане победи с 52 срещу 48 процента. Общо 73% са съгласни с твърдението, че обещанията, направени от кампанията за напускане, няма да бъдат спазени. Едва 13% не споделят това виждане.", "date": "2018.08.10", "title": "Повечето британци искат втори референдум в случай на Брекзит без сделка с ЕС"}
{"url": "https://www.dnevnik.bg/bulgaria/2018/08/10/3294393_kratki_novini_zaradi_tehnicheski_problem_turgovskiiat/", "text": "Търговският регистър е офлайн до понеделник  Поради дейности за отстраняване на технически проблем в Търговския регистър и регистъра на юридическите лица с нестопанска цел на 11 и 12 август - събота и неделя, няма да може да се подават онлайн документи, съобщиха от институцията, която моли за извинение за неудобството. Проверка на \"Дневник\" в 22 ч. в петък 1-0 август, показа, че сайтът на Търговския регистър е недостъпен. Гладната стачка в \"Български пощи\" е прекратена Ръководството на \"Български пощи\" ЕАД, синдикатът \"Защита\" и омбудсманът Мая Манолова са се разбрали гладната стачка на десетима служители в дружеството да бъде прекратена, съобщи държавната компания. Ръководството е обещало, че ще плаща ваучери и добавки за трудов стаж в договорените размери. Влаковете от метрото не спират на Централна гара заради забравен багаж Влаковете на метрото в София временно няма да спират на метростанция \"Централна гара\", съобщиха от пресцентъра на Столичната община. Причината е забравен багаж в района на спирката. Екипи на полицията вече отцепват района, като предстои багажът да бъде проверен от специалисти по взривовете. Полицията засече дрогиран шофьор на такси в Слънчев бряг  При полицейската акция в Бургаска област срещу водачи, неспазващи Закона за движение по пътищата, са констатирани 59 нарушения, съобщават от Министерство на вътрешните работи. Проверени са 239 моторни превозни средства и 287 души. Установени са три случая за шофиране след употреба на алкохол с концентрация до 1,2 промила и два случая - над 1,2 промила. Отнети са шофьорските книжки на петима водачи и са свалени регистрационните табели на три моторни превозни средства. Лекари извадиха близо половин килограм кокаин от тялото на арестант Във всяка от 28-те капсули в тялото на задържания е имало по 15 грама кокаин, съобщават от Специализираната прокуратура. Общият грамаж на наркотика е 420 гр. Кокаинът е бил с изключително високо качество. Медицинската интервенция е станала в русенска болница, след като мъжът е бил задържан при специализирана полицейска акция на 6 август в областите Русе и Варна. Още петима души са били арестувани за участие в престъпна група за разпространение и трафик на наркотици. Направени са тринадесет претърсвания и изземвания на различни адреси. Иззети са пари в размер около 20 хил. лв. и валута, електронни измервателни уреди-везни, както и около 700 гр. кокаин. Търговският регистър е недостъпен заради технически проблем Достъпът до информационната система на Търговския регистър и регистъра на юридическите лица с нестопанска цел е временно преустановен, съобщиха от Агенцията по вписванията. По първоначална информация проблемът технически и се очаква да бъде разрешен не по-рано от 18 ч. днес.", "date": "2018.08.10", "title": "Кратки новини: Търговският регистър е офлайн до понеделник"}
{"url": "https://www.dnevnik.bg/sviat/2018/08/10/3294406_rusiia_zaiavi_che_shte_prieme_novite_sankcii_kato/", "text": "Русия ще разглежда като \"обявяване на икономическа война\" евентуалното приемане на втора вълна от  американски санкции  и ще реагира с всички средства, с които разполага, предупреди днес руският премиер Дмитрий Медведев, цитиран от агенция \"Франс прес\". Вчера САЩ обявиха, че ще наложат на Русия нови икономически санкции във връзка с отравянето на бивш руски шпионин с нервнопаралитичния газ \"Новичок\" във Великобритания, и споменаха за възможна втора вълна от \"драконовски\" санкции в бъдеще. \"Ако последва нещо като забрана върху дейността на банки или върху използването на една или друга валута, това ще може да се нарече съвсем директно обявяване на икономическа война\", заяви Медведев, цитиран от агенция \"Интерфакс\".  Русия \"ще трябва да реагира на тази война - с икономически методи, с политически методи, а при нужда и с други методи. И нашите американски приятели трябва да разбират това\", подчерта руският премиер. Кремъл разкритикува вчера обявяването на първата вълна от американски санкции, които ще засегнат износа на някои технологични продукти, като \"неприемливи, недружелюбни и незаконни\", и обеща да отвърне. Евентуалната втора вълна, наречена драконовска\" от представител на САЩ, може да включи затваряне на американските летища за руски авиокомпании и дори преустановяване на дипломатическите отношения между двете страни. Руският в. \"Комерсант\" публикува в сряда текст, представен като проект за санкции от страна на САЩ, който предвижда по-специално разследване на предполагаемото лично богатство на президента Владимир Путин и забранява американски граждани да купуват облигации от руския суверенен дълг, припомня агенция \"Франс прес\"./ БТА", "date": "2018.08.10", "title": "Русия заяви, че ще приеме новите санкции като икономическа война"}
{"url": "https://www.dnevnik.bg/bulgaria/2018/08/10/3294403_prokuraturata_poiska_proverka_na_vsichki_svurzani_s/", "text": "Специализираната прокуратура е възложила на Националната агенция за приходите и Главна дирекця \"Национална полиция\" проверка на дружество \"Аркус - сигурност Бургас\" и свързаните с него физически и юридически лица, съобщи обвинението. Фирмата е съсобственост на зам.-председателя на общинския съвет в Бургас Бенчо Бенчев, а неин консултант е Димитър Желязков, известен с прякора Митьо Очите. И двамата бяха арестувани през уикенда в Истанбул. Проверката се възлага във връзка с разследване на специализираната прокуратура на организирана престъпна група за рекет, телесни повреди, разпространение на наркотици, се посочва в съобщението. По делото към наказателна отговорност са привлечени 10 души. При проведената на 2 август 2018 г. специализирана акция на територията на Бургаска област бяха претърсени над 30 различни адреса, включително и офиси на фирми и домове. В някои от тях бяха открити пари, оръжия, боеприпаси и черно счетоводство с бележки за суми, които трябва да се дадат на едно от обвиняемите лица – Д. Желязков, припомня прокуратурата.", "date": "2018.08.10", "title": "Прокуратурата поиска проверка на всички, свързани с \"Аркус\""}
{"url": "https://www.dnevnik.bg/sviat/2018/08/10/3294410_goreshtinite_dovedoha_do_rekordna_prodajba_na/", "text": "Горещата вълна в Германия донесе рекордни продажби на климатици, предаде ДПА. Германска промишлена асоциация съобщи, че през тази година са били продадени над 200 000 бройки в сравнение със средно 150-160 хил. през други години. Сдружение за търговия на дребно съобщи за нараснали продажби на мобилни климатици и вентилатори. По нейни данни през първата половина на годината са били продадени над 70 000 бройки.  \"Много хора решиха (да си купят) заради горещината и защото се опасяват, че ще има по-дълги периоди на затопляне през следващите години заради климатичните промени\", заяви журналистът Манфред Щал, който от 30 години отразява новини в този ресор./ БТА", "date": "2018.08.10", "title": "Горещините доведоха до рекордна продажба на климатици в Германия"}
{"url": "https://www.dnevnik.bg/bulgaria/2018/08/10/3294411_sled_15_avgust_shte_zapochnat_neotlojnite_putni/", "text": "След празника Успение Богородично на 15 август ще бъдат извършени най-неотложните обезопасителни дейности на пътя до Рилския манастир. Това каза пред \"Нова телевизия\" инж. Боян Илиев от Областно пътно управление – Кюстендил. Ремонтите ще включват обрушване на разхлабени скални късове и поставяне на укрепителни мрежи. След това ще се изготви технически проект, чрез който да започне трайното ремонтиране на този участък. \"По време на интензивния трафик, който се очаква около празника, ще бъдат осигурени дежурни екипи. Те ще вземат необходимите мерки, за да не се затруднява достъпа до манастира\", каза Илиев. Според кмета на Рила Георги Камзималски проблемът съществува от 2015 г. още с изграждането на пътя.", "date": "2018.08.10", "title": "След 15 август ще започнат неотложните пътни ремонти до Рилския манастир"}
{"url": "https://www.dnevnik.bg/photos/2018/08/09/3188980_fotogaleriia_pette_zemi_prevzeti_ot_turistite/", "text": "Жителите на немалко градове по света са готови на война с обсаждащите ги целогодишно туристи и има защо. Други успяват някак да живеят нормално докато едвам се разминават по улицата с хора с раници и фотоапарати, с които са готови да нахлуят и зад пердетата на къщите. Такова безкрайно търпение проявяват жителите на Чинкуе Тере (Cinque Terre). Под това общо име се обединени в един туристически бранд пет селца по крайбрежието недалеч от Пиза - Монтеросо, Вернаца, Корнилия, Манарола и Риомаджоре. В кадър е плажът на Монтеросо.", "date": "2018.08.10", "title": "Фотогалерия: Петте земи, превзети от туристите"}
{"url": "https://www.dnevnik.bg/sviat/2018/08/10/3294248_turskata_lira_ruhna_s_12_ecb_sledi_evropeiski_banki_s/", "text": "В деня, в който турският министър на финансите и държавното съкровище обеща да представи \"нов икономически модел\", националната валута се обезцени с 12% спрямо американския долар, а \"Файненшъл таймс\" съобщи, че Европейската централна банка следи няколко европейски банки с експозиция към турски клиенти. Събитията на капиталовите пазари са един от факторите, които тази сутрин повлякоха надолу с половин процентен пункт и курса на еврото до $1.1467. \"Еврото поевтинява, докато изглежда, че проблемите на Турция се разразстват към Европа. Технически погледнато, възможно е обезценяването да продължи чак до 1.14 долара за евро\", коментира Константинос Атис, ръководител на анализите в ADSS. Два източника на \"Файненшъл таймс\" твърдят, че от няколко месеца Европейската централна банка следи с тревога събитията в Турция, а от няколко дни проверява експозицията към турски клиенти на банки от Испания, Италия и Франция. Лирата днес стигна курс 6.2 за долар, след което се стабилизира около 5.92 за долар. Преди дни банка \"Голдман Сакс\" прогнозира, че при 7.1 за долар има вероятност да бъдат заличени валутните буфери на турските търговски банки. Централната банка разполага с не повече от 21 млрд. долара за интервенции в подкрепа на лирата. \"Файненшъл таймс\" посочва и кои са европейските банки с \"особено голяма експозиция\" - Banco Bilbao Vizcaya Argentaria SA, UniCredit SpA и BNP Paribas SA. Ситуацията още не е критична, но Единният надзорен механизъм следи за риск турски получатели на кредити да не са се застраховали срещу отслабването на лирата и да спрат да погасяват задълженията си в чужда валута. При това положение не е ясно какво ще предприемат централната банка и властите на Турция. Снощи президентът Реджеп Тайип Ердоган заяви на митинг, че те си имат техните долари, а ние си имаме нашия народ и Аллах\". Той мълча необичайно дълго през последните дни, най-вероятно заради опитите дипломатическа делегация да нормализира напрегнатите отношения със САЩ. Но в четвъртък вечерта делегацията се завърна в Анкара без съобщения за видим напредък или пробив. Финансовото министерство обяви също в четвъртък, че министърът и зет на президента Берат Албайрак ще представи в петък \"нов икономически модел\" с мерки, които да осигурят икономически растеж от 3-4% през 2019 г. и намаляване на инфлацията под 10%. По последни данни тя е около 16%. Дефицитът по текущата сметка ще бъде балансиран около 4% от БВП, а бюджетният дефицит ще бъде намален до 1.5% от БВП, допълват от министерството. \"Ще бъде търсено включването на чуждестранни инвеститори и задгранично финансиране специално за инфраструктурните проекти\", казват още от министерството на финансите. Няколко часа по-късно на борсите започна масово разпродаване на позиции в турска лира. \"Ако нищо не бъде направено [от централната банка], ще бъде платена по-висока цена от икономическия растеж, както и за излизане от инфлационната спирала на валутния курс. Основната причина да дерайлира обменният курс е, че и в страната, и в чужбина се изпари доверието към управлението на турската икономика\", казва Сейфекин Гюрсел, директор на Центъра за икономически и социални изследвания към университета \"Бахчешехир\"", "date": "2018.08.10", "title": "Турската лира рухна с 12%, ЕЦБ следи европейски банки с връзки с Турция"}
{"url": "https://www.dnevnik.bg/citat_na_deniia/2018/08/10/3294425_citat_na_denia_ne_se_pritesniavaite_imame_si_allah/", "text": "Това заяви турският президент Реджеп Тайип Ердоган пред симпатизанти в черноморската провинция Ризе в четвcртък вечерта. Той отхвърли притесненията за обезценяването на националната валута и ги определи като водене на кампании срещу страната. Малко по-късно на световните пазари започна масово разпродаване на турски лири, а обменният курс спрямо долара слезе на рекордно ниско равнище. В петък в пиков момент обезценяването достигна 12%, след което новият курс се стабилизира около 7-8% поскъпване на долара в сравнение с четвъртък. Ердоган неведнъж се е обявявал за противник на високите лихви, защото пречат на възгледа му, че икономиката трябва да бъде движена от евтини кредити. Инвеститорите смятат, че е пропуснат моментът централната банка да вдигне лихвите, за да охлади прегряващата турска икономика.", "date": "2018.08.10", "title": "Цитат на деня: Не се притеснявайте, имаме си Аллах"}
{"url": "https://www.dnevnik.bg/photos/2018/08/10/3294404_fotogaleriia_kakvo_e_da_imash_stotici_gradinski/", "text": "Гилбърт Расарт е китарист аматьор и бивш митнически агент. Той живее в белгийското село Авен и има колекция от стотици градински фигури. Първата от тях попада в градината му през 1999 г. по идея на дъщеря му. Расарт имал малко езеро в задната част на двора и дъщеря му казала, че има нужда от градински гном, след което му подарила първото джудже.", "date": "2018.08.10", "title": "Фотогалерия: Да имаш стотици джуджета в двора"}
{"url": "https://www.dnevnik.bg/biznes/2018/08/10/3294418_prez_juni_65_poveche_chujdi_turisti_sa_otsiadali_v/", "text": "През юни с 6.5% повече чужденци и 6.9% повече българи са отсядали в хотелите в сравнение с година по-рано, показват данните на Националния статистически институт (НСИ). През месеца общият брой на нощувките във всички места за настаняване е 4.064 млн., или с 4.5% повече в сравнение със същия месец на предходната година, като най-голямо увеличение на нощувките (с 9.5%) се наблюдава в местата за настаняване с 3 звезди. В хотелите с 4 и 5 звезди са били 66% от общия брой нощувки на чужди граждани и 31.8% - на българи. В местата за настаняване с 3 звезди са осъществени 24.9% от нощувките на чужди граждани и 30.2% на българи, докато в останалите места за настаняване (с 1 и 2 звезди) те са съответно 9.1 и 38%. Българските граждани, нощували в местата за настаняване през юни 2018 г., са 389.1 хил. и са реализирали средно по 2.5 нощувки. Чуждите граждани са 599.8 хил., като 67.2% от тях са нощували в хотели с 4 и 5 звезди и са реализирали средно по 5.2 нощувки.  Общата заетост на базите е 47.7%, като се увеличава с 2.5 процентни пункта в сравнение с юни 2017 г. Най-висока е заетостта на леглата в хотелите с 4 и 5 звезди - 62.9%, следват местата за настаняване с 3 звезди - 45.2%, и с 1 и 2 звезди - 26.8%.  Приходите от нощувки през юни 2018 г. достигат 200.3 млн. лв., или с 6.5% повече в сравнение с юни 2017 г. Регистрирано е увеличение на приходите както от български граждани - със 7.2%, така и от чужди граждани - с 6.4%.", "date": "2018.08.10", "title": "През юни 6.5% повече чужди туристи са отсядали в хотелите"}
{"url": "https://www.dnevnik.bg/razvlechenie/2018/08/10/3294412_holivud_reagira_ostro_sreshtu_noviia_oskar_za/", "text": "Създаването на нова категория за популярни филми на наградите \"Оскар\" разгневи Холивуд, съобщи \"Би Би Си\". В сряда притеснената от спадащия телевизионен рейтинг Американска филмова академия  обяви няколко промени, между които беше и връчването на новата награда.  Спорната категория ще даде зелена светлина за участие в тазгодишните награди на филми като \"Черната пантера\", \"Мисията невъзможна: Разпад\" и \"Mamma Mia! Отново заедно\". \"Днес почина филмовият бизнес\", написа в профила си в \"Туитър\" звездата от сериала \"Западното крило\" Роб Лоу. Според него в последните години киното в Америка е в лошо състояние и оцелява основно на базата на продължения. Той не беше единственият, който критикува новата категория. Актьорът и сценарист Анди Рихтер каза, че оскарите най-накрая ще дават статуетка за популярност, за да може планините от пари, които идват от приходите от бокс офиса, да не бъдат самотни повече. Трябва да се напомни обаче, че промените бяха направени по-скоро за зрителите, отколкото за актьорите. Телевизионната гледаемост на наградите тази година е спаднала с цели 39% спрямо наградите от 2014 г., показва проучване на \"Нилсън\". Филмови критици и известни фигури от Холивуд бързо посочиха очакваните недостатъци на новата категория. Журналистът Дейвид Симс изтъква, че последната година номинираните за \"Оскар\" \"Бягай\" и \"Дюнкерк\" са били филми с приходи над 100 млн. долара. \"Представете си, че те бяха в категорията \"Най-добър популярен филм\" и не бяха пропуснати във важните категории\", казва той. Други медии като \"Варайъти\" коментират, че в САЩ оскарите се излъчват от канала Ей Би Си, който е собственост на \"Дисни\" - едно от филмовите студиа, което ще бъде облагодетелствано от промените.", "date": "2018.08.10", "title": "Холивуд реагира остро срещу новия \"Оскар\" за популярни филми"}
{"url": "https://www.dnevnik.bg/biznes/2018/08/10/3294449_srednata_zaplata_raste_s_82_v_kraia_na_juni/", "text": "Средната брутна месечна работна заплата през юни е 1119 лв., като нарастването спрямо същия период на предходната година е с 8.2%, показват данните на националния статистически институт (НСИ). Увеличението спрямо първото тримесечие на тази година е с 4.5%. Най-голям ръст в периода април - юни спрямо началото на годината се отчита в селското стопанство - с 9.8%, строителството - с 8.2% и финансите и застраховането - с 6.7%. На годишна база ръстът в заплатите е воден от сектора на информационните технологии - с 15.5%, образованието - с 12.3%, и строителството - с 11.4%. Секторите с най-високи средни заплати са технологичният сектор - 2663 лева, финанси и застраховане - 1922 лева, енергетика - 1821 лева. Спрямо същия период на предходната година средната месечна работна заплата през второто тримесечие на 2018 г. в обществения сектор нараства с 9.6%, а в частния - със 7.6%. По предварителни данни на НСИ наетите по трудово и служебно правоотношение към края на юни нарастват с 42.6 хил., или с 1.8%, спрямо края на март 2018 г., като достигат 2.35 милиона. Спрямо края на първото тримесечие на 2018 г. най-голямо увеличение на наетите лица се наблюдава в икономическите дейности със сезонен характер: \"Хотелиерство и ресторантьорство\" - с 30.7%, и \"Селско, горско и рибно стопанство\" - със 7.9%, както и в \"Строителство\" - с 3.7%. Най-голямо намаление на наетите лица по трудово и служебно правоотношение е регистрирано в дейност \"Образование\" - с 2.7%. В сравнение с края на юни 2017 г. наетите се увеличават с 13.7 хил., или с 0.6%. Най-голямо увеличение на наетите се наблюдава в икономическите дейности \"Строителство\" - с 6.4 хил., \"Търговия; ремонт на автомобили и мотоциклети\" - с 3.6 хил., и \"Транспорт, складиране и пощи\" - с 3.4 хил., а най-голямо намаление в \"Хотелиерство и ресторантьорство\" - със 7.6 хиляди. В процентно изражение увеличението е най-значително в икономическите дейности \"Строителство\" - с 5.4%, и \"Създаване и разпространение на информация и творчески продукти; далекосъобщения\" - с 3.9%, а най-голямо намаление е регистрирано в \"Култура, спорт и развлечения\" - с 6.6%.", "date": "2018.08.10", "title": "Средната заплата расте с 8.2% в края на юни"}
{"url": "https://www.dnevnik.bg/sport/2018/08/10/3294437_visshata_liga_dade_12_mlrd_paunda_za_transferi_no/", "text": "Клубовете от Висшата лига са похарчили 1.2 млрд. паунда за трансфери през лятото. Срокът за извършване на сделки приключи в четвъртък в 17.00 часа местно време и очерта няколко акцента. За първи път от седем години е прекъсната тенденцията всяко следващо лято клубовете да поставят нов рекорд по похарчени средства. Преди година клубовете вложиха 1.4 млрд. паунда в нови играчи, припомня \"Делойт\" в традиционния си анализ. Най-много пари тази година даде \"Ливърпул\" със 167.8 млн. паунда. Червените привлякоха няколко играчи, сред които и  вратаря Алисон, превърнал се в най-скъпия страж в света през юли .  Скоро след това се намеси \"Челси\", който на свой ред счупи рекорда за най-скъп вратар, като  плати клаузата за откупуването на Кепа Арисабалага от \"Атлетик\" (Билбао) . Лондончани похарчиха общо 128.6 млн. паунда и се наредиха втори. Впечатление направи и активността на завърналия се във Висшата лига \"Фулъм\". Новакът стана третият клуб, прехвърлил границата от 100 млн. паунда за трансфери, като взе футболисти за 105 млн. паунда. Въпреки честото  оплакване на мениджъра Жозе Моуриньо , \"Манчестър юнайтед\" не се хвърли на прави покупки в последния ден и остана назад със 70.9 млн. паунда. Според експертите на \"Делойт\" важна роля за развоя е изиграл новият график на трансферния прозорец. Тази година той затвори по-рано - ден преди началото на сезона. \"Не би било никаква изненада, ако клубовете харчат много през януари\", каза анализаторът на \"Делойт\" Тим Бридж пред \"Асошейтед прес\". Според него въпреки спада в общата сума спрямо миналото лято, представителите на Висшата лига продължават да показват огромната си финансова мощ. \"С общи приходи, които се очаква да стигнат 5 млрд. паунда през 2018-2019 г., клубовете могат да си позволят да инвестират в подсилване на отборите си в търсене на успехи и оцеляване\", заяви Бридж. Според него за другите водещи първенства е предимство, че трансферните им прозорци остават отворени и те най-вероятно няма да правят промени за следващите години.", "date": "2018.08.10", "title": "Висшата лига даде 1.2 млрд. паунда за трансфери, но укроти темпото"}
{"url": "https://www.dnevnik.bg/zelen/2018/08/10/3292260_ministerstvo_na_zemedelieto_zatiaga_kontrola_nad/", "text": "Задължителни лабораторни анализи на почвите във всички земеделски парцели, преди да получат сертификат, че произвеждат биологично чисти продукти. Въвеждане на повече и по-високи санкции и глоби. Синхронизиране на базата данни, така че отговорните институции ефективно да обменят информация - Българската агенция за безопасност на храните, Министерството на земеделието, храните и горите, Държавен фонд \"Земеделие\" и контролиращите.  Това са основните мерки, с които Министерството на земеделието цели да се справи с редица недостатъци в системата за биопроизводство, които установи в свой  одит  Сметната палата , който обхваща периода от началото на 2015 г. до 30 юни 2017 г. Основната критика в  анализа на проверяващия орган  беше, че системата за надзор и контрол върху производството и търговията с биологични храни не защитава достатъчно интересите на потребителите.  Допитване на \"Дневник\" в сектора обаче установи, че представителите на биопроизводителите имат значителни резерви, че нововъведенията ще решат проблемите, а някои от тях определят като спорни и скандални. Какво е подготвило министерството Министерството е подготвило план за действие, базиран на предварителния доклад на Сметната палата, който в момента се актуализира съгласно окончателния документ. Това обясниха за \"Дневник\" от Министерството на земеделието в отговор на запитване с какви мерки ще се справят с пропуските и недостатъците, установени по време на проверката.  От ведомството предлагат и   нормативни промени , които смятат, че ще доведат до по-строги санкции и по-високи изисквания към контролиращите. Става дума основно за  проекта за нова наредба за биологично земеделие,  която вече мина обществено обсъждане, а в момента се обработват постъпилите предложения и бележки. Готвят се и промени в Закона за общата организация на пазарите на земеделски продукти на ЕС, с които да се завишат изискванията към персонала на контролиращите и да се въведат по-големи санкции. Рискът с лабораторните проби  Най-притеснителната мярка за участниците в този пазар е изискването да се въведат задължителни проби на всички парцели след изтичане на преходния период и преди да им бъде издаден биосертификат. От фондация за биологично земеделие \"Биоселена\" определят мярката като твърде взискателна и дори скандална. По думите на управителя на фондацията Стоилко Апостолов въвеждането на пробите ще има негативен ефект, защото ще се оскъпи крайният продукт, а мярката показва по-скоро непознаване на принципите на биопроизводството. Проблем при тези лабораторни анализи е, че няма текст, който да казва какви концентрации на забранени вещества са наказуеми. Така написано, означава никакви количества, което на практика е невъзможно и всяко засечено количество над 0 ще изисква налагане на санкции, обясняват производителите.  За преработватели, които внасят много и различни съставки от цял свят, ще е трудно да се установи откъде се получава замърсяването, ако бъде открито. Сегашната мярка в този случай е отнемане на сертификата на партидата.  Не е изяснено какво могат да направят преработвателите, когато те не са виновни, опасяват се още участниците в биопазара и посочват, че тези мерки може да доведат до срив на системата.  По-високи санкции Предлаганите промени предвиждат да се налагат глоби, ако съответните производители или вносители нарушават правилата за етикетите на биохраните или продуктите им съдържат неразрешени в биопроизводството вещества в търговската мрежа (глобата според проекта е 2000 лв.) или пък при проверка са открити вещества, които не са разрешени за биологично производство (заложената глоба е 4000 лв.). За сертифициращия орган се предвижда глоба в двоен размер, когато е дал сертификат на хванат в нарушение участник на пазара. При някои от нарушенията, за които досега са налагани по-леки санкции, в новия проект се предвидени по-тежки. Стоилко Апостолов коментира, че тежестта на предлаганите санкции е често необоснована – все още има нарушения, които са големи, а предвидените наказания ги олекотяват. Например липсваща идентификация на кошерите би трябвало да се наказва с висока глоба, а тя е по-скоро символична, обяснява той.  Фермерите поемат отговорност  Всички данни, качени в електронния регистър от контролиращите, ще могат да бъдат проверени и потвърдени от фермерите в срок от 5 работни дни. За целта те трябва да имат електронен подпис. Така ще се намалят грешките и вече фермерите ще си носят отговорност за заявените парцели и животни, коментират производителите, които одобряват това предложение. ", "date": "2018.08.10", "title": "Министерство на земеделието затяга контрола над биопродуктите"}
{"url": "https://www.dnevnik.bg/bulgaria/2018/08/10/3294473_zdravnata_kasa_da_plashta_napulno_samo_evtinoto_i/", "text": "Всеки който иска по-скъпоструващи лекарства, терапии, лечение, да си доплаща, да се осигурява допълнително, а Националната здравноосигурителна каса да определи ясни базови критерии и цени, да покрива напълно базово лечение за всички болести. Това е основната част от концепцията за управление на касата на новият ръководител на звеното д-р Дечо Дечев, която той описва в интервю за \"Капитал\". \"В момента за едни пациенти касата плаща определена сума, а за други, със същото заболяване, пет пъти по-висока. Идеята ми е сумата, която се полага на всеки пациент, реално да покрива ефективно лечение на дадената диагноза. Ако по някаква причина осигуреното лице желае друг вид терапия, то да има възможността да си доплати по съвсем прозрачни критерии и или да може да се осигури в надграждащо осигуряване или застраховане\", обяснява визията си Дечев. Преди време  при избирането му  от парламента той обеща до три месеца да е готов с цялостната си концепция, за принципите на която имал одобрение от здравния министър Кирил Ананиев. Още за концепцията на шефа на здравната каса -  в интервюто в \"Капитал\" .", "date": "2018.08.10", "title": "Здравната каса да плаща напълно само евтиното и базово лечение, планира новият управител"}
{"url": "https://www.dnevnik.bg/biznes/2018/08/10/3294459_do_juni_iznosut_namaliava_s_15/", "text": "През периода януари - юни 2018 г. износът на България за трети страни намалява с 15% в сравнение със същия период на 2017 г. и е на стойност 7.5 млрд. лева. Основни търговски партньори на България са Турция, Китай, Сърбия, САЩ, Македония и Русия, които формират 53.3% от износа за трети страни, показват данните на Националния статистически институт. Най-голям ръст има експортът в секторите \"Мазнини, масла и восъци от животински и растителен произход\" (17.3%) и \"Химични вещества и продукти\" (7.4%). Най-голям спад се наблюдава в секторите \"Минерални горива, масла и подобни продукти\" (49.6%) и \"Безалкохолни и алкохолни напитки и тютюн\" (40%). Вносът през периода се увеличава с 1.4% в сравнение с година по-рано и е на стойност 10.6 млрд. лв. Най-голям е стойностният обем на стоките, внесени от Русия, Турция, Китай и Сърбия. Най-голямо процентно увеличение е отчетено в секторите \"Мазнини, масла и восъци от животински и растителен произход\" (41.6%) и \"Химични вещества и продукти\" (17.9%). Най-голям спад се наблюдава в сектор \"Минерални горива, масла и подобни продукти\" (14.3%). Външнотърговското салдо е отрицателно и е в размер на 3 млрд. лв. През първите шест месеца за ЕС и трети страни общо са изнесени стоки на стойност 25.6 млрд. лв., като за година експортът се увеличава с 1.6%. Общото външнотърговско салдо е отрицателно и е на стойност 4.8 млрд. лв.", "date": "2018.08.10", "title": "До юни износът намалява с 15%"}
{"url": "https://www.dnevnik.bg/bulgaria/2018/08/10/3294476_maikite_na_decata_s_uvrejdaniia_produljavat_protestite/", "text": "Проектът на работната група, която изготвя  законопроекта за хората с увреждания , не удовлетворява протестиращите майки на деца с увреждания. Те обявиха, че ще продължат с протестите, като разположат палатков лагер и пред Министерството на труда и социалната политика. \"Не можем да застанем зад законопроект, който е дискриминационен и ощетява много хора. Той няма да заработи от януари, защото в допълнителните разпоредби ясно се казва, че ще има шест месеца от обнародването, ще има и още шест месец за методиката. Това означава, че много хора ще останат и без лична помощ и без финансова подкрепа\", обясни пред журналисти на влизане днес в Министерството на труда и социалната политика една от протестиращите майки, цитирана от БТА. Тя допълни, че протестиращите майки на деца с увреждания влизат изключително разочаровани както от  действията на социалния министър Бисер Петков , така и от всички национално представителни организации, които подкрепят този закон. Майките не разбират какво точно национално представителните организации подкрепят, защото, освен финансовата подкрепа от 20 лева, която щели да вземат хората с увреждания, в него не се предлагали никакви конкретни реформи. Протестиращите майки поискаха незабавно оставката н а председателя на Агенцията за хората с увреждания Минчо Коралски и на зам.-председателя на Националния съвет за интеграция на хората с увреждания Адриана Стоименова. Омбудсманът Мая Манолова заяви, че не вижда никаква реформа в предложения законопроект. Според нея индивидуалния подход и индивидуалната оценка имали само пожелателен характер, докато препоръките нямат задължителен характер. По думите й личната помощ е само маркирана с едно изречение и не се дават гаранции, че тя ще бъде предоставена. Освен това в предлагания законопроект не се променят политиките по отношение на помощните средства и медицинските изделия, добави Манолова. Според омбудсмана освен допълнителната финансова подкрепа, която е в малко по-голям размер, в този законопроект нямало нищо друго. \"Те имат нужда от тази финансова подкрепа, но те имат нужда и от подкрепа да живеят нормално\", заяви Манолова. Тя подчерта, че хората с увреждания не искат милостиня, и допълни, че няма да подкрепи законопроекта в този му вид. Протестиращите майки и омбудсманът Мая Манолова възразиха и срещу това, че късно снощи около 22 часа им е бил предоставен последният вариант на законопроекта.", "date": "2018.08.10", "title": "Майките на децата с увреждания продължават протестите"}
{"url": "https://www.dnevnik.bg/biznes/2018/08/10/3294477_iznosut_za_es_raste_poveche_ot_vnosa_kum_kraia_na_mai/", "text": "През периода януари - май 2018 г. износът на България за ЕС се увеличава с 12% спрямо същия период на миналата година, а вносът - с 9.7%, показват данните на Националния статистически институт. Експортът за петте месеца е за 14.9 млрд. лв. Основни търговски партньори на България са Германия, Италия, Румъния, Гърция, Франция и Белгия, които формират 68.8% от износа за държавите - членки на ЕС. Най-голям ръст е отбелязан в секторите \"Храни и живи животни\" (43.1%) и \"Необработени (сурови) материали, негодни за консумация (изкл. горивата) (34.8%). Спад се наблюдава в сектор \"Минерални горива, масла и подобни продукти\" (30.8%).", "date": "2018.08.10", "title": "Износът за ЕС расте повече от вноса към края на май"}
{"url": "https://www.dnevnik.bg/kultura/2018/08/10/3286550_otkus_ot_avtobiografiia_za_chetiri_ruce_na_ieji/", "text": "\"Тази книга е моя автобиография, а не история на Полша. В нея пиша за хора и дела, с които съм се сблъсквал пряко и които бяха важни за мене\", казва Йежи Гедройч. Йежи Гедройч (1906-2000) е основателят, ръководителят, мозъкът и душата на легендарния Литературен институт и списание \"Култура\" в градчето Мезон-Лафит край Париж. Редактора, както го знаят тогава – и помнят до днес, – осъществява мечтата на живота си да поддържа културата в емиграция жива и свързана с културата в неговата Страна, дума, която той винаги пише с главна буква. За него полската литература и култура са неотменима част от западноевропейските. Домът на духа в Мезон-Лафит е като домашното огнище за хората от редакцията и гостите, които домакинстват и разговарят разпалено по важни политически и нравствени теми. То угасва символично със смъртта на Редактора – списанието спира да излиза, а институтът остава като архив и библиотека. СЕМЕЙСТВО Ако трябва да характеризирам накратко климата в дома на моите родители, като най-поразителен елемент бих споменал преди всичко голямата толерантност. Вкъщи имаше много книги – два големи шкафа, главно полски, но също така френски и руски. Аз започнах да чета много рано, което не ми беше трудно, така че дори не помня кога и как се случи, и понеже като дете често боледувах, доста време прекарвах в леглото в библиотеката. Книжната сбирка на родителите ми сигурно беше без определена цел, главно от местни книги. Но освен енциклопедиите и патриотичните издания – различни брошурки като Полша още не е загинала със забавни илюстрации – имаше и модерна литература и доста исторически книги, които силно ми повлияха. По това време поглъщах невероятен брой четива, включително абсолютно неподходящи за моята възраст: Госпожица Мери на Тетмайер и други подобни. Това предизвикваше изумление, защото, естествено, се хвалех в разговори. Но не ми беше забранявано. Впрочем както, когато се върнах от Москва, пушех – и това не ми забраниха, което смятам за много разумно. Семейните традиции почти не ме интересуваха. С тях се занимаваше главно баща ми, който пазеше различни документи, албум със снимки и дагеротипи от деветнайсети век. За съжаление, всички бяха унищожени по време на Варшавското въстание, защото брат ми Зигмунт ги бил дал на съхранение в някакъв манастир, а добрите монахини от страх ги изгорили. Татко говореше рядко с мен за миналото на семейството, сигурно защото виждаше колко слабо ме интересува това. До 1919 година родителите ми живееха в Минск Литовски. Бяхме доста бедни. Богатството било свършило със самоубийството на прадядо ми Луциян, гвардейски офицер в руската армия. След смъртта му, съгласно тогавашния обичай, семейният съвет поел управлението на имотите му и разпилял всичко, така че дядо ми едва не останал на улицата, само с някаква къщичка в Смиловиче. Затова баща ми беше завършил фармацевтика и работеше като аптекар. Атмосферата вкъщи беше като при криза, мизерна. Най-тежко ни беше, когато се върнахме в Полша. Ходех на училище неохотно, защото това беше прочутата гимназия \"Ян Замойски\", където учениците бяха не какви да е, симпатични впрочем, но аз, все едно, се чувствах ужасно сред тях заради бедняшкото си облекло. В Минск живях до 1916 година. Едно от тогавашните забавления с връстниците ми беше лягането на релсите, не напряко, разбира се, та когато отгоре преминава влак, да демонстрираме храброст. Но понеже тогава бяха военни години, особено ме вълнуваше войската. През града преминаваха, някои и се задържаха, различни военни отреди и обози, имаше поразително екзотични като черкезите. Веднъж някакви симпатични войници ми позволиха да се кача при тях и ме взеха със себе си; нашите ме откриха десетина километра извън Минск и ме прибраха въпреки протестите ми. В Минския край беше разквартирувана и полска войска, корпусът на Довбор; в него служеха много познати и роднини, които идваха вкъщи и които често срещах. Благодарение на тях чух за легендарния Пилсудски; портретите му стигаха до Минск и до Москва както легионерските песни. Оттогава е моето възхищение от личността на Юзеф Пилсудски. От домашните уроци съм запомнил само тези по пиано, които бяха същинска каторга. През 1916 година ме изпратиха в гимназия в Москва. Настаних се в пансион сред двайсет и повече момчета. Тогава за първи път се срещнах с руския език и култура, защото вкъщи говорехме само на полски. Макар че нямам никаква дарба за езици, овладях руския бързо и добре, което по-късно във Варшава ми създаде проблеми. Приеха ме в трети гимназиален клас, като трябваше да държа изпити по полски и полска история. По история ни преподаваше господин Печинис, човек на възраст, участник във въстанието от 1863 година, с дълга бяла коса. Зададе ми въпрос за Анри Валоа, което много ми хареса, защото отлично познавах темата. И почнах разпалено да говоря. Изведнъж старецът посиня, скочи, почна да удря с юмрук по катедрата и да крещи с фалцет: \"Няма да позволя в полска гимназия да ми се говори на руски!\". Спонтанно съм бил заговорил на руски. После всичко това мина и сега не говоря добре руски, макар че много чета. В Москва нямах никакви близки. В Петербург да, чичо Виктор. Трудно е да се каже, че беше русифициран, макар че се занимаваше с руски истории и дори изигра някаква роля в едно от последните въстания в Кавказ. Във всеки случай, когато в Москва избухна революцията и затвориха пансиона ни, отидох при него. Тогава от Москва до Петербург се пътуваше нетрадиционно: с влак гратис, друг транспорт какъвто попадне, с камион. Беше много забавно. Навсякъде имаше изоставено оръжие, събирах щикове и други някакви части. Направо се упойвах: отвориш гилзата и подушиш барута, мирише на бонбони лакта. Тогава започнах и да пуша. Като цяло оттогава пазя добри спомени. Никога не се натъкнах на болшевики. Впечатленията ми от революцията останаха повърхностни: някакви манифестации начело с момичета, облечени в червено. Поразяваха ме проявите на симпатия към Полша. Когато кавалеристите на Довбор бяха дошли да вземат някакви полски знамена от Кремъл, видях как тълпата буквално ги носеше на ръце с все конете. Антиполските настроения се проявиха по-късно, когато корпусът на Довбор беше обявен за реакционна армия. Той си беше такъв впрочем: поляците – земевладелците, свободните професии, индустриалците – в Минския край бяха привилегировано съсловие, без особен контакт с населението. Върнах се в Минск, където продължих в гимназията на професор Масониус. Заедно с родителите ми заминахме за Варшава с влак за евакуирани само с няколко куфара и денка. Пътуването в много отношения приличаше на това на Цезари Барика от Баку. Във Варшава заживяхме на \"Маршалковска\", но баща ми скоро стана управител на аптеката в болницата \"Свети Лазар\" на \"Кшонженца\" с право на служебно жилище. Там живях чак до сватбата си. Вкъщи имах много добри отношения с мама, татко беше по-недостъпен. След като се изнесох, заживях на \"Бжозова\" 12, в блок на железниците. Три стаи на третия етаж, за съжаление, без асансьор, но много удобни. Разбира се, не скъсах с родителите ми, но се виждахме все по-рядко, главно на семейни празници и на Коледа и Великден. Тогава у тях се събирахме в по-широк кръг, идваха много роднини, главно лели. И така до началото на войната. След края ѝ научих, че родителите ми са били убити във Варшавското въстание. Майка и леля Ела разстреляни, татко убит на улицата при неизвестни обстоятелства. Имах двама братя, Зигмунт и Хенрик. Зигмунт, с три години по-малък от мене, се държеше дистанцирано, имаше напълно различни интереси от моите и беше много затворен. Затова пък с Хенрик бяхме много близки, заради разликата във възрастта ни към него се отнасях повече като към син, нежели брат. Настаних го в \"Полска збройна\", озова се заедно с мен в Румъния. Зигмунт остана в Полша. Той беше специалист по земеделие и минаваше за добър, но след войната имаше доста проблеми: е, не беше потискан или преследван заради мен може би защото не бяхме особено близки, но не се издигна и все беше на някаква второстепенна работа. След войната не сме се виждали нито веднъж. Той почина през 1973 година. Хенрик, с когото, след като напуснахме Румъния, бяхме в Карпатската бригада, в един отряд, в някакъв смисъл е моя жертва. В Италия спечели стипендия за следване в Болоня. Овладя перфектно италиански и завърши първата година в политехниката. Когато Втори корпус се пренесе в Лондон, никой не беше поискал да му помогне сигурно заради неприязненото отношение към мен, а положението на Литературния институт тогава също беше много затруднено. Накрая беше почнал работа в сладоледената фабрика на Уолс заедно с Меджински. Едва когато си стъпихме на краката, го взехме в Мезон-Лафит. Хенрик ни е главният администратор. Той е единственият човек в нашия колектив с чувство за ред: работи от – до, рядко се обажда, но оценките му са много делови и критични. Изпитвам угризения на съвестта, че не успях да му окажа по-голяма помощ и да му улесня живота. Между нас никога не е имало конфликти или сблъсъци. Той беше винаги лоялен и привързан. Винаги знаех, че мога да разчитам на него. През 1931 година се ожених за Татяна Швецова, рускиня, родена в Полша, с която се запознах, докато следвах. И двамата бяхме много млади и неопитни, аз бях погълнат от работа, така че още преди войната подадохме молба за развод. Запазихме добрите отношения. През септември, понеже имах на разположение колата на приятеля ми Ровмунд Пилсудски, можах да взема Татяна в Румъния, където тя много ми помагаше за контакта с моя министър Роман, който беше интерниран заедно с Бек, и преди всичко с Шмигли, на когото носеше различни материали. Днес тя живее в Лондон, където е станала известен специалист по антична гръцка археология. Сигурно най-много съм се веселил като ученик в осми клас благодарение на неколцина приятели като Станислав Желенски и братята Чаплицки, с които ходехме често на разни балове и пикници. По-късно аз бях постоянно зает. В студентските години дружах с няколко души: Янек Пожариски и госпожиците Бабянска и Оля Стипулковска, която беше звездата на Варшавския университет заради голямата си красота; правехме си срещите във външния отдел на Полския академичен съюз. Но като цяло не бях по компаниите. Ходенето по кафенета винаги беше свързано с уреждане на някакви въпроси. Обичах баловете на руските емигранти, смятах ги за много приятни и охотно участвах в тях. Точно на един такъв бал се запознах с бъдещата ми жена", "date": "2018.08.10", "title": "Откъс от \"Автобиография за четири ръце\" на Йежи Гедройч"}
{"url": "https://www.dnevnik.bg/sport/2018/08/10/3294492_video_magiiata_s_koiato_viliareal_predstavi_kasorla/", "text": "Футболът е надпревара. Но от години вече съревнованието не е само на терена, а и в бизнеса. Всеки клуб  се старае да привлече вниманието към себе си с нестандартни ходове . Е, \"Виляреал\" със сигурност успя. Испанският клуб  подаде ръка на Санти Касорла след тежката му контузия , а сега намери и забележителен начин да го представи пред феновете си. За целта испанският отбор приложи магия... По време на шоу на илюзиониста Юнке пред очите на запалянковците сред дима се появи Касорла (след 25-ата минута на видеото).", "date": "2018.08.10", "title": "Видео: Магията, с която \"Виляреал\" представи Касорла пред феновете"}
{"url": "https://www.dnevnik.bg/biznes/2018/08/10/3294493_opek_prerazgleda_kum_povishenie_prognozata_si_za/", "text": "Международната агенция за енергията (МАЕ) преразгледа към повишение със 100 хил. барела на ден прогнозата си за търсенето на петрол през 2019 г. до 1.5 милиона барела на ден, предаде ТАСС, позовавайки се на месечния доклад на организацията. За 2018 г. агенцията очаква търсене на равнище 1.4 милиона барела на ден - колкото и в юлския си доклад. Съществуват обаче рискове за прогнозата поради ескалацията на търговските спорове и повишаването на цените на петрола при сдържан добив, предупреждава МАЕ, цитирана от БТА. След публикуването на доклада цената на лондонския сорт брент с доставка през октомври поевтиня с 0.56 на сто до 71.67 долара за барел. В месечния си доклад агенцията отчита \"възстановяване на спокойствието на пазара\", което обаче може да не продължи дълго, съобщава \"Франс прес\". \"Когато петролните санкции срещу Иран влязат в сила, вероятно в комбинация с производствени проблеми в други страни, поддържането на световното предлагане може да се окаже много трудно\", посочват експертите на МАЕ. САЩ поискаха всички страни да спрат да внасят ирански петрол от 4 ноември, ако искат да избегнат санкции. Страните извън Организацията на страните - износителки на петрол (ОПЕК), участващи в споразумението за ограничаване на добива, са увеличили производството си през юли със 100 хил. барела на ден до 18.65 милиона барела на ден, отбелязва ТАСС. Увеличението идва главно от Русия и Казахстан. Добивът на ОПЕК през юли е останал стабилен на равнище 32.18 милиона барела на ден след \"неочаквания\" спад на производството в Саудитска Арабия със 110 хил. барела.", "date": "2018.08.10", "title": "ОПЕК преразгледа към повишение прогнозата си за търсенето на петрол"}
{"url": "https://www.dnevnik.bg/bulgaria/2018/08/10/3294495_georgi_deianov_e_noviiat_direktor_na_fonda_za_lechenie/", "text": "Министърът на здравеопазването Кирил Ананиев назначи нов директор на Фонда за лечение на деца, след като  вчера стана известно, че  Мариета Райкова е освободена  от поста по лични причини, съобщиха от пресцентъра на здравното министерство. Считано от 20 август 2018 г., новият директор на фонда е д-р Георги Деянов, който от май 2017 г. е работил като главен експерт в Център \"Фонд за лечение на деца\". Фондът продължава своята дейност и организация на работа, като следващото заседание на Обществения съвет е насрочено за 15 август 2018 г. \"Сливането на Фонда за лечение на деца със здравната каса не е причина да се оттегля от поста директор на Фонда за лечение на деца\", каза пред БНР Мариета Райкова днес. През април-май в Министерство на здравеопазването се събра работна група, която обсъждаше прехвърлянето на Фонда за лечение на деца към здравната каса, информира тя. \"Аз съм обявила, че желая да напусна фонда от месеци, но изчаквах да се намери подходящ човек за поста\", каза още Райкова. При встъпването си в длъжност преди около месец новият шеф на здравната каса Дечо Дечев обяви намерение да обедини Комисията за лечение в чужбина и Фонда за лечение на деца с касата заради непрекъснатите проблеми за пациентите, свързани с лечението в чужбина. \"Предлагам обединеното звено да бъде към НЗОК, защото те имат най-богат опит. Има международен отдел, който има някаква подготовка, и то добра. Естествено трябва да се разшири като капацитет\", заяви Дечев след заседание на парламентарната здравна комисия на 18 юли, на което беше изслушан като единствен кандидат за управител на НЗОК. \"Става въпрос за български граждани, не виждам причина едните да преминават през комисията в министерството, вторите през Фонда за лечение на деца, а третите пред НЗОК\", коментира той. \"Това трупа излишен административен екип, който трябва да работи. Ако той бъде на едно място, ще предлага много по-компетентна помощ и грижа\", смята той. \"Така променяме модела да харчим пари и да плащаме на чуждите болници, след като 80% от тази дейност може да извършва в нашите болници и да се получава допълнително финансиране за това\", каза още Дечо Дечев.", "date": "2018.08.10", "title": "Георги Деянов е новият директор на Фонда за лечение на деца"}
{"url": "https://www.dnevnik.bg/sviat/2018/08/10/3294488_zaev_bratia_ot_bulgariia_gradim_iskreno_priiatelstvo/", "text": "Македония и България искрено градят изгубено за десетилетия приятелство, а Скопие благодари на София за помощта по пътя към ЕС. Това послание отправи македонският премиер Зоран Заев ден след като българският му колега Бойко Борисов отправи критики заради коментари за \"македонския\" характер на Илинденско-Преображенското въстание. Борисов реагира с думите, че  България ще си спомни тази позиция  (изразена от Заев в телевизионно интервю), когато дойде време Македония да влезе в ЕС. Задочната размяна на реплики е броени дни след като Заев и Борисов за пръв път в историята на двете страни отбелязаха заедно Илинден пред паметника на Гоце Делчев в Благоевград. \"Гледам, че в приятелска България започна публичен дебат и се повдигна въпросът дали ние, двете страни и двата народа, градим ИСКРЕНО приятелство и сътрудничество\", написа Заев на официалната си страница във \"Фейсбук\". \"Искам да кажа на всички граждани, дори на критиците в Македония и в България, да нямат дилема, че приятелството и сътрудничеството са искрени. Повече от една година честваме моменти от историята, общи между двата народа, няколко пъти заедно отбелязваме исторически събития\", продължи македонският лидер. \"Понякога не сме много внимателни\" Припомняйки за визитата си в Благоевград и за предхождащата я на Борисов, първи български премиер, поклонил се на града на Гоце Делчев в Македония при отбелязване на празника, той изреди и другите случаи - в Рим и Скопие, когато двамата са били рамо до рамо. \"Скъпи приятели и братя от България, вярвайте, искрено градим приятелство, което няколко десетилетия назад беше изгубено. Това беше загуба за двете страни. Повторно намерихме своя приятел и брат. Да не позволяваме да се връщаме назад. Това е наше задължение пред децата ни\", предупреди Заев. \"Понякога не сме много внимателни ние, политиците, понякога правим и грешки, но ви уверявам, че това е само невнимание, защото искрено желаем сътрудничество и приятелство, както и  подписахме в договора за добросъседство  и приятелство.\" Освен това той изтъкна помощта на България по македонския път към евроинтеграцията: \"Нима можем да забравим как премиерът Борисов и министърът (на външните работи) Екатерина Захариева се бориха за Македония в Министерския съвет на ЕС и Съвета на Европа (вероятно се имат предвид Европейският съвет и Съветът на Eвропейския съюз; последният бе председателстван от България до края на юни - бел.ред.),  за да получи Македония  дата за начало на преговори с ЕС? Бориха се, както се борят за своята страна.\" \"Нима можем да се правим на слепи и глухи, когато виждаме и чуваме какво направи България и успя да помогне на Македония да получи покана за членство в НАТО... Никога няма да забравим това приятелство\" и двете страни ще продължат да отбелязват миналото си, докато градят съвместното си бъдеще и ще са като едно семейство \"заедно със съюзниците от Европейския съюз и НАТО\", заключи Заев.", "date": "2018.08.10", "title": "Заев: Братя от България, градим искрено приятелство, да не се връщаме назад"}
{"url": "https://www.dnevnik.bg/detski_dnevnik/2018/08/10/3294167_s_decata_v_pochivnite_dni_11_i_12_avgust/", "text": "С децата в почивните дни\" е рубрика на \"Детски Дневник\" за хората, които предпочитат в края на седмицата да изгонят от мислите си служебните проблеми и да се насладят на удоволствието да се забавляват с децата си. Ако имате информация за интересно предстоящо събитие, пишете ни на  dnevnik@dnevnik.bg . За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота - От 10 до 14 часа\"Зелената библиотека\" на Столична библиотека ще бъде в парк \"Света Троица\", където поетите и музиканти Петър Чухов и Иван Христов ще четат свои стихове и ще свирят композиции на етнорок групата \"Гологан\".  За малките читатели е подготвена арт работилница с куклената актриса Таня Гигова от Сдружение \"ГлухАРТчета\", в която ще могат да си направят \"сладолед на клечка\" от подръчни материали. Любознателните посетители ще се запознаят с интересни факти за квартал \"Илинден\". В парка ще бъде и мобилната библиотека - Библиобус, от която всички желаещи могат да получат безплатна едногодишна читателска карта и да заемат книги от фонда на Столична библиотека. - От 11 часа фондация Джазтет & Kino & Bar Cabana представят  \"Джаз за деца с Венци Благоев\"  в НДК. Входът е свободен.  - Миниакадемия \"Пам и Бу\" ще покаже на деца от 0 до 5 г. и техните родители как да научават нови и интересни неща, забавлявайки се в серия от тематични часове. Те могат да се включат в класа \"Играй и учи\" от 10 ч., музика от 11 ч., арт занимания от 12 ч. или детска йога от 17 часа. Желаещите да участват може да го заявят на тел. 0894 289 351. Актуална програма на останалите занимания може да намерите на  сайта на \"Пам и Бу\" . - Фестивал на изкуствата   се провежда в града. Има занятия по различни приложни изкуства - рисуване върху стъкло и кожа, изработка на печати, работа с глина и т.н. Предвидени са и турнири по волейбол и баскетбол за любителски отбори. Неделя  предизвиква всички малки изобретатели, които ще покажат колко сръчни и креативни могат да бъдат. \"Направи си сам\" ще бъде най-често срещаното занимание, а малки и големи ще се превърнат в истински творци. В последния месец от ваканцията децата ще развихрят въображението си, като сами декорират вкусни десерти. Малчуганите, които обичат да спортуват, ще могат да се включат в играта \"Гореща топка\", която ще предизвика тяхната точност и бързина. \"Как да се приготвим за маскен бал?\" ще бъде другата тема, която ще провокира тяхната сръчност и креативност. Децата сами ще измайсторят своите аксесоари, като ще могат да се преобразят в мистични същества или в кралски особи. Игри ще има и за малките почитатели на новите технологии – те ще могат да създадат кадри за холограмни филмчета, както и 3D макети на песнопойни птички. Повече информация за програмата можете да намерите  тук. - Фестивал на изкуствата   се провежда в града. Има занятия по различни приложни изкуства - рисуване върху стъкло и кожа, изработка на печати, работа с глина и т.н. Предвидени са и турнири по волейбол и баскетбол за любителски отбори.  - От 10 часа деца от школата за изобразително изкуство  ще рисуват четири часа върху бетонната стена на Регионалното депо за неопасни отпадъци в града, когато е обявен Денят на отворените врати. Инициативата е на общината и на художничката Елиза Ковачева, ръководител на школата. Рисунките ще са тематични и ще отразяват опазването на природата. Картините ще заемат около 20 квадратни метра от стената на депото. Инициативата за създаване на изкуство върху стената на депото е започнала преди три години и част от бетона вече е изрисуван. Посетителите ще получат информация със звук и картина за разделното събиране на отпадъци в Габрово.", "date": "2018.08.10", "title": "С децата в почивните дни (11 и 12 август)"}
{"url": "https://www.dnevnik.bg/bulgaria/2018/08/10/3294528_jivotnovudi_ot_iambolsko_zatvoriha_putia_elhovo/", "text": "Животновъди от Ямболско излязоха отново на протест и затвориха пътя Елхово – Шарково, съобщава БНР. Исканията им са за оставка на министъра на земеделието и храните Румен Порожанов, както и на цялото ръководство на Българската агенция за безопасност на храните (БАБХ). Поводът са избитите животни заради чумата. Според тях над 4000 животни  са евтаназирани  без положителна проба и без причина. Аргументът им е, че месеци след като БАБХ обяви заразата, няма животно, починало от болестта. Заради наложената карантина стопаните хвърлят стотици литри мляко и не могат да продават животните си, които стоят затворени. Днес изтича последният срок за овцевъди и козевъди да кандидатстват за  подпомагане по системата  \"Де минимис\". 17.7 милиона лева е финансовият ресурс, отделен за подпомагане на фермери, които отглеждат овце и кози, като ставката е 15 лева за животно. Помощта ще бъде изплатена до 20 август. Възможно е някои от кандидатите да получат парите си след този срок, ако се наложи административна проверка. Средства са предвидени за стопаните от Ямболско и Бургаско, засегнати от чумата при преживните животни. При тях са отделени близо 2.5 милиона, като ставката за животно е 55 лева. Фермерите от засегнатите от чума райони могат да кандидатстват до 31 август.", "date": "2018.08.10", "title": "Животновъди от Ямболско затвориха пътя Елхово – Шарково"}
{"url": "https://www.dnevnik.bg/sport/2018/08/10/3294533_inna_eftimova_se_klasira_za_polufinalite_na_200_metra/", "text": "Българката Инна Ефтимова се класира за полуфиналите в бягането на 200 метра от европейското първенство по лека атлетика в Берлин. 30-годишната спринтьорка завърши четвърта в третата квалификационна серия и продължава напред по време. Ефтимова пробяга дистанцията за 23.56 секунди. За полуфиналите се класираха 12 от стартиралите 24 състезателки, а българката даде осмия най-добър резултат в сериите. Директно във втората фаза на надпреварата ще се включват още 12 спринтьорки. Сред тях е сребърната медалистка от предишното европейско първенство на открито Ивет Лалова. Най-бърза в пресявките беше германката Лаура Мюлер, която спечели първата серия с личен рекорд за сезона - 23.06 секунди. С една стотна по-бавна беше Кристина Циманоуская от Беларус, която зае първото място в серията на Ефтимова. По-бързи от българката бяха още Анна Келбасинска от Полша (23.20 сек.), Глория Хупър от Италия (23.28 сек.), Фил Хийли от Ирландия (23.34 сек.), Синдия Букша от Латвия (23.36 сек.) и Ребека Хаазе от Германия (23.44 сек.). Напред продължават още белгийката Манон Депуйд (23.59 сек.), португалката Дорсаш Лорен Басоло (23.60 сек.), италианката Ирене Сирагуса (23.60 сек.) и полякинята Мартина Котвила (23.62 сек.). Полуфиналите са тази вечер от 20.48 часа българско време. Днес ще има и два финала с българско участие. В 20.22 часа започва надпреварата в скока на височина, където е най-голямата надежда за медал - олимпийската вицешампионка Мирела Демирева. В 21.07 часа стартира битката за отличията в тройния скок, в която ще участва Габриела Петрова.", "date": "2018.08.10", "title": "Инна Ефтимова се класира за полуфиналите на 200 метра"}
{"url": "https://www.dnevnik.bg/zelen/2018/08/10/3294530_prirodozashtitnici_iskat_publichen_izbor_na_sudiite/", "text": "За публичен избор на петчленния състав на Върховния административен съд, който ще вземе окончателното решение за Пирин, настояват от коалицията \"За да остане природа в България\". Еколозите се обръщат за тази прозрачна процедура към Висшия съдебен съвет (ВСС) и председателя на Върховния административен съд (ВАС), става известно от съобщението на коалицията до медиите в последния ден от законовия 14-дневен срок, който решението на съда може да бъде обжалвано. Най-вероятно петчленният състав на Върховния административен съд ще решава дали тричленен състав на същия съд правилно е  отменил правителственото решение от декември 2017 г . за национален парк Пирин. Между коледните и новогодишните празници кабинетът одобри спорни поправки в действащия план за управление на Пирин, с които се дава зелена светлина на сечи и строителство в масивни площи от територията на парка.  В изявления в медиите представители на правителството открито заявиха, че са сигурни, че 5-членен състав на ВАС ще отмени решението на 3-членния му състав за отмяна на поправките в плана на Пирин. Към днешна дата не се знае със сигурност, че правителството ще обжалва, но изявленията на негови представители са в такава посока, обясняват от екокоалицията. Еколозите припомнят, че разпределението на делата и преписките в органите на съдебната власт се извършва на принципа на случайния подбор чрез електронно разпределение, съобразно поредността на постъпването им (според чл. 9 (1) от Закона за съдебната власт). В приетата от ВСС \"единна методика по приложението на принципа за случайно разпределение на делата\" правомощието за разпределение на делата обаче е предоставено на административните ръководители на съдилищата, без да е предвиден публичен контрол върху осъществяването. Така често се твърди, че съставите са манипулирани, посочват от \"За да остане природа в България\". Коалицията настоява да не бъде поставено под съмнение случайното разпределение на това дело, към което има висок обществен интерес, за да не бъде нарушено правото на справедлив съдебен процес на двете страни. \"Затова отправяме искане до ВСС и председателя на ВАС да организират публично разпределение на делото, като всички членове на състава да бъдат определени на случаен принцип в присъствието на журналисти и IT експерти\", пишат еколозите в съобщение до медиите.  Природозащитниците припомнят, че решението за подобна мярка няма да бъде прецедент. Подобно бе взето по едно от делата срещу Цветан Цветанов за отказано използване на специални разузнавателни средства, за което на две инстанции той получи ефективни присъди.", "date": "2018.08.10", "title": "Природозащитници искат публичен избор на съдиите, които ще решат за Пирин"}
{"url": "https://www.dnevnik.bg/evropa/2018/08/10/3294537_germaniia_produljava_da_ima_goliam_turgovski_izlishuk/", "text": "Германският износ за САЩ през първото полугодие е бил с 24.4 милиарда евро (28.3 милиарда долара) повече, отколкото е бил вносът на американски стоки, сочат публикувани днес данни на германската федерална статистическа служба, цитирани от \"Ройтерс\". Търговският излишък е бил със 100 милиона евро по-малко, отколкото миналата година, но все още Германия е страната с най-голям търговски излишък със САЩ. Президентът на САЩ Доналд Тръмп се зарече да промени този факт. Германският търговски излишък е критикуван и от Международния валутен фонд (МВФ), защото според институцията допринася за напрежението в търговията и създава рискове, които могат да подкопаят световната финансова стабилност. Германският търговски излишък с целия свят е на стойност 121.5 милиарда евро за първото полугодие - малко повече, отколкото миналата година. МВФ призова германското правителство да увеличи инвестициите над планираното от правителството на германския канцлер Ангела Меркел равнище. Кабинетът предвижда да увеличи разходите с 4 процента тази година. По-високите правителствени разходи ще увеличат вноса. През юни САЩ наложиха вносни  мита от 25 процента за стоманата и 10 процента за алуминия . ЕС и Канада  отговориха с мита  върху американски вносни стоки.  Китай пък наложи мита  в отговор на американските мина върху китайски внос. Опасенията от мащабна търговска война между САЩ и ЕС намаляха, след като Тръмп се съгласи  миналия месец  да се въздържи от налагането на мита върху вноса на автомобили от ЕС, докато двете страни договарят ограничаване на други търговски бариери. Германският износ за САЩ - най-големия износен пазар на Германия - се е повишил с 0.8 процента до 56.1 милиарда евро през първите шест месеца на годината. Франция е била вторият по големина вносител на германски стоки, следвана от Холандия. /БТА", "date": "2018.08.10", "title": "Германия продължава да има голям търговски излишък със САЩ въпреки търканията"}
{"url": "https://www.dnevnik.bg/kultura/2018/08/10/3294479_prez_septemvri_shte_izleze_purviiat_broi_na_spisanie/", "text": "В началото на месец септември на пазара ще се появи новото списание \"Култура\", съобщи портал \"Култура\". То ще заеме мястото на едноименния вестник, чийто  последен брой излезе в края на юли тази година . Списанието ще бъде издание на фондация \"Комунитас\" и ще излиза в 10 книжки годишно. Негов главен редактор ще бъде Тони Николов. Новата месечна \"Култура\" си поставя за цел да преведе опита от миналото на езика на настоящето, да бъде открит форум за дискусии, да има усет за новото, да дава възможност и на младите, както и да е в диалог с читателите си, пише портал \"Култура\". Пред \"Дневник\" главният редактор на бъдещото списание Тони Николов коментира, че редакционният екип на изданието ще бъде този на портал \"Култура\". Изданието ще е в голям формат и ще е с обем от 70-80 страници. То ще трябва да отразява темите, които досега покриваше вестник \"Култура\", но съобразявайки се с характера си на месечно издание и мислейки в по-дългосрочен план. Вестник \"Култура\" излизаше в продължение на 61 години, а в последното десетилетие негов главен редактор беше Копринка Червенкова. Досегашният екип на седмичника подготвя ново издание - \"К - вестник за критика и културни удоволствия\". Зад проекта стои фондация \"Пространство Култура\". като за момента не е известно кога ще се появи. Спирането на вестник \"Култура\"  беше обявено в края на миналата година . То е решение на фондация \"Комунитас\". В същото време фондацията започна пълно дигитализиране на хартиеното издание, което ще бъде достъпно в интернет.", "date": "2018.08.10", "title": "През септември ще излезе първият брой на списание \"Култура\""}
{"url": "https://www.dnevnik.bg/sviat/2018/08/10/3294669_erdogan_orushtaite_zlato_i_dolari_v_liri_shte/", "text": "Няма да изгубим тази икономическа война. Ще работим много и ще опитаме да направим страната си още по-модерна във всичките ѝ 81 провинции, ако е рекъл Господ. Само да знаете, че днес сме по-добре от вчера и утре ще сме по-добре от днес. Не се притеснявайте.\" Това е първата реакция на президента Реджеп Тайип Ердоган по повод кризата, която преживява националната валута през последните часове. Турски медии съобщават, че след петъчната молитва в северната провинция Байбурт той е повторил известния си призив към турците да обърнат \"златото и доларите под дющеците в лири, защото това е най-добрият начин да отвърнем\". Позицията му не изненада никого, защото президентът, получил след референдума и извънредните избори изключително широки правомощия да управлява - включително монетарната политика на страната - винаги е казвал, че случващото се е заговор на задгранични спекуланти срещу страната. \"Подготвили сме се за всички негативни варианти, за обменния курс, лихвите, заплахите и онези, които сега доволно потриват ръце, нищо няма да постигнат\", добави днес Ердоган. Междувременно лирата изгуби тази година над 30% от обменния си курс спрямо долара, като в момента отново се търгува при курс от над 6 лири за долар, което е близо 10% поевтиняване спрямо четвъртък. Ердоган определи валутната криза като \"национална битка\" срещу икономическите врагове на страната, посочи и \"Ройтерс\". \"Доларът не може да препречи нашия път. Не се притеснявайте. Но ви казвам още веднъж - ако някой е скрил под възглавницата долари или злато, обменете ги в лири в нашите банки. Това е национална, вътрешна битка. Това ще е отговорът на моя народ на онези, които разпалиха икономическа война срещу нас\", цитира думите му агенцията. В \"Туитър\" профила на турското президентство бе разпространен цитат, според който \"сме изправени пред изкуствено създадени вълни на финансова нестабилност, независимо че няма проблем с турските макроикономически показатели, производствената ни сила, нивото на заетост или банковата система\". Веднага след коментара на Ердоган започна представянето на т.нар. нов икономически модел на Турция от зет му и министър на финансите и националното съкровище Берат Албайрак. В началото словото му е изпълнено с общи фрази от типа на \"нов икономически подход с решително, устойчиво открит към участие, открит към промени със силни рефлекси и силна стратегия\".", "date": "2018.08.10", "title": "Eрдоган: Обръщайте злато и долари в лири, ще спечелим тази икономическа война"}
{"url": "https://www.dnevnik.bg/citat_na_deniia/2018/08/10/3294682_citat_na_denia_ninova_postupi_pravilno_s_benchev_poe/", "text": "Това заяви премиерът Бойко Борисов във Варна след ареста на зам.-председателя на Общинския съвет в Бургас Бенчо Бенчев. Той  беше арестуван в Истанбул  заедно с Димитър Желязков-Митьо Очите, а след това освободен. Министър-председателят сравни случая с американски сериал. \"Обичам да гледам американски сериали – играят добри артисти. Тези, които работят в криминалния сектор, за да видят какво става на улицата, трябва за да станат с някой от по-близки с някой от там и да го вербуват. След това става разминаването\", илюстрира той. Освен многото успешни проекти във Варна премиерът акцентира и на специализирана акция срещу контрабандата, която се проведе в Бургас. Подробности за нея ще бъдат дадени по-късно през деня.", "date": "2018.08.10", "title": "Цитат на деня: Нинова постъпи правилно с Бенчев – пое вина, омита и го маха"}
{"url": "https://www.dnevnik.bg/evropa/2018/08/10/3294688_sud_v_ljuksemburg_reshi_putnici_da_poluchat/", "text": "Люксембургски съд реши, че авиокомпания \"Луфтханза\" трябва да изплати обезщетение от по 250 евро на двама пътници, чийто полет е бил отменен заради стачка през октомври 2016 г., съобщи Европейският потребителски център. Според съда авиопревозвачът не може да претендира, че става дума за извънредни обстоятелства. Това е второ подобно решение за последните месеци. Досега стачките на персонала на авиопревозвачите се смятаха за \"извънредна ситуация\", което според Регламент 261, освобождава търговеца да изплаща обезщетение. Случаят През октомври 2016 г. пилотите на \"Луфтханза\" стачкуваха. Това доведе до отмяна на полет от Люксембург към Осло. Пътниците бяха пренасочени към друг полет, който след това закъсня повече от три часа. Двама потребители се оплакваха първо на авиокомпанията, а след това и на Европейския потребителски център в Люксембург. Мрежата на Европейските потребителски центрове не успя да постигне доброволно извънсъдебно решение на спора с авиокомпанията. Поради това жалбоподателите се оплакаха в съда, като използваха Европейската процедура за искове с малък материален интерес. Решение със \"знаков ефект\" Люксембургският съд смята, че обявената стачка, за която работодателят авиокомпания е уведомен, не е извънредно обстоятелство според Регламент EC/261/2004 (отказан достъп до борда на самолета, отменени полети и големи закъснения). Поради това авиокомпанията е задължена да изплати обезщетение на ищците, които са били засегнати от отмяната на полета, съответно закъснението на другия полет. Решението на съда в Люксембург се основава на решението на Европейския съд от април 2018 г., който се произнесе, че спонтанната стачка на авиокомпанията TUIfly също не може да се квалифицира като извънредно обстоятелство. Дълъг дебат В момента юристите в Европа се питат дали авиокомпаниите трябва да плащат компенсация или не. С това решение имаме отговор за Люксембург и се надяваме, че то ще има знаков ефект и върху други европейски юрисдикции, коментира Карин Базенах, директор на Европейския потребителски център в Люксембург. Дали стачката представлява извънредно обстоятелство, е обект на дългогодишен правен дебат. Двете съдебни решения обаче дават допълнителен коз в ръцете на пътниците, добави Игнат Арсенов, директор на центъра България. В момента заради стачка на \"Райънер\" са отменени редица полети. Повече четете  тук .", "date": "2018.08.10", "title": "Съд в Люксембург реши пътници да получат обезщетение заради стачка, отменила полета им"}
{"url": "https://www.dnevnik.bg/sviat/2018/08/10/3294651_nai-malko_chetirima_sa_ubiti_pri_strelba_v_iztochna/", "text": "Най-малко четирима са загиналите до момента при престрелка в град Фредериктън в Източна Канада, съобщи полицията в страната, цитирана от \"Ройтерс\" и канадски медии. Двама от убитите са полицаи. Градът с население около 50 хил. жители е столицата на канадската полиция Ню Брънсуик. През 2014 г. при друга стрелба в същата провинция загинаха трима полицаи. Инцидентът към ммента бе един от най-смъртоностите в Канада. Полицията допълва, че операцията е в ход, а причините за стрелбата още не са известни. Заподозрян за връзка с инцидента човек е задържан, но не се посочват подробности. В Канада имаше няколко смъртоносни престрелки през последните години въпреки строгият контрол на оръжията. Само преди месец стрелец откри огън на оживена улица в Торонто. Загинаха двама души, а 13 бяха ранени.", "date": "2018.08.10", "title": "Най-малко четирима са убити при стрелба в източна Канада"}
{"url": "https://www.dnevnik.bg/sviat/2018/08/10/3294705_trump_udvoi_mitata_za_stomana_i_aluminii_ot_turciia/", "text": "Президентът на САЩ Доналд Тръмп съобщи в петък, че е разрешил повишаването на митата върху вноса от Турция, като те са особено тежки за стомана и алуминий. Малко по-късно от Белия дом уточниха, че основанието за това действие е \"защита на националната сигурност\" на САЩ. Това се случва в момент, когато турската национална валута преживява най-тежката криза на доверие от години и само днес се обезцени с 13%. Съобщението в профила в \"Туитър\" на Тръмп бе разпространено, точно докато финансовият министър на Турция представя план за нов икономически модел на страната. Отношенията между Анкара и Вашингтон охладняха и обявяването на наказателните търговски мерки идва часове, след като от американската столица се прибра турска делегация с представители на три министерства. Нямаше никакви официални изявления за резултатите от разговорите във Вашингтон, но решението на Тръмп потвърждава, че мисията е приключила почти катастрофално за турците. Съобщението му бе разпространено около 40 минути преди да започне търговията на \"Уолстрийт\". Капиталовите пазари реагираха с нова вълна на обезценяване на лирата и малко след 16 часа българско време тя се търгува за близо 6.30 лири за долар. Централната банка на Турция още не е реагирала по никакъв начин, макар за кратко сривът на лирата да достигна 14.6%, което е най-бързото еднодневно обезценяване от началото на 2001 г. От събитията страда и европейският банков сектор и особено банките, които са отпускали кредити на турски клиенти. Според \"Ройтерс\" става дума за експозиция в рамките на малко над 100 млрд. евро, което при поддържане от европейски банка на активи от около 22 трилиона евро не би трябвало да е сериозен проблем за цялата система. Турските държавни дългови облигации в долари, както и емисиите на частни турски банки в твърда валута следват кризата на валутните пазари. Застраховането срещу спиране на плащане на задължения от турскат адържава поскъпна до най-високото ниво от март 2009 г. насам. Тези суапове надхвърлиха за момент нивата, на които бе Гърция, три пъти спасявана от международни помощни пакети през последните 10 години, посочва \"Ройтерс\".", "date": "2018.08.10", "title": "Тръмп удвои митата за стомана и алуминий от Турция"}
{"url": "https://www.dnevnik.bg/bulgaria/2018/08/10/3294695_borisov_predloji_durjavata_da_dava_1_mln_lv_godishno/", "text": "Държавата може да отделя по 1 милиона лева на година за детско-юношеските школи на футболните клубове от Първа лига, обяви премиерът Бойко Борисов. По думите му спортът е част от образованието и заслужава отделянето на средства. \"Имаме идеи, но трябва да ни потърсите. За А група за детско-юношеските клубове можем да даваме по 1 млн. лева годишно. Готови сме да водим този разговор. Финансовият министър ще го води, не само спортният. Даваме милиони за образование, но спортът също е част от образованието\", каза Борисов, цитиран от агенция \"Фокус\". Премиерът говори пред журналисти във Варна, където направи инспекция на част от инфраструктурните проекти. На въпрос за нуждата от финансиране на спорните клубове той заяви \"футболните хора трябва да направят нещо\". \" И на \"Черно море\", и на \"Ботев\" (Враца) , и на \"Берое\" сме помогнали за ремонта на стадионите. Треви, осветление, седалки направихме, но това не е правилният път. Като държава нямаме нито желание, нито право да се месим в деянията на футболния съюз и федерациите, но един по един идвате и искате пари. Или ще сте изцяло самостоятелни, или като искате пари - да се разходват с резултат\", каза още Борисов. От две години държавата отпуска средства по програма на БФС за развитие на детско-юношеския футбол. Тя включва организирането на лагери в Банско, Трявна и Сливен на три възрасти юношески отбори (до 15, до 17 и до 19 години).  За първата година, когато участваха 12 клуба, бяха отпуснати 1 млн. лева. За втората година  сумата се вдигна до 1.15 млн. лева , а отборите бяха увеличени на 16.", "date": "2018.08.10", "title": "Борисов предложи държавата да дава 1 млн. лв. годишно за школите на отборите от Първа лига"}
{"url": "https://www.dnevnik.bg/evropa/2018/08/10/3294711_nad_60_hil_migranti_sa_vlezli_v_evropa_prez_sredizemno/", "text": "Броят на мигрантите и бежанците, пристигнали в Европа през Средиземно море от началото на 2018 г., надхвърли 60 хил. души, а повече от 1520 са загинали или изчезнали. Това съобщи днес Международната организация по миграцията (МОМ), цитирана от ТАСС. \"Към 8 август в Европа са пристигнали 60 309 мигранти и бежанци, загинали са 1520 души, включително 10 през тази седмица\", заяви на пресконференция в Женева говорителят на организацията Джоел Милман. Повече от 24 600 мигранти и бежанци  е приела Испания , близо 19 хил. -  Италия , около 16 500 - Гърция, около 250 - Малта, и повече от 100 - Кипър. Говорителят напомни, че през миналата година за съпоставим период от време в Европа през Средиземно море са пристигнали повече от 117 хил. мигранти и бежанци, а през 2016 г.- повече от 263 хил. Общо в света по данни на МОМ от началото на 2018 г. са загинали 2370 мигранти и бежанци. При това средиземноморският маршрут за миграция към Европа остава най-опасен./БТА", "date": "2018.08.10", "title": "Над 60 хил. мигранти са влезли в Европа през Средиземно море от началото на годината"}
{"url": "https://www.dnevnik.bg/photos/2018/08/10/3294718_fotogaleriia_borisov_na_inspekciia/", "text": "Днес във Варна заедно с кмета Иван Портних и финансовия министър Влади Горанов направихме инспекция на строителните и ремонтни дейности на бул. \"Левски\", написа премиерът Бойко Борисов в своя публикация в социалната мрежа \"Фейсбук\", която придружава снимки от обиколката му.", "date": "2018.08.10", "title": "Фотогалерия: Борисов на инспекция"}
{"url": "https://www.dnevnik.bg/politika/2018/08/10/3294715_razresheniiat_stroej_vuv_varna_bil_vurhu_zmiiarnik_a/", "text": "Изграждането на рибарско пристанище във варненския квартал \"Аспарухово\" се отнася за терен, който не е плаж, а е змиярник. Това се разбра от коментар на премиера Бойко Борисов във Варна. Повод за коментара му стана  сигнал на Камарата на геодезистите в България  до строителния министър Николай Нанков. В него се посочва, че министърът в нарушение на закона е разрешил строежът да бъде върху морски плаж. По-късно строителното министерство отрече да е нарушавано законодателството. Борисов увери журналистите на място, че лично е посетил терена, намиращ се в близост до военно поделение, и там нямало никакъв плаж, а камъняци. Освен това в момента теренът бил змиярник и той лично видял само няколко души на плаж там. По думите на премиера в момента става дума за \"увредена екология\", а не че това ще се случи след изграждането на обекта. Това не е хотел, а хладилните камери, където рибарите да си слагат рибите. Това е, което сме искали да направим. Ако не го щете, оставяме бурена и не го закачаме, обясни Борисов във видео, публикувано във \"Фейсбук\" профила му. Прикани гражданите на Варна да видят рибарските пристанища в други градове като Созопол и Поморие и да преценят дали искат при нормални обстоятелства да си купуват току-що извадена от морето риба. На въпрос за нередности при поръчката, при която  Агенцията по храните е купила набори за изследване на чума  по животните от софтуерна фирма, регистрирана малко преди сделката, Борисов обеща да провери случая и ако в агенцията \"са направили такъв заход\", обеща да анулира сделката. За нея се разбра през седмицата, а агенцията обясни, че не е имала избор. Премиерът отново назова неизвестни хора \"гадове\", заради които всеки ден трябва да се обяснява.", "date": "2018.08.10", "title": "Разрешеният строеж във Варна бил върху змиярник, а не върху плаж, увери Борисов"}
{"url": "https://www.dnevnik.bg/biznes/2018/08/10/3294741_rusiia_ogranichi_vnosa_na_niakoi_plodove_ot_makedoniia/", "text": "От 15 август Русия временно ограничава вноса на костилкови плодове, включително праскови и кайсии, от Македония и Сърбия заради откриването в доставките на кафяво гниене (Monilinia fructicola). В  съобщението на регулатора  Росселхознадзор  се посочва, че между 13 юли и 10 август от Сърбия са пристигнали 27 пратки с плодове с това подлежащо на карантина състояние, а от Македония - 3. Вносът е бил допуснат при фитосанитарни сертификати, удостояващи, че всичко е наред и плодовете не са опасни. Ограниченията ще са в сила, докато двете балкански страни не предприемат мерки срещу износа на заразена продукция и не разследват как се е стигнало до сертифицирането на пратките. Кафявото гниене може да се е появило заради дъждовното лято в района, казва Небойша Милославлевич, директор по растителна защита към Министерството на земеделието и защитата на околната среда в Белград. Monilinia fructicola поразява не само откъснатите плодове, но и наземните органи на растението като цветове и клони. При топло и влажно време един заразен плод може да порази цяла градина.", "date": "2018.08.10", "title": "Русия ограничи вноса на някои плодове от Македония и Сърбия"}
{"url": "https://www.dnevnik.bg/bulgaria/2018/08/10/3294716_agenciiata_po_hranite_prekusva_poruchkata_za/", "text": "Българската агенция за безопасност на храните (БАБХ) прекъсва поръчката за набори и препарати, с които да се изследва и диагностицира чумата по дребните преживни животни. Това съобщи на пресконференция изпълнителният директор на агенцията Дамян Илиев. \"Преди малко се чух с премиера и той ми каза: \"Прекъсваш поръчката и се оправяш по начина, по който си решил. Навън да правят изследванията. Не се занимавай\", допълни Илиев. Взетите близо 8 хиляди проби в 20-километровата зона около огнищата в Ямболско и Бургаско ще бъдат изследвани в лаборатории от Европейския съюз, посочени от Генерална дирекция САНТЕ на Европейската комисия (ЕК). Финансирането на изследванията също ще се поема от ЕК. По-рано днес премиерът Бойко Борисов обеща да провери случая  с обществената поръчка на Българската агенция за безопасност на храните  и ако има проблем - да я прекрати. \"Ще проверя случая и ако са направили такъв заход, ще анулирам конкурса и ще ги изгоня. Това мога да го обещая. Отговорът ми може да бъде получен и до края на деня. Не искам всеки ден да се обясняваме за такива гадове\", заяви във Варна министър-председателят. Преди няколко дни агенцията реши да пристъпи към договаряне с фирмата \"Глобул вижън 2018\" ЕООД за доставка на препарати и набори за откриване на чумата по дребните преживни животни. В мотивите към поръчката се казва, че фирмата е единствената, която разполага с нужните разрешителни и оторизации за доставка на търсените препарати и набори за изследване на болестта. А и няма време да се пристъпва към обществена поръчка, тъй като обстановката в страната е усложнена. От данните в Търговския регистър се вижда, че фирмата е съвсем нова - учредена е в края на юни тази година, малко след първата заповед за  евтаназия на животни заради чумат а. Основният й предмет на дейност пък е софтуерен и компютърен бизнес, а учредителният й капитал е 500 лева.  От отговор на агенцията по храните от вчера  пък се разбра, че пълномощното на \"Глобул вижън 2018\" ЕООД да регистрира и продава продуктите на IDvet, предмет на поръчката, е от 1 август - около седмица преди обявлението за договаряне. На въпросите как досега БАБХ е диагностицирала чумата по дребните преживни животни, какви китове и препарати са били използвани, на кои фирми, откъде са били доставяни и от кого, какви са наличностите в момента, агенцията отбелязва, че вече няма никакви наличности и възможности изобщо да диагностицира опасното заболяване. Макар проблемите с чумата да започнаха още в края на юни и тогава да са нямали никакви набори за откриване и изследване на чумата, през юли БАБХ поръчала съвсем малко количество от същите набори, каквито сега иска да договори и да купи. \"На 2 юли е закупено известно неголямо количество от същите диагностикуми, тъй като няма други регистрирани такива в България, за сумата от 29 251 лв. срещу издадена фактура от доставчика. Доставени са по спешност от заявителя за регистрация на продуктите към онзи момент ДЗЗД \"Лабор диагностик\", тъй като е нямало български оторизирани фирми за продажба на диагностикумите, които да фигурират в регистъра на диагностикумите в България или да са представили пълномощно от производителя за продажбата им. Лабораториите на БАБХ са работили и с диагностикуми, дарени от Европейската комисия\", се казва в отговора до \"Дневник\". Логично тези малки количества от препаратите вече са изчерпани. Затова и беше обявена поръчката по спешност.", "date": "2018.08.10", "title": "Агенцията по храните прекъсва поръчката за препаратите за чума след остра реакция на премиера"}
{"url": "https://www.dnevnik.bg/bulgaria/2018/08/10/3294751_korab_idvasht_ot_rusiia_dokara_cigari_skriti_v_chamovi/", "text": "Контрабанда на цигари за над 800 хил. лв. е открита на пристанището в Бургас. В кораб, идващ от Русия, митничарите са намерили над 111 хил. кутии цигари, укрити в издълбани чамови дъски, съобщи прокуратурата. По думите на окръжния прокурор на Бургас Георги Чинев цигарите са открити в контейнер, превозващ по документи шлифовани чамови дъски. Митничарите се усъмнили, че стоката е прекалено лека, а разглеждането с рентген потвърдило предположението им. При физическа проверка са открити 111 312 броя кутии цигари от марката NZ с беларуски бандерол на стойност 834 840 лв. Получател е българско дружество. Наказанието за това престъпление е между 3 и 10 г. затвор и конфискация на контрабандните стоки.", "date": "2018.08.10", "title": "Кораб, идващ от Русия, докара цигари, скрити в чамови дъски"}
{"url": "https://www.dnevnik.bg/sviat/2018/08/10/3294721_turskiiat_finansov_ministur_predstavi_ideia_za_nov/", "text": "Турският финансов министър представи в петък правителствен план за \"нов икономически модел\", в който обещава запазване независимостта на централната банка и по-строга бюджетна дисциплина. Но Берат Албайрак говори в момент на рекордно обезценяване на турската лира, не даде подробности, които да успокоят инвеститорите, и си тръгна, без да приеме въпроси от аудиторията. В презентацията пред водещи бизнесмени, продължила близо един час, той обеща структурни реформи, ребалансиране на икономиката и \"устойчив и здравословен растеж\". Словото му не съдържаше какво точно планира да постигне правителството и как да го реализира. Валутните пазари изобщо не реагираха на речта и посрещнаха с нова вълна на обезценяване на лирата новината от президента на САЩ Доналд Тръмп, че е наредил да бъдат рязко повишени митата за алуминий и стомана от Турция. В един момент поевтиняването на лирата спрямо долара надхвърли 20% спрямо нивата от четвъртък. Това е най-голямото обецзеняване в рамките на един ден от освобождаване обменния курс на националната валута през 2001 г. Албайрак каза, че правителството, на което вече ръководител е президентът (и негов тъст) Реджеп Тайип Ердоган, не смята, че инфлацията е алтернатива на растежа. Според \"Ройтерс\" тази позиция може допълнително да изнерви инвеститорите. Мълчанието на централната банка и нежеланието ѝ да повиши чувствително лихвените проценти се възприема като сигнал, че тя не е напълно независима от президента, който, изглежда, предпочита двуцифрена инфлация, но да има евтини кредити за стимулиране на икономическия растеж. Министърът обеща в двореца \"Долмабахче\" в Истанбул сътрудничество с \"всички национални и международни фактори\", с които съвместно да изработят \"всеки отделен детайл в широк спектър от въпроси\". \"Една от целите ни е да установим пълна независимост в монетарната политика. Подсилване на финансовата стабилност ще е от висшите ни приоритети\", добави той, изтъквайки, че много внимателно подбира думите си, когато споменава независимата централна банка. Албайрак обясни също, че плановете предвиждат 3 фази: икономическо ребалансиране, устойчив растеж и по-справедливо преразпределение. Първата фаза трябва да приключи до 2019 г. и включва намаляване на дефицита по текущата сметка и подобряване на доверието на инвеститорите. Ще има и \"трансформация\" във финансовото министерство във връзка с данъчните служби.", "date": "2018.08.10", "title": "Турският финансов министър представи идея за \"нов икономически модел\""}
{"url": "https://www.dnevnik.bg/sviat/2018/08/10/3294709_bivshiiat_prezident_na_chili_shte_stane_vurhoven/", "text": "В сряда генералният секретар на ООН Антониу Гутериш предложи бившият президент на Чили Мишел Бачелет за ръководител на Върховния комисариат на организацията по правата на човека, за да замени йорданеца Зейд Раад ал Хусейн, известен с острите си критики към президента на САЩ Доналд Тръмп. 66-годишната Мишел Бачелет е част от най-влиятелните жени политици по света. Тя беше първата директорка на службата ООН-Жени (UN Women), която работи за равенство между половете, при създаването ѝ през 2010 г. Дъщеря на генерал, опълчил се на режима на Аугусто Пиночет, през 1975 г. тя е била задържана и изтезавана от политическата полиция на диктатора. Предстои номинацията ѝ, обявена в публикувано в сряда комюнике, да бъде одобрена от Общото събрание на ООН, в което участват 193-те страни членки на организацията. Определяйки като \"расист\" унгарския премиер Виктор Орбан и като \"опасен\" президента на САЩ Доналд Тръмп, нейният предшественик начело на Върховния комисариат по правата на човека  Зейд Раад ал Хусейн  често предизвикваше скандали, с което загуби подкрепата на множество влиятелни страни. Това го накара да не се кандидатира за втори мандат. След като си създаде врагове в лицето на САЩ, Русия и Китай по време на четиригодишни си мандат, той призна, че \"в сегашния геополитически контекст\", да остане на поста \"би означавало да се моли на колене\". \"Мълчанието не ви носи никакво уважение\", беше заявил миналата седмица пред медиите Ал Хусейн, който трябва да напусне поста на 31 август, добавяйки, че би посъветвал приемника си \"да бъде справедлив и да не дискриминира никоя страна\", както и \"да е готов за сблъсък\". Правозащитните организации обаче изразяваха притеснения от възможността генералният секретар на ООН да замени Зейд Раад ал Хусейн с някой не толкова злобен човек. \"Ако бъде избрана, (Мишел) Бачелет ще заема един от най-трудните постове на света в момент, когато правата на човека са подложени на масирана атака\", каза преди изявлението на Гутериш Кенет Рот, директор на \"Хюман райтс уоч\". \"Бидейки сама жертва, тя може да внесе в тази роля една уникална перспектива за значението на активна защита на човешките права\", добавя той. Социалистката, по образование педиатър, беше първата жена, избрана за президент на Чили от 2006 до 2010 г., а след това и от 2014 до 2018 г. Миналата година Антониу Гутериш я назначи за съветник по инициативите за посредничество в консултативния съвет на високо равнище. Генералният секретар на ООН я определи като \"дългогодишна защитничка на правата на жените\". Родена през 1951 г. в Сантяго, Мишел Бачелет следва медицина, когато е арестувана, пратена в затвора и изтезавана заедно с майка си от политическата полиция на диктатора Пиночет през януари 1975 година. Като президент тя разтърси чилийското общество, известно със силния си консерватизъм, с поредица от прогресивни реформи, включително приемането на  хомосексуалните бракове  и  декриминализирането на абортит е.", "date": "2018.08.10", "title": "Бившият президент на Чили ще стане върховен комисар на ООН за правата на човека"}
{"url": "https://www.dnevnik.bg/sport/2018/08/10/3294735_ian_ulrih_e_arestuvan_za_napadenie_nad_prostitutka/", "text": "Олимпийският шампион по колоездене и победител в \"Тур дьо Франс\" Ян Улрих е бил арестуван за нападение над проститутка. Инцидентът е станал в хотел във Франкфурт, като по информация от полицията германецът е \"атакувал физически и наранил жената\". Улрих е бил под влиянието на алкохол и наркотици, заяви говорител на полицията, цитиран от агенция \"Франс прес\". Наскоро в интервю за в. \"Билд\" 44-годишният бивш колоездач обяви, че е изпаднал в \"дълбоко отчаяние\", откакто се е разделил със съпругата си. Той призна, че получава помощ заради проблеми с алкохола и наркотиците. Това е втори арест на Улрих в рамките на една седмица. Миналия петък той беше задържан в Майорка, след като прескочил оградата на свой съсед и започнал да отправя заплахи. Според германските медии съседът е германският актьорът Тил Швайгер, популярен с участието си във филма на Куентин Тарантино Inglorious Bastards. Улрих е единственият германец, който е печелил \"Тур дьо Франс\". Той триумфира в най-престижното колоездачно състезание през 1997 г. Той има и четири втори места в надпревара, а освен това е печелил още една от големите обиколки - испанската Вуелта през 1999 г. На олимпийските игри в Сидни през 2000 г. Улрих грабна два медала в двете дисциплини на шосе - злато в общия старт и сребро в бягането по часовник. Той е и двукратен световен шампион в часовника. През 2007 г. Улрих прекрати състезателната си кариера. През 2012 г. той  беше наказан за употреба на допинг , а резултатите му след 2005 г. бяха анулирани. Преди три години  германецът предизвика катастрофа в нетрезво състояние , при която рани двама души и потроши три автомобила.", "date": "2018.08.10", "title": "Ян Улрих е арестуван за нападение над проститутка"}
{"url": "https://www.dnevnik.bg/video/2018/08/10/3294764_video_nasa_izprashta_utre_sonda_za_izsledvane_koronata/", "text": "Американската аерокосмическа агенция (NASA) се подготвя да изстреля след няколко часа сондата \"Паркър\" в едно от най-амбициозните изследвания на нашата звезда. Parker Solar Probe е монтирана на ракетата Delta IV Heavy, една от най-мощните, с които разполага в момента човечеството. Стартът от Кейп Канаверъл в щата Флорида е планиран за около 3.48 през нощта, което е един час преди обед в събота българско време. Сондата трябва да премине покрай Венера през септември преди да се гмурне през ноември във фотосферата на Слънцето - тази част от звездата, която остава да се вижда от Земята при пълно слънчево затъмнение. Първите данни от мисията се очакват през декември. \"Паркър\" е не по-голяма от семеен автомобил, но за да стигне до Слънцето е нужна стартова енергия 55 пъти по-голяма от необходимата при мисия до Марс. Delta IV Heavy се извисява на 72 метра и е заредена с над 600 тона гориво. Това трябва да осигури на сондата най-високата скорост, с която тяло, създавано от човек, е било изпращано в космоса - над 69 000 км/ч. Апаратът ще се доближи на около 6.4 млн. км от видимата повърхност на Слънцето и е планирано да направи подобни обиколки 24 пъти. Макар да е на милиарди километри от звездата, \"Паркър\" ще премине през слънчевата корона, където температурите достигат 3 милиона градуса по Целзий. Защитата се осигурява от 12 см дебел термощит, който ще се нажежи до 1400 градуса, а минимално излизане на сондата от неговата \"сянка\", ще го унищожи за секунди. Ако стартът в събота се отложи, \"прозорецът\" за изстрелване се затваря на 23 август.", "date": "2018.08.10", "title": "Видео: NASA изпраща утре сонда за изследване короната на Слънцето"}
{"url": "https://www.dnevnik.bg/bulgaria/2018/08/10/3294769_shefove_na_durjavni_bolnici_deklarirat_visoki_dohodi/", "text": "Директорът на Университетската многопрофилна болница за активно лечение \"Св. Екатерина\" проф. Генчо Начев е най-богатият от близо 300-те болнични директори и управители, които са подали имотни декларации пред Комисията за противодействие на корупцията и отнемане на незаконно придобитото имущество. Това отбелязва вестник \"Сега\", който публикува преглед на декларираното имущество от директорите на държавни и частни болници, които имат договор с Националната здравноосигурителна каса и се финансират с обществени средства. От тази година те също са длъжни да подават имотни декларации. Проф. Генчо Начев заедно със съпругата си притежава дялове от 7 дружества за общо 2 206 700 лв. Сред тях са \"Кристална вода\" - компания, свързвана с бизнесмена Румен Гайтански-Вълка, която се занимава с ВиК проекти и пречистване на води, и \"Победа\" - собственик на ВЕЦ \"Енина\". Начев има и инвестиции за 1 803 615 лв. плюс унгарски, полски и хърватски ценни книжа на стойност 315 096 лв. Наличните му пари са 50 000 лв. за него и 20 000 лв. за съпругата му, а в депозити държи 6 126 715 лв. Има \"Мерцедес\", \"Рейндж Роувър\" и \"Порше\", но не е обявил стойността им. Със съпругата му имат апартаменти в столичните квартали \"Лозенец\", \"Лагера\", \"Слатински Редут\" и \"Мотописта\", къщи в Драгалевци и Казанлък. Начев притежава и дял от производствени помещения в с. Енина, Казанлъшко. Проф. Начев е член на управителните съвети на Българската федерация по тенис, Фондация \"Българска роза - 97\" Казанлък, Българското дружество по кардиохирургия, тенис клуб при НСА-София, \"Алфа клуб \"Да оцелееш\"-София, Фондация \"Св. Георги Победоносец - воин\"-Пловдив. С голямо финансово състояние е и директорът на болницата по неврология и психиатрия \"Св. Наум\" проф. Иван Миланов. Той лично или заедно със съпругата си притежава 4 апартамента в София, 2 в \"Слънчев бряг\", 4 в Поморие и един в Стара Загора. Неврологът кара \"Ауди А7\" за близо 150 000 лв. В банки Миланов има и над 3.1 млн. лв. Новият управител на здравната каса и доскорошен директор на \"Св. Иван Рилски\" Дечо Дечев има със съпругата си 3 апартамента в София, 2 от които наследствени, къща в Рибарица и мезонет в Гърция. Влоговете на семейството му са за малко над 500 000 лв. Директорът на болница \"Св. Георги\" в Пловдив Карен Джамбазов има \"Мерцедес\" на цена по договор 50 лв. Влогът му е 31 000 лв., но има вземания от заем за 160 000 лв. и инвестиции за над 125 000 лв. Директорът на Правителствена болница Любомир Спасов кара \"Мицубиши\" от 1998 г. за 9000 лв., има 135 000 лв. на влог, но трябва да връща заем от 650 000 лв. Много от директорите на държавни болници декларират, че притежават 6-цифрени суми. Общо 69 болнични шефове не са подали декларации в срок. Управителят на столичната частна онкологична болница \"Сердика\" Методи Янков има само 160 000 лв. в кеш от заплати. Според декларацията му той няма нито апартамент, нито кола, нито влогове. Валентина Мазнейкова, зам.-управител на МБАЛ \"Света София\", притежава заедно със съпруга си Христо Мазнейков 4 апартамента в София, къща в кв. \"Драгалевци\" и къща в с. Емона, Несебър. В депозитни сметки семейство Мазнейкови притежава близо 400 000 лв., също и вземания от заеми за над 2.5 млн. лв.", "date": "2018.08.10", "title": "Шефове на държавни болници декларират високи доходи"}
{"url": "https://www.dnevnik.bg/sviat/2018/08/10/3294729_jitelite_na_shanhai_spiat_po_ulicite_turseiki_spasenie/", "text": "Горещините, обхванали Шанхай това лято, карат някои жители на китайския мегаполис да спят навън в търсене на известна прохлада, често по пейките и тротоарите на известен търговски булевард, предаде агенция \"Франс прес\". Денем улица \"Нанкин\" - широка пътна артерия, по протежение на която се издигат големи магазини - е превзета от тълпи от туристи и разхождащи се хора. С падането на нощта и затварянето на магазините обаче тя привлича жители на района, които се опитват да се спасят от задуха и жегата в тесните си жилища. Те щурмуват пейките, а някои се настаняват направо на тротоара. От няколко седмици Шанхай е обхванат от небивали горещини. Вчера температурата превиши 35 градуса по Целзий за 16-и ден това лято. Евтините жилищни блокове в центъра на Шанхай са строени отдавна и в тях често няма климатици, а дори да има, много шанхайци са с ограничени доходи и се стараят да не ги ползват непрекъснато, за да не плащат високи сметки. Към 4 часа сутринта в нощта срещу четвъртък по тротоарите на ул. \"Нанкин\" можеха да се видят да спят дълбоко най-малко стотина души - жени и деца, но главно съблекли се до кръста мъже. Лек бриз откъм близката река Хуанпу разхлаждаше донякъде въздуха, облекчавайки спящите върху одеяла или вестници хора. Други си бяха устроили импровизиран бивак на Площада на народа, където се намира най-големият парк в града, или спяха дълбоко, свити на кълбо, пред витрините на луксозните бутици. Имаше и хора, легнали направо на земята, без риза и боси, с бутилка вода и китайско хлебче до себе си. В последните седмици шанхайците масово превземат метростанциите, търговските центрове, библиотеките и други обществени места с климатични системи, за да преживеят горещините. Едно от най-предпочитаните места са мебелните магазини ИКЕА, където посетители се отпускат изтощено за кратка сиеста върху леглата и канапетата, изложени в хладните халета. През юли миналата година в Шанхай беше отбелязан нов температурен рекорд от 40.9 градуса, припомня АФП./ БТА", "date": "2018.08.10", "title": "Жителите на Шанхай спят по улиците, търсейки спасение от жегата"}
{"url": "https://www.dnevnik.bg/sviat/2018/08/10/3294762_dve_treti_ot_germancite_iskat_da_se_vurne/", "text": "Над две трети от германците са за връщането на задължителната гражданска или военна служба за младите хора седем години след отпадането ѝ, предаде ДПА. Според проучване по поръчка на обществения телевизионен канал ZDF 68 процента от германците са за задължителната служба. През 2011 г. тя беше отменена в Германия, след като правителството реши да се върви към професионална армия. Над три четвърти, или 77 процента от привържениците на консервативния Християндемократически съюз на канцлера Ангела Меркел - който миналата седмица предложи  да бъде върната задължителната служба  - подкрепят подобна мярка, се казва в проучването на социологическата агенция \"Политбарометър\". Мярката обаче си имаше и своите критици. Експерти и някои представители на левите партии заявиха, че задължителната служба може да не е съвместима с германската конституция и законодателството на ЕС. Сестринската партия на ХДС от Бавария, Християнсоциалният съюз, наблегна на цената на връщането на службата, защото тя ще бъде платена от бюджета за отбрана, който от своя страна е необходим за модернизиране на Бундесвера. /БТА", "date": "2018.08.10", "title": "Две трети от германците искат да се върне задължителната гражданска или военна служба"}
{"url": "https://www.dnevnik.bg/biznes/2018/08/10/3294772_bulgargaz_shte_poiska_gazut_da_poskupne_s_nad_14_ot_1/", "text": "Булгаргаз\" планира да поиска с над 14% по-висока цена на природния газ от 1 октомври, се казва в съобщение на компанията. Предложението ще е мотивирано както с по-скъпия внос, така и с по-високия курс на долара спрямо лева, но също и с това, че през третото тримесечие цената е по-ниска от разходите на дружеството за доставка.  О 1 юли цената на природния газ скочи с 10.81%  докато дружеството искаше корекция нагоре с над 16%. КЕВР обаче прецени, че дружеството има надвзети над 13 млн. лв. и определи по-малко увеличение. Въпреки това по-скъпият газ повлече нагоре и цената на парното, която се вдигна средно със 7 на сто в началото на лятото. Ако новото предложение на \"Булгаргаз\" се приеме, това означава парното също да поскъпне, защото според експертите всяка промяна с над 5% на цената на газа рефлектира и върху цените на топлофикациите. Държавният газов доставчик ще внесе официално предложението си в Комисията за енергийно и водно регулиране на 10 септември, а регулаторът ще определи каква да бъде тя до края на същия месец. Според \"Булгаргаз\" клиентите му ще трябва да плащат от 1 октомври 458.44 лв. за 1000 куб. м или 43.54 лв./MWh (без цени за достъп, пренос, акциз и ДДС). Прогнозната цена на природния газ отчита влиянието на ценообразуващите фактори към 9 август и е неокончателна.", "date": "2018.08.10", "title": "След 11% през юли, \"Булгаргаз\" ще поиска цената на газа да скочи още с над 14%"}
{"url": "https://www.dnevnik.bg/razvlechenie/2018/08/10/3294566_spaik_lii_djouns_se_nadiava_trump_da_gleda_noviia_mu/", "text": "Американският режисьор Спайк Лий обяви, че му се иска Доналд Тръмп да гледа новия му филм  - напрегнат, но и смешен разказ за междурасовите взаимоотношения в Америка, съобщи \"Ройтерс\". Лентата е вдъхновена от истинската история на чернокож полицай, който успява да се внедри в расистката организация \"Ку Клукс Клан\" и тръгва по кината в Щатите днес. Спайк Лий твърди, че премиерата на филма е насрочена специално на годишнината от  сблъсъците в американския град Шарлотсвил, щата Вирджиния между крайнодесни и антирасисти , в които загина 32-годишна жена. Тогава Тръмп си навлече гнева на критиката като обвини за безредиците и двете страни, а медийно отразяване от протестите е включено във филма. \"Искам човекът в Белия дом също да гледа филма. Но няма да изрека името му\", каза режисьорът пред \"Ройтерс\" по време на премиерата на филма в Бевърли Хилс тази сряда. \"Когато видях този ужасен акт на домашен, отгледан в Америка, тероризъм, веднага разбрах, че винаги съм искал да направя този филм\", коментира той събитията в Шарлотсвил. Актьорът Тофър Грейс, известен с участието си във филми като \"Интестерал\" и \"Спайдърмен\", който играе ролята на лидера на \"Ку Клукс Клан\" през 70-те години Дейвид Дюк, каза, че екипът на филма е бил поразен от актуалността на лентата, докато са снимали. \"Филмът не би трябвало да е по-актуален днес, отколкото е бил във времето, в което се развива действието, но за съжаление е\", опасява се той. В участват и актьорите Адам Драйвър и Джон Дензъл Уошингтън (синът на Дензъл Уошингтън). До момента отзивите на критиката са положителни, а лентата е събрала впечатляващите 100% одобрение в сайта Rotten Tomatoes. Някои критици дори смятат, че това е най-добрият филм на Спайк Лий от години.", "date": "2018.08.10", "title": "Спайк Лий Джоунс се надява Тръмп да гледа новия му филм за \"Ку Клукс Клан\""}
{"url": "https://www.dnevnik.bg/sport/2018/08/10/3294783_levski_lukoil_zavurshi_mashtabnata_selekciia_s_hristo/", "text": "Левски Лукойл\" продължи мащабната си лятна селекция с привличането на национала Христо Захариев. Лекото крило е последното попълнение на българския баскетболен шампион, който през новия сезон си постави за цел пробив в Европа. По-рано сините привлякоха двамата от най-успешните български играчи - близнаците Калоян и Деян Иванови, както и двама чужденци - американеца Патрик Рембърт и сърбина Никола Маравич. Божидар Аврамов и Асен Великов пък преподписаха с отбора. Захариев е юноша на \"Славия\", а още на 16 години дебютира в мъжкия баскетбол с екипа на \"Спартак МВР\". Когато е на 17, той заминава за Италия, където играе за \"Варезе\". През 2010 г. се завръща в България, като се състезава последователно за \"Черноморец\", \"Рилски спортист\" и \"Левски\". През 2015 г. Захариев отново поема към Италия, като изкарва един сезон в \"Триест\". През зимата на 2016 г. той се присъединява към \"Лукойл Академик\", а през последния сезон носеше екипа на \"Балкан\" (Ботевград). Високият 197 см Захариев е трикратен шампион на България - два пъти с \"Лукойл Академик\" (2016 и 2017 г.) и веднъж с \"Левски\" (2014 г.).", "date": "2018.08.10", "title": "\"Левски Лукойл\" завърши мащабната селекция с Христо Захариев"}
{"url": "https://www.dnevnik.bg/video/novinite_na_bnt/2018/08/10/3294792_video_drugite_novini/", "text": "Сондата \"Паркър\" ще търси слънчеви тайни ", "date": "2018.08.10", "title": "Видео: Другите новини"}
{"url": "https://www.dnevnik.bg/evropa/2018/08/10/3294519_belarus_-_represii_kato_po_stalinovo_vreme/", "text": "Следственият комитет в Беларус  арестува повече от десет журналисти  от независими медии. На 7 и 8 август бяха претърсени офисите на най-големия интернет портал tut.by, на осведомителната агенция BelaPAN, на портала за недвижими имоти Realt.by и редакцията на вестник Kultura, както и жилищата на редактори и журналисти. Иззети бяха компютри и твърди дискове. Арестувани бяха главната редакторка на BelaPAN, както и кореспондентът на \"Дойче веле\" в Минск Павлюк Биковский. За разпит беше повикан основателят на tut.by Юрий Зисер. Наказателното производство заради \"нерегламентиран достъп до платена компютърна информация\" беше предизвикано от оплакване на ръководството на Държавната осведомителна агенция BElta, което сигнализира, че при използването на платените съдържания от абонати финансовите постъпления не съответстват на действителното потребление. Президентският вестник \"Сб. Беларус сегодня\" незабавно публикува на своя сайт снимки от претърсванията и два кратки фрагмента от телефонни разговори. Следователите твърдят, че става дума за разговори между главния редактор на портала Марина Золотова и нейната колежка Анна Колтигина, които обсъждат възможностите да се използват съдържанията на агенция BElta. Ставало дума за кражба на информация Беларуското външно министерство бързо оповести, че става дума не за посегателство срещу свободата на словото, а за мерки срещу \"банален незаконен достъп до платена информация\". Но задържането на хора в продължение на три дни, проведените разпити и наказателното преследване, които официално се аргументират единствено със записа на един телефонен разговор, показват, че силовите структури в Беларус очевидно действат в духа на сталинските времена, когато самопризнанието беше сразяващото доказателство. Не е тайна, че абонатите на BElta могат да четат новините малко по-рано, отколкото потребителите на безплатния сайт. Ако някой е използвал чужди пароли, за да чете платените съдържания, това по-скоро е проблем на самата агенция, която е трябвало своевременно да вземе мерки. Препечатването на статии с позоваване на BElta като източник на информацията не може да се смята за кражба. Пък и в Беларус все още няма официално обявен монопол върху информацията. В интернет се шегуват, че на сайта на BElta изобщо няма горещи новини, които стават за крадене. Там в най-добрия случай ще намериш информация са количествата пожънато зърно. И така отново стигаме до въпроса към властите: Защо един гражданскоправен проблем се раздува до наказателно преследване с обиски и изземане на документи, а задържаните са вкарани в единични килии в предварителния арест? Същинската цел е друга Всичко това се прави с по-далечен прицел. Тук изобщо не става дума за мерки вследствие на нерегламентиран достъп до платените съдържания на осведомителната агенция. Просто се търси повод за нови репресии, чрез които силовите структури в Беларус отново да докажат своята значимост. А заплахите срещу журналисти, които не работят в правителствените медии и вече се намират под много силен натиск, както и опитите за тяхното дискредитиране, отдавна са станали част от дейността на силовите структури. В Беларус вече е блокиран достъпът до независими информационни източници в интернет като charter97.org и belaruspartisan.by. На непрестанни арести и съдебни дела са подложени беларуските кореспонденти на тв канал Belsat и на радио Racyja – две медии, които излъчват от Полша. Паричните глоби срещу тези журналисти възлизат вече на десетки хиляди долари. Разбира се, сега най-разумно би било да се прекрати съдебното преследване на журналистите и да се даде възможност на икономическите субекти да разрешат спора помежду си. Но дали беларуските власти ще се вслушат в гласа на разума?", "date": "2018.08.10", "title": "Беларус - репресии като по Сталиново време"}
{"url": "https://www.dnevnik.bg/politika/2018/08/10/3294799_ninova_zavidia_na_borisov_che_benchev_naricha_nego/", "text": "Лидерът на БСП Корнелия Нинова иронизира похвалите на премиера Бойко Борисов по свой адрес в последните дни за реакцията й към общинския съветник от БСП в Бургас Бенчо Бенчев, уличен във връзки с Димитър Желязков - Митьо Очите. Бенчев беше засечен в компанията на сочения за организатор на престъпна група Желязков, след което по настояване на Нинова партийният актив в Бургас го изключи от групата. Последва поредица похвали от страна на лидера на управляващата ГЕРБ и премиер Бойко Борисов, който  оцени като правилни  и решителни действията на Нинова в скандала. Премиерът Борисов направо ме умилява с непрекъснатите си хвалби за правилното ми решение да поема отговорност и да поискам Бенчо Бенчев да напусне всички постове, коментира във \"Фейсбук\" Нинова думите на политическия си опонент. \"Много ми се иска да му върна комплимента. Лято е, може да разменим по две-три мили думи. Опитвам се, но не ми се получава. Ще го почакам още няколко дни\", продължава иронично тя. \"Малко му \"завиждам\" на Борисов - Бенчев не спря да го хвали и да му вика, че е мъжкар, а за мен една добра дума не намери и само ме хули\", пише Нинова.  Тя очаква Борисов също \"да поеме отговорността да освободи шефа на митницата, която е дала на същия този Бенчев и на Митьо Очите да ги охраняват\" (бел. ред. - става дума за договор за охрана между фирмата \"Аргус\", в която Очите  е имал задължението  да намира клиенти, и бургаската митница, която обясни, че охраняваният обект е почивна станция). Лидерът на БСП добавя, че от услугите на Бенчев и Желязков се е ползвал и клонът на НОИ в Бургас. Според нея лидерът на ГЕРБ трябва да потърси сметка и от общинските си съветници в Бургас, гласували Бенчев да стане зам.-председател на общинския съвет. \"Като висш пилотаж ще приема, ако Борисов успее да поеме отговорност и за кмета си на Бургас - той си знае защо\", казва Нинова.", "date": "2018.08.10", "title": "Нинова \"завидя\" на Борисов, че Бенчев нарича него мъжкар, а нея хули"}
{"url": "https://www.dnevnik.bg/sviat/2018/08/10/3294804_oae_shte_stroiat_petroloprovod_do_etiopiia_prez/", "text": "Обединените арабски емирства ще строят петролопровод между Адис Абеба и пристанищния град Асаб в Еритрея. Това съобщи днес етиопската радио-телевизионна корпорация \"Фана броудкастинг\", цитирана от \"Ройтерс\". Това е било договорено на среща между премиера на Етиопия Абий Ахмед и Рийм ал Хашими, държавен министър по международното сътрудничество на ОАЕ. \"Фана\" не дава подробности, но премиерската канцелария в Адис Абеба каза, че Ахмед и Хашими са обсъждали \"промишлеността, селското стопанство, недвижимите имоти, петролопровода и курортите\". \"Повечето от нещата се проучват\", каза шефът на канцеларията Фицум Арега. Това е поредният знак за повишено присъствие на емирствата на територията на Африканския рог, отбеляза \"Ройтерс\". ОАЕ изигра задкулисна роля,  за да помогне на Етиопия и Еритрея  да приключат миналия месец двайсетгодишното състояние на война. Богатите на петрол емирства от Персийския залив, ръководени от желание да навлязат в разрастващата се етиопска икономика и от опасението, че това може да сторят конкуренти като Катар или Иран, от десетина години засилва присъствието си в региона. Абу Даби разполага с военна база в еритрейския град Асаб, която използва за войната в Йемен - отвъд Червено море - срещу шиитските бунтовници хути. /БТА", "date": "2018.08.10", "title": "ОАЕ ще строят петролопровод до Етиопия през ертитрейско пристанище"}
{"url": "https://www.dnevnik.bg/sport/2018/08/10/3294805_lionel_mesi_e_noviiat_kapitan_na_barselona/", "text": "Звездата Лионел Меси е новият капитан на \"Барселона\". Голмайсторът на отбора влиза в новата си роля след раздялата с полузащитника Андрес Иниеста. Заместник-капитани ще са Жерар Пике и Сержи Роберто, обявиха от клуба. Меси беше заместник с лентата от 2015-а г. насам, като в това време капитани бяха последователно Шави Ернандес и Иниеста. Това е първият сезон от 2014-15 насам, в който и тримата в списъка са представители на школата на \"Барселона\". Каталунците започват сезона си с  мач срещу \"Севиля\" в спора за Суперкупата . Двубоят е в Танжер в неделя.", "date": "2018.08.10", "title": "Лионел Меси е новият капитан на \"Барселона\""}
{"url": "https://www.dnevnik.bg/razvlechenie/2018/08/10/3294706_mariia_alyohina_ot_pusi_raiut_izbiaga_ot_rusiia_v/", "text": "Мария Альохина - член на руската пънк група \"Пуси Райът\", която заедно с две други изпълнителки от групата беше осъдена през 2012г. за хулиганство и подбуждане на религиозна омраза, успя да отпътува за Единбург въпреки официална забрана за пътуване извън Русия, съобщи \"Гардиън\". На руската граница тя била спряна от митничари, които й казали, че не може да напусне страната. Причината била, че музикантката е отказала да положи обществено полезен труд, на какъвто била осъдена заради протест срещу руската Федерална служба за сигурност. След като разбрала за забраната, Альохина пропътувала с кола повече от 1000 километра, за да премине в Беларус, където граничният контрол не е толкова строг и да стигне до Латвия, която е членка на Европейския съюз. Оттам със самолет отпътувала за Обединеното кралство. \"Това не беше нищо особено. По този начин много руснаци напускат страната легално\", каза тя пред \"Гардиън\". Крайната цел на Альохина е Единбург, където тя трябва да представи книгата си \"Бунтовнически дни\", определена като смесица от \"пънк, електроника, театър, документалистика и протест.\" Альохина лежа почти две години в руски затвор, след като \"Пуси Райът\" изпълниха антипутинска \"пънк молитва\" към Богородица в катедралата \"Христос Спасител\" в Москва. След обявяването на присъдата редица международни музиканти призоваха Альохина и Надежда Толоконикова от групата да бъдат пуснати на свобода. Те бяха освободени предсрочно в края на двегодишните си присъди. След освобождаването си Альохина стана един от най-големите борци за правата на затворниците в страната. Тя дари голяма част от приходите от публични появи, като тази на фестивала в \"Гластънбъри\", на организации, за чието основаване помогна като неправителствената организация \"Зона Права\" и сайта \"Медиазона\", който публикува материали за съдебни процеси и за затворите в Русия.", "date": "2018.08.10", "title": "Мария Альохина от \"Пуси Райът\" избяга от Русия в Единбург"}
{"url": "https://www.dnevnik.bg/sviat/2018/08/10/3294806_ungariia_smiata_da_zabrani_kursovete_po_socialni/", "text": "Унгарските университети са получили тази седмица покана да коментират предложение за забрана на курсове по социални изследвания на пола. Това съобщи политическото списание  HVG.hu , цитирано от сайта  The Hungary Journal  и от унгарски журнласти в социалните мрежи. Според списанието засегнати са най-големият държавно финансиран университет ELTE и Централноевропейският университет, основан от милиардера и филантроп Джордж Сорос. Ако такава мярка се въведе, това би означавало, че никой не може да посещава подобни курсове в Унгария. В уведомлението до университетите не е била спомената причина. За HVG обаче представители на кабинета са казали, че на трудовия пазар в страната няма абсолютно никакъв интерес и курсът е икономически ирационален, така че те допускат, че не дава на студентите полезни знания, но служи на други интереси. Според министерството магистърските програми по социални изследвания на пола отнемат от възможностите на другите курсове и вредят на икономическата стабилност на университетите. Представители на кабинета са заявявали, че социалните изследвания на пола са идеология, а не наука. Критици на правителствата на премиера Виктор Орбан го обвиняват, че той от години работи за все по-нетолерантно общество в Унгария и че само използва образите на мигрантите, Сорос, исляма и традиционните ценности, за да засили контрола над страната. \"Това е скорошна снимка на правителството на Орбан в Унгария, правителство, което току-що обяви, че социалните изследвания на пола ще бъдат забранени в университетите,\" написа в \"Туитър\" Анита Кьомювеш, от авторитетната разследваща мрежа Atlatszo - очевиден намек, че в кабинета има само една жена.", "date": "2018.08.10", "title": "Унгария смята да забрани курсовете по социални изследвания на пола"}
{"url": "https://www.dnevnik.bg/sport/2018/08/10/3294811_grigor_dimitrov_napusna_toronto_sled_tejka_zaguba_ot/", "text": "Григор Димитров приключи участието си в мастърса в Торонто с тежка загуба. Той отстъпи с 2:6, 2:6 срещу Кевин Андерсън в двубой от четвъртфиналите. Българският тенисист не успя да се противопостави на намиращия се в добра форма южноафриканец, който игра много силно. Димитров подобри представянето си от миналата година, когато отпадна в третия кръг. Сега му предстои тежко изпитание, като следващата седмица трябва да защитава титлата си от мастърса в Синсинати. Мачът започна равностойно до 2:2. Тогава Андерсън влезе в много силна серия от седем поредни гейма, която го отведе до 6:2, 2:0. Впечатляващо беше началото му на втория сет, в който проби на нула и затвърди игровото и психологическото си предимство. Последва размяна на няколко сервис-гейма на нула. Андерсън нанесе нов удар с пробив за 5:2, след което оползотвори втория си мачбол и приключи срещата. В полуфинала той ще играе с победителя от мача между Александър Зверев и Стефанос Циципас.", "date": "2018.08.10", "title": "Григор Димитров напусна Торонто след тежка загуба от Кевин Андерсън"}
{"url": "https://www.dnevnik.bg/sport/2018/08/10/3294812_ivet_lalova_stigna_uvereno_finala_na_200_m_na/", "text": "Ивет Лалова се класира уверено за финала на европейското първенство по лека атлетика в Берлин. Спринтьорката завърши втора в първата полуфинална серия. Другата българка Инна Ефтимова остана последна в третата серия с 23,62 сек. Лалова записа 22,65 сек., което е третият най-добър резултат в полуфиналите. Преди нея в серията ѝ завърши Дина Ашър-Смит от Великобритания с 22,33 сек. \"Определено не се влиза лесно във финала на европейското. Отстрани може да изглежда така, но не е. Ще се боря с цялата си душа и сърце за медалите\", каза Лалова пред \"Евроспорт\". Във втората серия най-бърза стана холандската звезда Дафне Схипърс, която в последните метри намали значително темпото и завърши за 22,69 сек. В третата серия британката Джемайли Самуел спечели с 22,58 сек. Финалът е в събота в 21.45 ч.", "date": "2018.08.10", "title": "Ивет Лалова стигна уверено финала на 200 м на европейското в Берлин"}
