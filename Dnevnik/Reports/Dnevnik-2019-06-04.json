{"url": "https://www.dnevnik.bg/sport/2019/06/04/3917020_real_zapochva_izgrajdaneto_na_nov_otbor_s_igrach_za_60/", "text": "\"Реал\" (Мадрид) осъществи първи трансфер през лятото, след като привлече нападателя Лука Йович. Испанският клуб съобщи, че е постигнал договорка с \"Айнтрахт\" (Франкфурт) за закупуването на сърбина. Стойността на трансфера е 60 милиона евро. Очаква се Йович да премине медицински прегледи, след което ще бъде представен официално в Мадрид. Сърбинът, който е само на 21 години, ще подпише договор за шест сезона до 2025 г. С привличането на Йович \"Реал\" започва изграждането на нов облик. Очаква се клубът да се  раздели с доста играчи през лятото , като най-известните сред спряганите за напускане са Гарет Бейл, както и Хамес Родригес и Матео Ковачич, които прекараха последните години под наем. Йович игра под наем в \"Айнтрахт\" от \"Бенфика\" през последните два сезона, като едва през пролетта беше привлечен за постоянно във Франкфурт. Сърбинът стана най-младият футболист, отбелязал пет гола в един мач в Бундеслигата, през миналия октомври при  успеха със 7:1 над \"Фортуна\" . За \"Айнтрахт\" Йович има 27 гола в 48 мача през изминалия сезон. \"Лука е голяма загуба за \"Айнтрахт\", но това е и комплимент за целия клуб. Той е страхотен играч, който може да направи запомняща се кариера на най-високо ниво\", каза спортният директор на \"Айнтрахт\" Фреди Бобич.", "date": "2019.06.04", "title": "\"Реал\" започва изграждането на нов отбор с играч за 60 милиона евро"}
{"url": "https://www.dnevnik.bg/biznes/2019/06/04/3917012_turisticheskiiat_biznes_razkritikuva_promenite_havliia/", "text": "Промените в Закона за Черноморското крайбрежие, които Комисията по регионалната политика предстои да обсъди, обслужват тясно корпоративни интереси , загърбват интересите на местните общности и държавата и оставят врата за продължаване на корупционните практики при презастрояването. Това се казва в становище на Асоциацията на българските туроператори и туристически агенти и Българската асоциация за алтернативен туризъм, внесени в Народното събрание. В четвъртък предстои ресорната комисия да разгледа на второ четене спорните изменения, внесени още през февруари от правителството и междувременно допълвани от депутати от различни парламентарни групи. Между тях е и идеята за четирицифрени глоби за поставяне на плажни принадлежности върху дюните. Според двете сдружения на туристическия бизнес в законопроекта \"се забелязва характерният за корупционните практики наказателен уклон с възпроизвеждането на нови административно-наказателни разпоредби, непропорционални на тежестта на действията, определени за социално опасни\". Туроператори: Къмпингуването е пазарен сегмент с бъдеще Проектът \"съдържа неоправдани ограничения на правото на избор на туристи и ни отдалечава от ефективната законова рамка, която да гарантира устойчиво и отговорно развитие на българското Черноморие и превръщането на туризма по Черноморието в перспективен отрасъл и място за кариерно развитие\", се казва в становището на двете асоциации. Те изразяват опасение, че прекомерното администриране на плажуването ще го комерсиализира в максимална степен. \"Морският ни туризъм отдавна работи в условията на свръхпредлагане с всички произтичащи негативи - къс сезон, недостиг на кадри, ниска средногодишна заетост, занижени средни приходи за нощувка, разрушена природа, несъответстваща инфраструктура. В същото време предмет на регулация става къмпингуването - пазарен сегмент с бъдеще, щадящ природата и не предполагащ публични инвестиции в скъпа инфраструктура\", подчертават сдруженията. Концесионерите срещу новите идеи за преместваемите обекти Срещу друг тип изменения в закона се изказват и Националният борд по туризъм и Асоциацията на концесионерите на плажове. Двете сдружения възразяват срещу новите регулации за площта, върху която на плаж, отдаден на концесия, могат да се поставят преместваеми обекти. Двете бизнес сдружения напомнят, че задължение на концесионера е да обслужва цялата територия на плажа и промяната може да нарушии икономическия баланс. Те не одобряват и схемата за преместваемите обекти да се изготвя от общината и да се одобрява от главния й архитект, защото те представляват една институция, а това създава предпоставки за корупция. Туристическият борд е и срещу забраната за отдаване на концесия на плажове, които граничат със защитени територии без осигурен достъп до тях. Такива били повечето плажове в страната, които може да се окажат неохраняеми, предупреждава становището. За и против некатегоризираните къмпинги  Самото Министерство на туризма също не подкрепя някои от текстовете, внесени от депутатите между първото и второто четене. Една от тях е идеята на Искрен Веселинов извън плажовете и дюните в общински, държавни и частни имоти да има възможност да се обособяват временни места за къмпинги, кемпери и каравани без да бъдат категоризирани. Депутатът в мотивите си подчертава основателното недоволство на любителите на свободното къмпингуване за липсата на достатъчно къмпинги и напомня, че предвидената през 2016 г. възможност в Закона за туризма тази дейност да се регламентира, така и не е осъществена. В отговор Министерството на туризма пише, че по закон контролира единствено категоризираните туристически обекти за настаняване, включително категоризираните къмпинги. Според ведомството идеите на Веселинов трябва да отпаднат от Закона за Черноморското крайбрежие. Необходима е регламентация на къмпингуването като вид туризъм, но това следва да се случи в специален закон и след широко обществено обсъждане, изказва пожелание ведомството, ръководено от Николина Ангелкова.", "date": "2019.06.04", "title": "Туристическият бизнес разкритикува промените \"хавлия върху дюните\""}
{"url": "https://www.dnevnik.bg/bulgaria/2019/06/04/3917032_visokata_cena_za_f-16_e_zaradi_amerikanska_procedura/", "text": "Рутинна процедура в САЩ е причината в съобщението за евентуална сделка с България за 8 нови бойни самолета F-16C/D Block 70/72 да е посочена цена 1.673 млрд. долара (почти 2.9 млрд. лв.) - с над 1 млрд. лева над това, което одобри парламентът в София. Това уточнение прави посолството на Съединените щати в специално изявление. В него е обяснено за пореден път, че споменатата сума не е окончателна цена на програмата (българското Министерство на отбраната каза в съобщението си, че тепърва очаква първата оферта - бел. ред.). Това е пределна сума с 3 цели: - България да е свободна да разшири отвъд първоначално заявеното обхвата на програмата; - спестяване на нуждата при промяна да се изпраща ново уведомяване на Конгреса; - съкращаване на времето за приключване на подобна продажба в чужбина. Американското законодателство изисква изпълнителната власт да уведоми Конгреса за потенциална продажба на въоръжениe на съюзници в НАТО, стойността на коeто надхвърля 50 милиона долара. Планираната от България придобивка на осем изтребителя F-16 попада в тази категория. Вчерашната нотификация до Конгреса е рутинна процедура и ние не очакваме възражение от негова страна. Нотификациите са въпрос на обществено достояние. Важно е да се отбележи, че цената, цитирана във формалната нотификация до Конгреса, не е окончателната цена на програмата. Държавният департамент и Министерството на отбраната на САЩ дават възможност за горна граница във всички нотификации, в случай че чуждестранните партньори разширят обхвата на програмата извън първоначално заявеното. Това избягва необходимостта от промени в нотификацията до Конгреса и намалява времето, необходимо за приключване на чуждестранна военна продажба. Нотификацията за продажбата на F-16 на България включва като цена на програмата 1.6 милиарда долара, но това не е крайната цена. Действителните окончателни разходи на програмата ще се основават на окончателните български изисквания. Нотификацията, изпратена до Конгреса, е само една стъпка в процеса за военни продажби в чужбина. След като процесът по уведомяване приключи, Министерството на отбраната на САЩ ще предостави предложение за сключване на сделка. На този етап ще започнат окончателни преговори и българското правителство може да преразгледа или предефинира изискванията, преди да се стигне до крайната цена.", "date": "2019.06.04", "title": "Високата цена за F-16 е заради процедура в полза на България, обяснява посолството на САЩ"}
{"url": "https://www.dnevnik.bg/sviat/2019/06/04/3917030_kremul_i_trump_vliazoha_v_spor_dali_horata_na_rusiia/", "text": "Кремъл отрече днес снощното изявление на американския президент Доналд Тръмп, че е бил официално информиран от Русия за изтеглянето на \"повечето от хората ѝ\" от Венецуела, предаде \"Ройтерс\". Дмитрий Песков, говорителят на руския президент Владимир Путин, каза пред журналисти, че Москва не е влизала в контакт с Тръмп по този въпрос. Той предположи, че Тръмп е почерпил тази информация от вестникарски съобщения, които Москва вече е отрекла, или от друг източник. Тръмп написа вчера в \"Туитър\", че Русия е уведомила САЩ, че е изтеглила \"повечето от хората си\" във Венецуела, с чийто президент социалист Николас Мадуро тя поддържа военни и икономически връзки. Твърдението на Тръмп разбуни духовете, защото, ако е вярно, то би означавало значителен неуспех за Мадуро, когото Вашингтон иска да свали от власт, а Москва твърдо подкрепя. Според Песков руските военни специалисти продължават работата си в южноамериканската страна според предварителните планове. Постът на Тръмп в \"Туитър\" дойде след статия във в. \"Уолстрийт джърнъл\", в която се казваше, че руската държавна военна компания \"Ростех\" е намалила персонала си във Венецуела до само няколко десетки души. Вестникът се позова на източник, близък до руското военно министерство. \"Ростех\" отговори, че съобщението на вестника многократно е преувеличило броя на руските военни експерти във Венецуела, който остава непроменен от няколко години, и че се извършва постоянна ротация на руския технически персонал там за ремонт и обслужване на военната техника. Песков добави днес, че Москва държи на ангажимента си да задълбочава сътрудничеството с венецуелското министерство на отбраната и с венецуелските власти като цяло.", "date": "2019.06.04", "title": "Кремъл и Тръмп влязоха в спор дали \"хората на Русия\" още са във Венецуела"}
{"url": "https://www.dnevnik.bg/bulgaria/2019/06/04/3917109_kabinetut_otpuska_6_mln_lv_za_borba_s_gradushkite_sled/", "text": "Кабинетът ще отпусне допълнителни 6 млн. лева за дофинансиране на Изпълнителната агенция за борба с градушките. Това ще стане на утрешното заседание на Министерския съвет, уточни земеделският министър Десислава Танева по време на заседание на парламентарната земеделска комисия, съобщава \"Фокус\". До решението да се отпуснат допълнителни пари се стигна, след като през последните седмици градушките унищожиха над 90 хил. дка на 100%. От тях около 600 дка се намират в защитавани територии. Преди две седмици Танева уточни, че са предвидени 4 млн. лв. за компенсиране на щетите от градушките. До края на този месец се очаква всички земеделски производители да получат средства за пропаднали площи. \"Намеренията ми са да продължим дебата за националното покритие от градушки, защото то може да продължи само при споделено финансиране със земеделските стопани. Предстои разговори по отношение на това и със застрахователите\", каза още Танева.", "date": "2019.06.04", "title": "Кабинетът отпуска 6 млн. лв. за борба с градушките, след като 90 хил. дка бяха унищожени"}
{"url": "https://www.dnevnik.bg/bulgaria/2019/06/04/3917031_vmro_smiata_sofiia_praid_za_politicheska_akciia/", "text": "ВМРО се обяви в декларация срещу провеждането в София на 12-тото издание на \"София Прайд\" - шествие в защита на човешките права на сексуалните малцинства. Проявата, насрочена за събота, 8 юни, съвпада с международните чествания на 50-тата годишнина от сблъсъците между представители на ЛГБТИ общността и нюйоркски полицаи, станали повратна точка по пътя на преодоляването на предразсъдъците. Тази година се навършват и 51 години от декриминализирането на хомосексуалността в България. Мотото на тазгодишното шествие е \"Не давай власт на омразата, дай власт на любовта\". Десетки посланици и ръководители на представителствата на световни организации в София вече  подкрепиха проявата .  На този фон ВМРО, която е част от управляващата коалиция, в декларация се обяви срещу шествието, на чиито послания противопоставя \"древната история, култура и религия на България\" и \"ценностите и принципите на традиционното християнско семейство\". ВМРО подозира опит да се подмени борбата за равни права с \"пъплене\" към \"най-невинните – децата\". Като си служи с изрази като \"сексуално разкрепостени маргинали\" и \"розови фашисти\" партията, водена от силовия вицепремиер Красимир Каракачанов, изрежда и сексуални практики, каквито допуска, че се съдържат в \"брошури, инструкции, планове и насоки\", разпространявани сред учителите, а чрез тях и сред децата. В начинанието участват \"хиляди ненужни организации, хиляди знайни и незнайни НПО-та\", прикриващи се, например, като борци срещу насилието над жените, предупреждава в декларацията си партията, в чието 13-членно ръководство има само една жена. ", "date": "2019.06.04", "title": "ВМРО смята \"София прайд\" за политическа акция"}
{"url": "https://www.dnevnik.bg/sviat/2019/06/04/3917052_kitai_predupredi_putuvashtite_do_sasht_zaradi_grabeji/", "text": "Китай издаде предупреждение за пътуване в Съединените щати, което е в сила до края на годината, предаде агенция \"Блумбърг\". Тази стъпка може да има отрицателно последствие за производители на луксозни стоки и е поредният изстрел в търговската война, която продължава да ескалира, отбелязва агенцията. Грабежи, кражби и \"честа\" стрелба са сред мотивите на Министерството на културата и туризма, разпространени от агенция \"Синхуа\", без да се съобщават статистики и подробности. Като фактор се изтъква и многократният \"тормоз на китайски граждани, посещаващи САЩ, чрез проверки на влизане и излизане, интервюта от врата на врата и други средства\", смята външното министерство, цитирано от телевизия CCTV. Затова \"китайските граждани и финансирани от Китай институции в САЩ (трябва) да обърнат повече внимание на сигурността и да вземат повече мерки\". Според говорител на външното министерство, попитан дали това е част от търговската война  и спора за технологичния гигант \"Хуауей\" , става дума за отговор на \"конкретни обстоятелства\". Поне от десетилетие Китай не е издавал подобно предупреждение, сочи справка в управлявани от държавата медии, пише \"Блумбърг\". В последната година потокът от китайски туристи в САЩ намалява - от 3.2 млн. през 2017 г. до 3 млн. миналата. Увеличили са се обаче разходите на тези, които пристигат - от 35.3 млрд. долара преди две години до 36.4 млрд. миналата. Именно те харчат най-много от всички международни туристи. Пекин има опит с използването на туризма като икономическо оръжие. След като забрани организираните екскурзии до Южна Корея през 2017 г. заради решението за разполагане на ракетна система с подкрепата на САЩ, мярката отне на страната 0.4 пункта от икономическия ѝ растеж.", "date": "2019.06.04", "title": "Китай предупреди пътуващите до САЩ заради грабежи и \"честа\" стрелба"}
{"url": "https://www.dnevnik.bg/sviat/2019/06/04/3917119_trump_obeshta_fenomenalna_turgoviia_sled_brekzit_i/", "text": "Американският президент Доналд Тръмп обеща \"феноменално\" търговско споразумение на Великобритания след Брекзит и посочи фаворитите си за следващ премиер на страната по време на обща пресконференция с министър-председателя Тереза Мей. Тя ще обяви официално оставката си в петък. Тръмп е на държавна визита в Обединеното кралство и снощи бе гост на  бляскаво тържество , организирано от кралица Елизабет Втора. За разлика от  предишната му обща поява с Мей  този път той не направи тежки гафове. Въпреки това президентът на САЩ влезе в размяна на остри реплики с кмета на Лондон  Садик Хан  и нарече херцогинята на  Съсекс Меган  \"гадна\", задето го е критикувала през 2016 г., преди да стане част от кралското семейство. Коментирайки кой би наследил Мей, Тръмп спомена бившия външен министър  Борис Джонсън  и настоящия  Джеръми Хънт.  \"Познавам Борис, харесвам го, отдавна го харесвам. Мисля, че би се справил много добре. Познавам Джеръми, мисля, че ще се справи много добре\", каза той и посочи, че не познава друг от претендентите  – Майкъл Гоув. На въпрос дали решението на Лондон  \"Хуауей\" да има ограничена роля в 5G мрежите  на страната би било проблем за сътрудничеството в сферата на сигурността Тръмп отвърна, че проблемите могат да бъдат решени. \"Обсъдихме го. Не виждам ограничения, никога не е имало такива. Това е страхотен съюзник и партньор и няма да имаме проблем с това.\" Администрацията на Тръмп предупреди наскоро съюзническите си държави да не използват  технологиите на китайската компания  заради заплахата от шпионаж. Коментирайки Брекзит, той заяви: \"Ще се случи и вероятно трябва да се случи. Това е велика, велика страна и тя си иска своята идентичност, иска да си има собствени граници, да управлява собствените си работи. Това е много, много специално място.\"", "date": "2019.06.04", "title": "Тръмп обеща \"феноменална\" търговия след Брекзит и каза кого харесва за наследник на Мей"}
{"url": "https://www.dnevnik.bg/sviat/2019/06/04/3917120_zelenski_gotovi_sme_da_pregovariame_s_rusiia_no_vurvim/", "text": "Готови сме да преговаряме с Русия, но вървим към ЕС и НАТО - това заяви президентът на Украйна Володимир Зеленски в Брюксел. Той е в европейската столица на първото си задгранично посещение, откакто зае поста. Стремежът ни към пълноправно членство в ЕС и НАТО остава непроменен, това е цел на нашата международна политика, посочи президентът. Готови сме да преговаряме с Русия и да приложим  споразуменията от Минск. Имаме нужда да можем да се защитим, да станем по-силни в икономическо и военно отношение, добави той. За нас  присъединяването към НАТО  е въпрос на национална сигурност. Общата цел е постигането на стабилност в района на Черно море и за това са необходими допълнителни усилия, посочи Зеленски. Той отбеляза като първостепенна задача изпълнението на реформите в службите за сигурност, разузнаването и военната промишленост, които ще приближат Украйна към НАТО. Генералният секретар на НАТО  Йенс Столтенберг  съобщи, че през юли в Черно море предстои учение на силите на пакта с участието на украинските военноморски сили. НАТО запазва подкрепата си за Украйна. Всеки народ има свободата да определи бъдещето си. Уважаваме избора на страните, които избраха да останат извън НАТО, но и на онези, пожелали да се присъединят към алианса. Страните от НАТО преценяват кога дадена държава е готова за присъединяване и други държави нямат думата по този въпрос, допълни той. Генералният секретар заяви, че опитите на Русия да раздава руски паспорти на жителите на източните украински райони е поредното усилие за дестабилизация и грешна стъпка. Съюзниците ще продължат да настояват Русия да спазва международните си задължения. Следим внимателно обстановката в Черно море, добави генералният секретар. /БТА", "date": "2019.06.04", "title": "Зеленски: Готови сме да преговаряме с Русия, но вървим към ЕС и НАТО"}
{"url": "https://www.dnevnik.bg/sport/2019/06/04/3917126_sled_shest_starta_bez_pobeda_ferari_niama_da_pravi/", "text": "\"Ферари\" записва най-слабото си начало на сезон във Формула 1, като след шест старта от началото на годината тимът още няма победа. От Скудерията обявиха, че вече обмислят дали не са сгрешили с  концепцията за болида  си за 2019 г., но въпреки това промени по него все още не се планират. През уикенда предстои стартът за  Гран при на Канада , но и в него от \"Ферари\" няма да представят новата версия на двигателя си. \"Ясно е, че в момента не сме достатъчно конкурентни. Значителни промени по болида ни няма да бъдат направени, след като те няма да доведат и до голям ефект\", каза техническият директор Матиа Биното. Според италианския инженер основният проблем на \"Ферари\" продължават да бъдат гумите. От Скудерията не мога да намерят прозореца за работа на гумите на \"Пирели\" и да ги вкарат в оптимален работен режим. В завода в Маранело вече текат различни тестове и симулации, които са свързани със симулации на различни концепции за болида и ефекта им върху работата на гумите. Според Биното \"Ферари\" още може да обърне развоя на сезона, защото това не е последният старт. Пистата в Канада има дълги прави, които трябва да дадат предимство на \"Ферари\", но при по-ниски температури Скудерията може да има и проблеми. От началото на сезона \"Мерцедес\" доминира с шест победи от шест старта, като първите пет от тях бяха двойни. \"Ферари\" записа най-доброто си представяне в последния  старт в Монако , когато Себастиан Фетел завърши втори.", "date": "2019.06.04", "title": "След шест старта без победа \"Ферари\" няма да прави подобрения по болида си"}
{"url": "https://www.dnevnik.bg/sviat/2019/06/04/3916868_kakvo_po-tochno_e_poiskala_bulgariia_ot_sasht_za/", "text": "САЩ  съобщиха  късно в понеделник, че е започнала процедура за преговори с България за самолети F-16 C/D Block 70/72, въоръжение за тях и обучаване на персонал и пилоти. Посочената сума е с над 1 млрд. лева над одобреното от парламента в София, което предизвика във вторник коментари в България и наложи компанията \"Локхийд Мартин\" и посолството на САЩ да направят специални изявления, в които се обяснява за какво става дума. Основният момент е, че това не е оферта, а максималната цена спрямо това, което потенциално може да поиска България. Но в първоначалното съобщение е изброено относително подробно какво по-точно е поискало българското правителство от \"Локхийд Мартин\" и някои елементи и въоръжение са в толкова ограничени количества, че тепърва трябва да се види дали по тяхната по-ниска цена или брой може - и има смисъл - да се преговаря. Възможно е също сумата да бъде разбита на различни последващи поръчки, както и да бъде намалена с помощ от специалната програма на Вашингтон за подпомагане на съюзници, желаещи да заменят старото си съветско оборудване с американско. Ето какво се съдържа в описа, разпространен от агенция към Пентагона: F-16 C/D Block 70/72  F110 General Electric (2 от тях са резервни) - 10 броя (вкл. 2 резервни)  Link-16  - това е защитена срещу електронно заглушаване система за тактическо разпространяване на информация, навигация и разпознаване (Multi-Functional Information Distribution System (MIDS) - JTRS (MIDS-JTRS), използвана и на самолети от партньорски държави - 9 броя (вкл. 1 резервен) Improved Program Display Generator (iPDG) - система, позволяваща видео и графични/анимирани цветни изображения с висока резолюция на дисплей, разположен между коленете на пилота - 9 броя (вкл. 1 резервен) радари AN/APG-83 Active Electronically Scanned Array (AESA) - 4 броя AN/AAQ-33 SNIPER Targeting Pod - устройство, благодарение на което пилотът/екипажът може визуално да засече, инедтифицира и атакува тактически цели от разстояние извън обсега на повечето зенитни системи, което е особено голямо предимство при унищожаването на противовъздушна отбрана. - 9 броя (вкл. 1 резервен) компютри Modular Mission Computer (MMC) 7000AH - 9 броя LN-260 интегриран GPS/INS (EGI) - 9 броя 20-мм оръдия M61 Vulcan - 16 броя ракети въздух-въздух със среден обсег AIM-120C7 и 1 брой резервна система за насочването им - 24 броя ракети AIM-9X Sidewinder плюс: 8 броя от този модел, но само за трениране (CATM) на монтирането им на самолета и тестове за използването им без стрелба; 4 броя резервни системи за тактическо насочване и 4 броя от същите системи, но за обучителни цели. - 48 броя LAU-129 - вид гондола за окачване на различен вид въоръжения - 15 комплекта от GBU-49 Enhanced Paveway II - 250-килограмова бомба с лазерно насочване срещу стационарни и движещи се наземни цели - 15 комплекта GBU-54 Laser JDAM - това е 250-килограмова бомба Мк-82 с монтирано устройство за активно откриване на маркирани с лазер мишени, разработка на Boeing Defense - 28 броя GBU-39 - това са 110-килограмови \"бомби с малък диаметър\" (SDB-1) с прецизно насочване - 24 броя детонатори FMU-152, които могат да се настройват за задействане в широк диапазон - от незабавно при контакт с целта до 24 часа след това - 24 броя MK-82 (Tritonal) - това са 227-килограмови бомби с експлозив, съставен от 80% TNT и 20% алуминий - 6 броя бомби MK82, но от вид, предназначен за атака с ограничени вторични щети - 13 броя MAU-210 - това са устройства за цифров контрол (Enhanced Computer Control Group или ECCG), монтирани на бомби от типа GBU-54, благодарение на които може да се управлява моментът на взривяването им, било във въздуха над целта, било след попадането в нея. - 9 броя (вкл. 1 резервен) AN/ALQ-211 - система за ранно предупреждение за приближаващ противник и защита от средства за електронна борба - 9 броя (вкл. 1 резервен) AN/ALE-47 - система за защита от радарите или инфрачервеното насочване на ракети, изстреляни срещу самолета, чрез разпръскване на ярко горящи ракети, подобни на сигналните, или метални конфети - 4140 заряда за инфрачервена защита, монтирани в касети, които ги изстрелват на импулси - по 8250 броя PGU-27A/B бойни и тренировъчни 20-мм снаряди - 36 броя MK-124 сигнални и димни гранати - 9 броя APX-126 устройства за разпознаване \"своя-чужд\" с криптирани и допълнително защитени комуникации - 18 броя \"радиостанции\" AN/ARC-238 UHF/VHF SATURN - в действителност \"радио\" е условно име, тъй като това са средства за много по-сложна комуникация - 16 броя учебни ракети AIM-120C AMRAAM - единна система за планиране на мисии (JMPS) със съответния софтуер, обучение и поддържане - 20 броя системи JHMCS II (към които може да има и уреди за нощно виждане) - това е устройство, което се монтира на визьора на шлема на пилота и той вижда едновременно всички показатели без да се налага да следи уредите - 10 уреда за нощно виждане - 2 устройства за дистанционна видео комуникация (ROVER) 6i плюс една наземна станция - наземен тренировъчен симулатор (за полет и поддръжка) - една станция за първокачествена проверка на авиониката - подкрепа за програмата за международна сигурност в електронната борба (ECISAP) - подкрепа за устройствата, в които се използват пиропатрони (CAD/PAD) - подкрепа за препрограмирането и адаптирането на муниции - това е апарат, с който преди мисия се тества състоянието на въоръжението и се въвеждат необходими параметри - комуникационно оборудване, програмно осигуряване и подпомагане - подкрепа при изграждането и монтирането на обекти - резервни части и смяна - обучение на персонал и оборудване за него - публикации и техническа документация - контейнери - подкрепа за мунициите и тестовото оборудване - подкрепа при интегрирането на самолетите и мунициите и нужните за това тестове, проучвания и проверки - подкрепа от американската администрация и от компанията с технически, инженерни и логистични услуги - други елементи, свързани с логистиката и подкрепата на програмата.", "date": "2019.06.04", "title": "Какво по-точно е поискала България от САЩ за самолетите F-16"}
{"url": "https://www.dnevnik.bg/politika/2019/06/04/3917128_predlojenieto_na_peevski_za_namaliavane_na_dds/", "text": "Въпреки че в началото на мандата на правителството финансовият министър Владислав Горанов обяви, че няма намерение да променя данъчната политика, председателят на парламентарната група на ГЕРБ Даниела Дариткова намекна пред БНТ, че все пак това може да се случи. Причината е  предложението на депутата от ДПС Делян Пеевски за свалянето на ДДС на хляба, лекарствата и книгите. Според Дариткова, която замени на поста напусналия всички позиции в ГЕРБ Цветан Цветанов, трябва да се направи сериозен дебат за намаление на ставките, тъй като идеята може да се приема и за популистка. На въпрос дали предложенията на Пеевски ще бъдат разгледани, тя отговори: \"В тази ситуация сме длъжни да обсъдим предложенията на колегите, защото идват от голям процент от представените в парламента\". Миналата седмица при третото си появяване в парламента за две години Пеевски заяви, че ДПС обмисля да внесе проект за свалянето на ДДС на хляба, лекарствата, книгите, както и да се помисли за безплатни детски градини. След това колегата му от движението Йордан Цонев уточни, че именно реализирането на тази програма била и причината  Пеевски да вземе участие в две поредни заседания  на Народното събрание. Дариткова коментира и скандала с  получаваните от партиите не по 11 лева, а по 13.23 лева  на получен на изборите глас. Днес парламентарната комисия по правни въпроси единодушно подкрепи предложения от Министерския съвет законопроект, според който получаващите по право държавна субсидия партии  ще трябва да върнат \"надвзетите\" пари за три години назад,  чийто общ размер се очаква да бъде 14.5 млн. лв. Преизчисляване на субсидиите ще има за периода от 26 май 2016 г. до 30 април т.г. \"Със субсидията на партиите се получи неточно прилагане на разпоредбите на закона. Това е бърза реакция от наша страна. Така трябва да се реагира. Партиите не са забелязали тази разлика, защото никой не е тръгнал да изчислява\", добави Дариткова.", "date": "2019.06.04", "title": "Предложението на Пеевски за намаляване на ДДС задължавало управляващите да го обсъдят"}
{"url": "https://www.dnevnik.bg/razvlechenie/2019/06/04/3916924_fotogaleriia_novite_modni_ikoni_v_sasht/", "text": "Американската актриса и певица Дженифър Лопес получи отличието \"Модна икона\" на наградите на Съвета на модните дизайнери на Америка (CFDA) днес. На снимката: Лопес с годеника си Алекс Родригес", "date": "2019.06.04", "title": "Фотогалерия: Новите \"модни икони\" в САЩ"}
{"url": "https://www.dnevnik.bg/regioni/2019/06/04/3917131_jiteli_na_selo_tutrakanci_sa_evakuirani_zaradi/", "text": "Жителите на няколко къщи в село Тутраканци бяха евакуирани заради преливащия едноименен язовир, намиращ се до населеното място, съобщава \"Фокус\". \"Най-близките къщи до язовира са евакуирани - хората са изведени от тях, за да не бъдат подложени на опасност\", уточни говорителят на Областната дирекция на МВР във Варна Ивана Милева. Малко след подаването на сигнала за преливане на язовир \"Тутраканци\" на територията на община Провадия беше обявено частично бедствено положение. Два екипа на пожарната и хидромодул бяха изпратени на място, над стената се поставяха чували с пясък, предприе се и разширяване на преливника с помощта на багер. Образуван е кризисен щаб с представители на пожарната и полицията, който следи ситуацията. Към момента се отчита спад в нивото на язовира, няма и преливане през стената. Междувременно е предупреден и кметът на съседно село Бозвелийско за готовност за евакуация при необходимост.", "date": "2019.06.04", "title": "Жители на село Тутраканци са евакуирани заради преливащ язовир"}
{"url": "https://www.dnevnik.bg/politika/2019/06/04/3915532_pravnata_komisiia_shte_glasuva_vrushtaneto_na_145_mln/", "text": "Парламентарната комисия по правни въпроси ще разгледа днес предложения от Министерския съвет законопроект, според който получаващите по право държавна субсидия партии ще трябва да върнат \"надвзетите\" пари, чийто общ размер се очаква да бъде 14.5 млн. лв. Преизчисляване на субсидиите ще има за периода от 26 май 2016 г. до 30 април т.г. и се прави, след като \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас . Финансовият министър Владислав Горанов  оправда това със законови несъвършенства , а БСП заяви, че ще иска оставката му. Законопроектът бе подкрепен единодушно от депутатите от бюджетна комисия миналата седмица и се очаква да бъде подкрепен и днес от водещата правна комисия. Ако бъде приет в пленарна зала, пари ще трябва да връщат и политически формации, които вече не получават субсидия. Такава е коалицията Реформаторски блок, партиите в която са получавали парите си по отделно и ще трябва да ги връщат по същия начин. На партиите, които и в момента получават субсидия, дължимите суми ще бъдат отдържани при следващи траншове. \"Ако законът беше \"несъвършен\", както казва министърът на финансите, защо със законопроекта се предлага преизчисляване на изплатените субсидии от 26 май 2016 г. и възстановяването им от партиите? Ако сумите са били изплатени правомерно, с предложените изменения на практика се създават задължения за минало време, а министърът на финансите би следвало да познава добре практиката на Конституционния съд. Да не говорим, че някоя от партиите вече може да е прекратена. Липсата на какъвто и да е било срок в законопроекта за преизчисляване и възстановяване на надвзетата субсидия предполага, че това може и никога да не се случи. Очевидно е, че приемането на тези изменения целят да освободят от отговорност министъра на финансите за неправилното прилагане на закона\", коментира във фейсбук Слави Трифонов. Разкритието на Слави Трифонов бе обявено няколко дни преди изборите, а Министерският съвет анонсира промените ден след провеждането им. Правната комисия ще разгледа и законопроект на \"Воля\", с който се предлага само партиите в парламента да получават субсидия, която да бъде намалена на 1 лев на глас.", "date": "2019.06.04", "title": "Правната комисия ще гласува връщането на 14.5 млн. лв. \"надвзети\" партийни субсидии"}
{"url": "https://www.dnevnik.bg/analizi/2019/06/04/3915475_nacionalni_interesi_v_es_da_obiasnish_bulgarskata/", "text": "\"С нас идва редът.\" С две изключения, кандидатите за Европейския парламент обещаваха, че ще въведат ред в Европейския съюз. Как – не казаха, но авторът на мотото сподели, че ще е с \"твърда защита на националните интереси\". Да обясниш българската политика на чужденци не е лесна работа. Например \"цензурата\". Каква цензура, кой е цензорът, защо хората вярват на борец като този – на тези въпроси няма смислен отговор. За ВМРО отпращам приятелите си към \"Уикипедия\". Там за възгледите на партията е казано само, че \"Slav Macedonians are in fact Bulgarian\". Историята на ВМРО (Вътрешна македонска революционна организация) е дадена обективно. Но е претъпкана с днес подсъдни деяния. \"Толкова е отдавна, че вече не е истина\" и пр. Но веднага се пита: ако е \"вътрешна\", защо не е в Македония, а ако е \"македонска\" - защо е \"българско национално движение\", искат ли да присъединят някого към България? На ГЕРБ (Граждани за европейско развитие на България) названието също е странно. Развитието на България преди 2007 г. къде е протичало, кой е против то да е в Европа, а имало ли е \"развитие\"? Щом са за \"европейско\" развитие – защо подкрепят интереси на държавните руски компании \"Газпром\" и \"Росатом\"? Отговорът е, че групата на традиционните народни партии решава повечето проблеми, без този с руските интереси. Най-лесно е обяснението на БСП (Българска социалистическа партия), макар и тук за познавачите да възникват подвъпроси за руските интереси. Известно прояснение е препратката към чешката КПБМ (Комунистическа партия на Бохемия и Моравия). За ДПС (Движение за права и свободи) предисторията обяснява почти всичко, а членството в Либералния интернационал премахва у събеседника подвъпросите. \"Да, България\" те кара да питаш защо не \"не\"; но новото име (Демократична България) е намек, че другите не са демократи. Слава Богу, че \"Атака\" и НФСБ нямат депутати в следващия Европейски парламент. За тях е сложно да се отговаря на въпроси от рода на \"атака срещу кого\", какви са тези военно-тактически термини в парламентарен контекст и какво означават лозунги като \"циганите на Сатурн\" или плакатите на руски език? Ами НФСБ (Национален фронт за спасение на България) \"Фронт\" срещу кого, \"спасение\" от какво или от кого, да не говорим за лозунга – заемка от Хайтов: \"Изпуснем ли България, изтървали сме всичко\". (Превеждал съм го на роднина от Кеймбридж, който упражняваше българския си, четейки реклами по магистрала \"Струма\".) Национализмът в страните от нова Европа е следствие на успеха на прехода. Той завършва към началото на преговорите за членство в ЕС, т.е. към 1998-1999 г. Към 2004 г. този успех, както е ставало дума, дава нетривиално положителни резултати за благосъстоянието на гражданите, както в сравнение с края на 1980-те години, така и в по-дългосрочна перспектива. Не е възможно да се твърди, че положението се влошава, поне не на рационални основания. Популярността бе потърсена и намерена в традиционни, абстрактни и идеологизирани послания, че преходът е \"тотално сбъркан\", \"частично криминален\" и пр. Те не могат да се докажат, но са полезни. И без особено въображение могат да се превърнат в твърдения за \"колонизация\" от Световната търговска организация, ЕС и НАТО. Когато се изтъркат, може да се измисли кражба на деца и нашествие на \"чужди ценности\", каквото и да значи това. От работата на предишните депутати излезе, че най-важният национален интерес е да бъдат оставени шофьорите на мира. Това наистина не е работа нито на съюза, нито на отделните юрисдикции, ако нормално се практикуват свободите на движение на хора, стоки, услуги и капитали. От леката глава на политолозите излезе вопълът за \"Европа на две скорости\". Съюзът всъщност има толкова скорости, колкото и страни членки. Той е федерация в смисъл, че отделните страни могат да се съревновават на всички поприща, стига да са покрили политическите критерии за членство. Те са сумирани в чл. 2 от Лисабонския договор като европейски ценности: човешко достойнство; свобода на движение и зачитане на личния живот, свобода на мисълта, религията и мненията (защитени с Хартата на основните права на ЕС); представителна демокрация; равни права и върховенство на закона, и права на човека (недискриминация, защита на лични данни и правото на достъп до правосъдие и информация). Кондензиран техен израз е \"върховенството на закона\". Цитираното мото предполага върховенство на човека, а не на закона. Отвъд тези ценности, всички или почти всички \"интер-еси\" са частни. Дори етимологията е свидетелство за това - от латински \"inter\" - \"между\" и \"esse\" - \"съществуване\", \"битие\", \"същност\" или претенция към нещо. \"Интерес\" означава, че нещо е важно за някого, негова грижа. Хората обикновено предпочитат нещата, които обичат, да са тяхна собственост – не биха били съгласни родителите им, съпрузите им или децата им да са публичен интерес. Същото важи и за правата върху пари и имущество, придобити със собствено или на предците старание. В икономиката \"интерес\" се отнася към ценността на някакъв ресурс от гледище на разполагането с него – инвестиции, работни места, договори (сделки за размяна, отдаване под наем/лизинг, работа и други подобни) и вземания, и разходи по тях. Ако няма интерес към нещо, това означава, че не му се придава \"ценност\". В правото на ЕС няма определение на \"общ интерес\". Общи за него са критериите за членство, описани в споменатия чл. 2. Ако националните интереси се надграждат над интересите на отделните хора, домакинства и предприятия, членството в ЕС (а и в НАТО) би следвало да бъде такъв интерес, както защитата на ценностите по чл. 2 от Лисабонския договор. Но не е в техен интерес съюзът и представителите им в него да ги ограничават.", "date": "2019.06.04", "title": "Национални интереси в ЕС? Да обясниш българската политика на чужденци"}
{"url": "https://www.dnevnik.bg/sport/2019/06/04/3915522_ot_velosipeda_bez_gumi_do_titlata_v_djiroto/", "text": "Клишето гласи, че \"човек е толкова голям, колкото са големи мечтите му\". Колоездачът Ричард Карапас е поредното доказателство, след като в неделя  спечели Обиколката на Италия  и показа, че с много работа всичко може да бъде постигнато. Еквадорецът триумфира в една от трите големи колоездачни надпревари, като записа две етапни победи и надви състезател от калибъра на Винченцо Нибали. Успехът на Карапас му гарантира малко над 300 хиляди евро от наградния фонд и записа името му в историята на колоезденето. Само преди няколко години обаче не всичко изглежда толкова розово за израсналия в скромно семейство колоездач. Звездата на Карапас изгря едва преди година, но в момента еквадорецът е считан за една от новите звезди в спорта, с предричано бляскаво бъдеще. Постижението му е впечатляващо като той е първият еквадорец спечелил голяма обиколка и едва третият южноамериканец след колумбийците Найро Кинтана (Джиро 2014, Вуелта 2016) и Лучо Ерера (Вуелта 1987). Да започнеш с колело от бунището Градчето Ел Кармело в провинция Карчи е едно най-северно разположените населени места в Еквадор, точно в полите на Андите. За всички хора, родени там на близо 3000 метра надморска височина единственото препитание е гледането на животни и земеделието. Ситуацията не е по-различна за семейството на Карапас. От малък новият шампион в Джирото помага на своите родители и двете си по-големи сестри. Това обаче не пречи талантът му да бъде забелязан, макар и случайно. Първият велосипед, който Карапас кара и с който започва неговото приключение няма гуми. \"Един ден нашият баща се прибра вкъщи със счупен велосипед - нямаше гуми, нито седалка или педали. Ричи обаче го караше и започна именно с него. Сега го пазим в нашия дом като реликва\", разказва сестрата на Карапас Кристина пред AFP. Карапас използва велосипеда, за да обикаля в местността и да продава мляко - основното препитание на семейството. Много бързо той показва заложбите си и е забелязан случайно от колоездачни специалисти, които го привличат. Само на 15 години обаче трябва да изостави за кратко колоезденето, след като майка му Ана Лусия се разболява от рак. През това време Карапас трябва да се грижи за трите крави, които осигуряват прехраната на цялото семейство. В крайна сметка кариерата на младия еквадорец започва да се развива и първият му успех е титлата на страната при младежите, когато е едва 17 годишен. Три години по-късно печели и титлата на панамериканските игри, остава втори в Обиколката на Еквадор и девети в тази на Гватемала. Точно там е забелязан испанският професионалист Оскар Севия, който го препоръчва на отбори от своята родина. Те започват да следят младият еквадорец, който през 2015 г. за пореден път доказва своите качества - печели Вуелта Хувентуд, най-престижното състезание в Южна Америка в категория до 23 години. Карапас е първият и засега единствен състезател, роден извън Колумбия, който го печели. През 2016 г. Карапас получава покана от младежкият тим \"Лисарте\" в Испания, който обаче не му гарантира нито постоянен договор, нито заплащане. \"Той не се поколеба за момент, а ни каза, че заминава, за да преследва мечтата си\", казва сестрата на Карапас Кристина. Няколко месеца по-късно Карапас е привлечен в най-големия испански отбор \"Мовистар\" с договор на стажант, който му дава право да участва в състезания във втората половина от сезона, макар и да не е професионалист. Еквадорецът впечатлява и бързо си гарантира постоянен договор с тима. Гордостта на Еквадор \"Ричард е тук с нас като втори лидер. Той е силен и подготвен, но ще кара в подкрепа на Микел Ланда. Ако нещо се случи с Микел, целият отбор ще помага на Карапас\", каза преди началото на Джирото мениджърът на \"Мовистар\" Еузебио Унсуе. Три седмици по-късно Карапас завърши на най-високото стъпало на почетната стълбичка, а неговият по-опитен съотборник остана четвърти в Джирото. Представянето на еквадореца в рамките на три седмици беше впечатляващо, като той нямаше нито един лош ден. След първите девет етапа в Джирото той не изглеждаше в позиция да спечели, след като имаше пасив от 3.16 минути зад словенеца Примож Роглич, сочен за фаворит №1. Само за четири етапа обаче еквадорският катерач спечели 5.25 минути, за да излезе начело и да облече розовата фланелка. В 13-ия и 14-ия етап Карапас беше пуснат с лека ръка от Роглич и другият претендент Винченцо Нибали, които го оставиха да се откъсне на изкачванията. \"Той беше най-силният и затова се откъсна от нас. Имаше по-добрите крака и не е спечелил заради нашата пасивност\", коментира след Джирото Нибали. Силонто представяне на Карапас накара сънародниците му в Еквадор да заживеят с емоциите на своя нов герой. Президентът Ленин Морено направи всичко възможно цялата страна да стане свидетел на успеха на Карапас и уреди последните два етапа от Джирото да се дават по националната телевизия, след като преди това надпреварата беше излъчвана само по платен сателитен канал. \"Ричард е герой за Еквадор и след като се прибере вкъщи ще получи най-виското държавно отличие\", обеща президентът. В последния етап Карапас беше подкрепен от много свои сънародници, които изпълниха амфитеатъра \"Арена ди Верона\", където завърши Джирото. Ден преди края в Италия пристигна и съпругата му Таня с двете им деца Сантяго (5 г.) и София (2 г.). Отново президентът Морено изигра роля да може и родителите на Карапас също да присъстват на историческия момент. Държавниият глава уреди да бъдат издадени визи на Антонио и Ана Лусия Карапас, които преди това не бяха напускали родното си място. Бъдещ съотборник на Крис Фрум и Герант Томас Успехите, които постигна еквадорецът съвсем логично привлякоха и голям интерес към него. Още повече, че договорът на Карапас с \"Мовистар\" изтича след края на сезона и за момента няма информация да бъде подновен. Посредата на Обиколката на Италия стана ясно, че най-успешният отбор в колоезденето за последното десетилетие \"Инеос\" (до 2019 г. се казваше \"Скай\") иска да привлече Карапас. Британският състав има в редиците си Крис Фрум и Герант Томас, както и младият колумбийски талант  Еган Бернал , но е готов да вземе и еквадореца. Италианската преса съобщи, че годишната заплата на Карапас в \"Мовистар\" е едва 150 хиляди евро. Значително по-малко, отколкото получават съотборниците му Найро Кинтана, Алехандро Валверде и Микел Ланда. От \"Инеос\" вече са готови с предложение за 3-годишен договор с по 1.5 милиона евро на сезон. Колоездачните специалисти дори твърдят, че от британския тим са влезли в контакт с Карапас преди месец, когато на 4 май в състезанието Обиколка на Астурия, той подобрява рекорда на най-тежкото изкачване, задържал се 23 години.", "date": "2019.06.04", "title": "От велосипеда без гуми до титлата в Джирото: невероятната история на Ричард Карапас"}
{"url": "https://www.dnevnik.bg/sviat/2019/06/04/3915354_ot_1989_do_1984_-_pokolenieto_na_tiananmun_gleda_kitai/", "text": "Тридесет години след като избягаха от куршумите и танковете, изгнаниците от \"Тянанмън\" смятат, че мечтата им за демократичен Китай е по-далечна от всякога, докато родината им затъва в авторитаризъм и пропаганда. Чжо Фънсо е по природа по-скоро оптимист. Преди пет години, за да отбележи 25-ата годишнина от кръвопролитните репресии на \"Пекинската пролет\", той се възползва от 72-часовите разрешения за транзит, които се дават на притежателите на американски паспорти, за да посети родната си страна. Днес това би било немислимо. При управлението на президента Си Цзинпин потисничеството достига отдавна невиждани равнища. Държавният апарат използва помощта на свръхмодерните технологии, за да следи гражданите и да запушва устата на критиците. \"Няма никаква причина човек да е оптимист за Китай, като се вижда какво става\", каза Чжо Фънсо. Той е бивш студентски лидер, който е бил на пето място в списъка на най-издирваните от Пекин лица, а днес живее в САЩ. \"Това, което допреди година беше невъобразимо, днес става действителност. Даже романът \"1984\" не можеше да стигне толкова далеч\", заявява той, имайки предвид класическата творба на Джордж Оруел. Повечето млади хора, които излязоха на улицата през 1989 г., днес са прехвърлили петдесетте. Страхът, че споменът за репресиите ще изчезне, е голям: \"Великата компютърна стена\" и цензорите на режима гарантират един прочистен от всякакво споменаване на \"Тянанмън\" интернет. В западните университетски кампуси реториката на някои китайски студенти придобива все по-националистични оттенъци. \"Няма вече никаква причина да сме оптимисти за младото поколение по кампусите днес. Те са израснали в сянката на Великата компютърна стена, индоктринирани са от бебета\", казва Чжо. Прегазени от танковете Фан Чжън, чиито крака са премазани от танк при репресията от 4 юни 1989 г., също не е оптимист. Последното, което си спомня преди да изгуби съзнание, е било как потрошените му кости пробиват кожата му. Това, че е в инвалидна количка обаче не го спира да обикаля света и да разказва историята си. \"Все повече съм песимист. Правителството използва всякакви средства да контролира населението. Свръхмодерните технологии позволяват на държавата да следи народа\", казва той от Сан Франциско, където живее. Повечето политически активни оцелели живеят в САЩ, след като много от тях са лежали в затвора и с години са искали паспорти от китайските власти. Уър Кайси не е стигнал толкова далеч, а се е установил в Тайван. Той е член на уйгурското мюсюлманско малцинство, за което се твърди, че много негови представители са пратени в лагери за превъзпитаване. Бил е един от най-харизматичните говорители на демонстрантите от 1989 г. Известен е с това, че апострофира на живо по телевизията тогавашния премиер Ли Пън. По думите му е прекарал последните 30 години да гледа с ужас как западните страни поддържат връзки с Китай. \"Те го наричат сътрудничество, аз го наричам смекчаване на напрежението. Последицата е, че Китай е явна заплаха за световния ред и универсалните ценности\", заявява той. Уморил се е да гледа как само шепа активисти поддържат спомена за \"Тянанмън\". \"Вече не само китайските демократи трябва да донесат свобода и демокрация на Китай. Целият свят трябва да поеме своята част от отговорността и вината\", казва той. Болни родители Годините в изгнание имат своята цена за оцелелите. Фан е искал на всяка цена да се върне в Китай за погребението на баща си, който е починал през февруари. Консулството в Сан Франциско му издало виза, която била анулирана няколко часа по-късно. \"Бях много разочарован. Дъщерите ми пък обичат Китай още по-малко\", казва той. Уър Кайси с тревога очаква обажданията на семейството си, което е останало в Китай. \"Родителите ми не са видели сина си от 30 години. Мога да понеса последиците от решенията си, но този варварски режим пречи на родителите ми да видят сина си, внуците си. Жертвата е огромна\", оплаква се той. От всички интервюирани от АФП оцелели Ван Дан е най-малко песимист. Той също е бил в челните места на черния списък на Пекин. Излежал е две присъди затвор преди да отиде в САЩ. Според него президентът Си е един \"втори Мао\", но той се утешава, като си припомня, че управлението на Великия Кормчия един ден е приключило. \"Диктаторските или авторитарните режими не могат да променят човешката природа. Затова имам надежда за бъдещето. Не знам кога или как ще стане, но знам, че ще стане\", казва той. /БТА", "date": "2019.06.04", "title": "От 1989-а до \"1984\" - поколението на \"Тянанмън\" гледа Китай с ужас"}
{"url": "https://www.dnevnik.bg/gradska_sreda/2019/06/04/3914293_marta_georgieva_obshtinski_suvetnik_v_borisovata/", "text": "- Опитът ми с кмета Фандъкова ме е научил да не се доверявам на заявленията й, а да следя внимателно документите, които в доста случаи казват точно обратното. В самия проект за ПУП има цяла глава \"Ново застрояване\". В нея откриваме, че ще се строи музей \"Зелена памет на София\", който ще е между Розариума и бул. \"Драган Цанков\". Дадена е максимална застроена площ 540 кв.м и максимална височина 10 м, което значи, че тази сграда може да има три етажа и разгърната застроена площ 1620 кв.м. Други обекти за строителство са обвързани с \"възстановяване на изчезнали архитектурни обеми по архивни данни\". Това е чисто ново застрояване - \"изчезнали обеми\", в момента ги няма, но се иска възстановяването им. Такъв обект е така нареченото Климатично училище, което според проекта на ПУП ще се строи на място, където сега има гора, тоест изисква и голяма сеч. Предвижда се строеж не на една, а на три сгради на Климатичното училище, всяка от които е по два етажа, а общата им разгърната застроена площ е 980 кв.м (според графичната част на проекта). Скандалното е, че това строителство е предвидено в резерватната част на парка и върху имот с неустановена собственост. Тоест дава се възможност на някой, неизвестен публично засега, да строи в резервата. - Да, но в следващия момент в проекта за плана се казва \"при липса на архивни данни допуска създаване на нова паркова композиция в стила на останалата част\". Което ще рече: и да не намерим следи какво точно е било някога там, пак ще си построим три сгради. Климатичното училище не е било знакова част от Борисовата градина и всички хора от района, до които се допитах, не си го спомнят. Сякаш проектантите са се чудели на какво основание да измислят някъде да се строи в парка. На друго място в плана е отбелязано, че това \"училище\" спада към обектите за ограничено обществено ползване и ще се \"загражда с ажурна ограда\". Разбирате ли – то няма да е за ползване от хората, земята там е с неизвестен собственик, но за тях е важно да се допусне строителство на три сгради без абсолютно никаква необходимост.   - Кметът Фандъкова, ако искаше в плана за Борисовата градина да няма ново строителство, трябваше да го разпише ясно още в Заданието, което нейният служител Петър Диков (бившият главен архитект на София) изготви през 2015 г. Тя не го е направила. В свой писмен отговор от 13 юни 2018 г. по повод мое питане за този ПУП тя казва, че всички препоръки от експертния съвет към проектанта, изготвящ ПУП-а, първо ще бъдат \"одобрени от мен\" и тогава ще му бъдат пратени. След това проектът ще бъде предоставен за обществено обсъждане. Сиреч, след като Фандъкова си даде нейните забележки, тогава ще се появи този проект за ПУП за обществено обсъждане. Това значи, че тя не е имала забележки срещу застрояването, защото сега то стои в плана, който ще се обсъжда на 5 юни. Излиза, че не е имала забележки и срещу изсичането, и срещу новите алеи и обекти и т.н.. Проектантът не е виновен - той се шири според чергата. Един архитект е естествено да иска нови алеи и паркови оси, но възложителят, Столичната община, трябва предварително да му е казал, че това е недопустимо. Те – управляващите Столичната община и общинския съвет - не само не са му казали, а изглежда като че ли тайно са му възложили: \"Измисли начин с изчезнали в миналото сгради, така че да има възможности за строителство на нови сгради!\" Със същия мотив за \"възстановяване на изчезнали архитектурни обеми\" ще се строи на мястото на изгорелия ресторант \"Тенекиите\" на площад \"Велчова завера\" с разгъната застроена площ 765 кв.м. Не е ли ново строителство изграждането на нова конна база до Ловния парк? Или преместването на игрищата на \"Спортна София\"? Сега софиянци ги ползват, но се планира да ги разрушат, което е строителна дейност - ще влиза тежка техника в парка, ще се запрашава. А на гара \"Пионер\" ще се строят отново игрища, съблекални, зали с обща разгърната застроена площ 2781 кв.м.  - Уви, да. Цитираното до тук строителство не включва паркингите, не включва нови административни сгради до стадион \"Юнак\" и до музея \"Зелената памет на София\", не включва изграждането на нови тоалетни. Последните са безспорно необходими, но, забележете, предвидени са на места, където няма инфраструктура. Тоест ще строим тоалетни, а после ще правим алеи и пътеки до тях, за които ще трябва да се сече растителност, дървета. Предвижда се и \"нова композиционна ос\" към Братската могила. Това ще е огромна, предполагам асфалтова, алея на мястото, където в момента е поляна! - Арх. Ковачев казва, че \"възстановява алеята между езерото с лилиите и обелиска\", защото е принос на онзи период към композицията на парка. А тогава, през комунизма, там е имало не една, а две огромни алеи с асфалт. Отделен въпрос е, че премахва конната база, пък не премахва Братската могила - паметник, който не е свойствен за парка, каквато е конната база. - Предполагам, че целта в дългосрочен план е лесопарковата част да започне да прилича на парковата (от Орлов мост до Алея Яворов) – ще се правят алеи там, после заведения, а защо не и строителство след няколко години? Имаше изследване на лесопарковата част на Борисовата градина от Лесотехническия университет, което даде препоръки, но те са за стопанска гора. Просто грешно беше заданието, което Столичната община направи към университета – все едно ги питаха \"как да изкараме от тая гора повече дървен материал\". И отговорът беше, че част от гората трябва да се прочисти с интензивност 15-20%. Не да се гледа кое дърво е болно или сухо, а да се сече, докато се достигне процента: \"дървостроят се отсича постепенно под формата на прозорци, които се разширяват\". Моите настоявания и натискът от гражданите доведоха до това кметът Фандъкова и Лорита Радева (председател на общинската комисия по околна среда) да се откажат да секат така масово и да отсекат само дърветата покрай алеите, и то като ги оценяват едно по едно. Така засега поне спасихме дърветата отвъд алеите.  - В някакъв смисъл спортният министър Красен Кралев е прав да негодува. След като се допуска толкова много ново строителство в парка, е логично той да попита: \"Защо не давате да се обновят стадионите?\" Според мен темата за стадионите е изкуствено създаден спор между Столичната община и държавата – Министерството на младежта и спорта, които се управляват от една и съща политическа сила и могат да си го разрешат, без да ни намесват в него. Спорът е, за да се създаде шум в системата и да се осъществят другите цели в парка. Сега заради стадионите могат да обжалват ПУП-а и той да падне в съда в тази си част. А те в това време ще си строят там, където хората не са съгласни да се строи, защото просто покрай темата за стадионите ще бъде убит дебатът по същество за Борисовата градина.", "date": "2019.06.04", "title": "Марта Георгиева, общински съветник: В Борисовата градина ще може да се строи, и то много"}
{"url": "https://www.dnevnik.bg/sviat/2019/06/04/3915474_sedem_malki_emirstva_pecheliat_arabskata_bitka_za/", "text": "Най-силният лидер в арабския свят е не саудитският принц Мохамед бин Салман, а престолонаследникът на Абу Даби Мохамед бин Зайед. Обединените арабски емирства, в които той е най-влиятелният човек, значително увеличиха възможностите си, като вървяха по пътя на Съединените щати. Днес той все по често има собствен, агресивен дневен ред, който, изглежда, следва президентът Доналд Тръмп. Така започва материал в американския вестник  \"Ню Йорк таймс\" , посветен на Мохамед бин Зайед Ал Нахян. Изданието разказва за времето, когато младият (тогава 29-годишен) принц отишъл във Вашингтон, за да сключи сделки за американски оръжия, а в търсене на сговорчиви съюзници в Персийския залив Пентагонът го идентифицирал като \"обещаваш партньор\". \"Любимият син на полуграмотния бедуин, основал Обединените арабски емирства, принц Мохамед бе сериозен, обучен от Великобритания пилот на хеликоптер, убедил баща си да прехвърли 4 млрд. долара в хазната на САЩ, за да помогне да се плати за войната в Ирак през 1991 г.,\" обяснява вестникът. Тогавашният помощник-държавен секретар е цитиран Ричард Кларк е цитиран с думите, че младият принц никога няма да стане \"агресор\", а ОАЕ са \"сила на мира\". Трийсет години по-късно 58-годишният принц, на практика управляващ емирствата, е сред най-влиятелните гласове във Вашингтон, макар да е \"почти непознат на американската публика\", а страната му да има \"по-малко граждани от Роуд Айлънд\", най-малкият щат в САЩ с 1.057 млн. жители (в страната впрочем живеят над 9 млн. души, но по-голямата част са само трудови мигранти). Възможно е обаче да е най-богатият човек в света - в суверенни фондове под негов контрол са 1.3 трлн. долара. Армията му в момента е най-мощната в арабския свят, способна да извършва операции далеч отвъд границите на емирствата, продължава вестникът. Днес съюзникът на САЩ все повече гледа към собствения си дневен ред, а специалните му сили са активни в Йемен (където ОАЕ задълбочиха хуманитарната криза), Либия, Сомалия и Северен Синай в Египет, помогна на \"протеже\" да дойде на власт в Саудитска Арабия и понякога приема курс в разрез с американската политика. Според \"Ню Йорк таймс\" обаче \"влиянието му във Вашингтон изглежда по-силно от всякога\", откакто Тръмп е в Белия дом. Президентът често приема възгледите му за Катар, Либия и Саудитска Арабия, дори в противоречие със съвети на екипа му. Тръмп действа и срещу двете \"обсесии\" (думата е на западни дипломати) на Мохамед бин Зайед - Иран и \"Мюсюлмански братя\". Емирът е успял да си проправи път във вътрешния кръг на Тръмп, срещал се е в преходния период с неговия зет Джаред Къшнър и е опитвал да посредничи за преговори между администрацията на президента и Русия, въвличайки негови служители в \"руското разследване\" - факт, който го държи далеч от САЩ цели две години. Проблемът, смятат критиците на Мохамед бин Зайед, е, че той подклажда пламъците на напрежението в Близкия изток. \"Създадохме малък Франкенщайн,\" казва бившият служител на Държавния департамент Тамара Кофман Уитс. Различен Емирът се отличава от едрите, твърде обстоятелствени и каращи хората да чакат арабски монарси, тъй като е точно обратното - във форма и никога не закъснява за срещи, американски представители често го описват като скромен. Често развежда гости с хеликоптер над Дубай и Абу Даби. В последния град, столицата на ОАЕ, под негов надзор процъфтява строителство на изкуствени острови. Амбицията е да се създадат местен вариант на \"Уолстрийт\", кампус на Нюйоркския университет и сгради на европейски музеи. Една трета от министрите му са жени. В ОАЕ има християнски, индуистки и сикски храмове, емирствата бяха и домакин на  първото посещение на папа в Залива . Самият Мохамед бин Зайед казва, че е бил член на \"Мюсюлмански братя\", но днес вярва, че \"тези момчета имат дневен ред\" и се притеснява от привлекателността на ислямистката политика за жителите, затова, според дипломати, цитирани от изданието, той отдавна твърди, че арабският свят не е готов за демокрация - ислямисти ще спечелят всички избори. \"Близкият изток не е Калифорния,\" е казал Мохамед бин Зайед на американски представители през 2007 г. \"Във всяка мюсюлманска страна ще видите същия резултат.\" Разломът Съвети на американски военни позволяват на Бин Зайед да създаде \"местна\" военна индустрия. Принцът смята Израел за съюзник срещу Иран и \"Мюсюлмански братя\" и \"за мнозина във Вашингтон принц Мохамед бе станал най-добрият приятел на Америка в региона,\" продължава изданието. \"Ню Йорк таймс\" цитира помощници в Белия дом, според които известно време предшественикът на Тръмп, Барак Обама, по-често е търсил контакт по телефона с принца, отколкото с когото и да било от другите лидери. \"Но Арабската пролет застана между тях,\" заедно с тайните преговори на администрацията на Обама с Иран. Анализатор с контакти в политическия елит на страната обяснява, че след Арабската пролет принц Мохамед е гледал на ОАЕ като на единствената арабска страна, останала на краката си, със стабилно правителство, функционираща икономика, способна армия и \"умерена идеология\". Сред решенията на принца са погромът срещу дисидентите, арести на активисти с петиция за демократични реформи (подписана от 132-ма души) и атака срещу десетки симпатизанти на \"Мюсюлмански братя\". Милиони долари са похарчени за кампания за влияние върху Съединените щати. Компания, свързана с основателя на известната някога като \"Блекуотър\" частна военна компания, е наета от принца, за да бъде създадена \"тайна армия\" от колубмийски и южноамерикански наемници. Нова политика В Египет престолонаследникът застава зад решението на военните да завземат властта през 2013 г. В Сомалия изпраща войски срещу пирати и екстремисти, около Аденския залив пък съцдава пристанища и военни бази. В Либия въоръжава  бунтовническия командир Халифа Хафтар . Пилоти от ОАЕ извършват въздушни удари срещу Триполи, където е признатото от ООН правителство на страната. Според бивш посланик на САЩ в страната някога принцът е чакал \"зелена светлина\" от САЩ. \"Вече не иска разрешение.\" В Саудитска Арабия Мохамед бин Зайед се меси в междуособиците за наследяване на трона и води кампания от името на Мохамед бин Салман (издигнат от баща си за престолонаследник през 2017 г.), за да няма шанс него враг, продължава \"Ню Йорк таймс\" (вестникът има предвид Мохамед бин Найеф, който заемаше тази позиция в продължение на над 2 години от 2015 г.). Събеседници на изданието обясняват, че макар конфликтът в Йемен (започнат от двамата престолонаследници) и разривът с Катар често да се представят като \"водени от Саудитска Арабия\", именно Мохамед бин Зайед е първият, опитал да ги продаде\" на Вашингтон. Към края на 2015 г., казват дипломати, принцът вече говори за ролята на ОАЕ и новото саудитско ръководство в ново споразумение с палестинците, но за целта очаква нова администрация в САЩ. По-късно неочаквано се отказва от обяд в Белия дом, на който е поканен от Обама през декември 2016 г., за да се срещне лично със зетя на Тръмп Джаред Къшнър (\"архитект\" на сделката за Близкия изток) и други съветници на избрания за президент в Ню Йорк. \"Мисли, че е Макиавели, но е като Мусолини\" По-късно, малко преди началото на мандата на Тръмп,  е и уредената от принца среща  на основателя на \"Блекуотър\" Ерик Принс, представлявал президента според \"Вашингтон пост\", и руснака Кирил Дмитриев, бизнесмен от обркъжението на Путин. Въпреки \"руското\" и други разследвания (например за кибершпионаж срещу американски граждани, извършван от ОАЕ) няма щети за принца в ухажването му на американската администрация. \"За две години и половина от първата среща с Къшнър принц Мохамед е получил почти всичко, което е поискал от Белия дом.\" Същевременно интервенциите му в Близкия изток не помагат много на региона - Египет остава икономически зависим от Абу Даби и Рияд, политиките на Катар не се променят въпреки изолацията, в Либия Хафтар не постига сериозен напредък, авантюрата в Африканския рог  предизвика съперници като Турция и Катар  да се надпреварват за влияние. Войната в Йемен има ужасяващи последици с много цивилни жертви, а в Саудитска Арабия \"протежето\" му Мохамед бин Салман е поръчал убийството на журналиста Джамал Хашокжи според американското разузнаване и това злепостави принца от ОАЕ, пише \"Ню Йорк таймс\". Според Брус Рийдъл от института \"Брукингс\", преди това работил за ЦРУ, принц Мохамед \"мисли, че е Макиавели, но действа повече като Мусолини\". Не всички споделят това мнение - бившият министър на отбраната Джеймс Матис наскоро похвали ОАЕ за решението тази година да е \"година на толерантността\". \"Не зная друга държава\" да има такава, каза той по време на лекция в Абу Даби. \"Вие сте за пример.\"", "date": "2019.06.04", "title": "Седем малки емирства печелят арабската битка за влияние върху САЩ"}
{"url": "https://www.dnevnik.bg/analizi/2019/06/04/3915411_ima_li_pravo_cik_da_osvobodi_peevski_ot_evroparlamenta/", "text": "Ето какво гласят аргументите към позицията, че избраните за евродепутати могат да се откажат от новите си мандати само пред парламента на ЕС: Неморално е кандидати да служат за примамка He мoгa дa ĸaжa дaли e зaĸoннo, или e нeзaĸoннo peшeниeтo нa ЦИK дa нe oбяви г-н Kapaдaйъ и г-н Πeeвcĸи ĸaтo избpaни eвpoдeпyтaти, зaщoтo избopът нa eдин eвpoдeпyтaт e cвъpзaн нe caмo c peзyлтaтa oт избopa, нo и c вcтъпвaнeтo в длъжнocт и т.н. ЦИK явнo ca пpиeли, чe тeзи ĸaндидaти мoгaт дa oттeглят ĸaндидaтypитe cи във вceĸи мoмeнт oт тoзи пpoцec. Heзaвиcимo дaли e зaĸoннo или нe тoвa peшeниe, e oчeвиднo зa вcичĸи, чe e нeмopaлнo oт cтpaнa нa eднa пapтия дa извaди в чeлнитe мecтa нa лиcтaтa cи двaмa, тpимa или ĸoлĸoтo иcĸaтe ĸaндидaти, ĸoитo дa cлyжaт ĸaтo пpимaмĸa зa глacoпoдaвaтeлитe, тaĸa ce пoдмeня вoлятa им. Bcяĸa пapтия, пo дyмитe нa пpeмиepa \"щe мoжe дa въpжe eдни мaгapeтa\" и дa ги изпpaти в бългapcĸия или в eвpoпeйcĸия пapлaмeнт. He мoжe пo тoзи нaчин дa ce пpивличaт глacoвe, c извaждaнeтo нa лицa, ĸoитo избиpaтeлитe биxa пoдĸpeпили и пoдмянaтa им впocлeдcтвиe c дpyги, зa ĸoитo нe e яcнo дaли биxa пoдĸpeпили. ЦИК насърчава измама спрямо избирателите За мен с тези си решения ЦИК насърчава една практика на измама на избирателите извън юридическия контекст на въпроса. Не е редно, в която и да е изборна кампания да участват хора, които възнамеряват да се откажат пред ЦИК от правомощията, които им дава изборът, защото нейната роля е да регистрира избора на хората. И в крайна сметка ние никога не знаем дали и доколко хората са се повлияли от подреждането в дадена листа. За мен това е изборна измама, която ЦИК допуска с подобни решения. Колкото по-безпроблемна става тази подмяна на листите през ЦИК, толкова повече ще се разширяват тези практики. Аз мога да си представя ситуация, при която в гонитбата на гласове могат да се включат популярни лица, нямащи нищо общо с политиката – артисти, певци, спортисти, чиято единствена роля ще бъде отново да подведат избирателите. И най-вече ЦИК няма никакви законни основания да излиза извън ролята на регистратор на вота на избирателите. Това извиване на ръцете на институциите, което Пеевски го превърна в спорт за удоволствие, следва да бъде прекратено по някакъв начин. Отказът на Пеевски е незаконен Отказът на Делян Пеевски от листата на ДПС след края на изборите е абсолютно незаконен. Той не може да се оттегли от листата, а да се откаже от мандата. Но отказът се прави в Брюксел, при започването на сесията на новия Европейски парламент. Дотогава никой не може пред ЦИК в страната си да се отказва, а камоли ли да се оттегли от листа, след вече приключили избори, както Пеевски и Карадайъ направиха. ----- ЦИК фалшифицира списъка с избраните евродепутати ЦИК фалшифицира списъка на избраните за евродепутати. В ход е изборна измама и манипулация, която подменя резултатите от изборите и вота на избирателите и няма равна по своята наглост. БОЕЦ няма да позволим това и заведохме 6 жалби до ВАС срещу нищожните и незаконни решения на ЦИК за заличаването на Пеевски и Карадайъ от списъка на кандидатите и обявяването на следващите в листата на ДПС за избрани за евродепутати.", "date": "2019.06.04", "title": "Има ли право ЦИК да освободи Пеевски от Европарламента"}
{"url": "https://www.dnevnik.bg/sport/2019/06/04/3915472_tova_li_e_nai-dobrata_shampionska_liga_s_nai-skuchniia/", "text": "Драматични обрати, интрига до последно, атрактивен футбол, видеоповторения, свеж полъх от нови лица на хоризонта и... един разочароващ  финал . Сезонът в Шампионската лига предложи зрелище и палитра от емоции, които ще се помнят дълго. Най-престижният турнир оправда реномето си на водеща надпревара в клубния футбол и предизвика огромни вълнения сред феновете. Царството на обратите  В предишните години бяха сътворени  големи обрати , които се случваха рядко на фона на голямата картина. През този сезон обаче летвата беше вдигната високо. В половината сблъсъци в елиминациите победител излезе отборът, който беше в неизгодна позиция след първия мач. Ако досега изоставане от два или три гола изглеждаше непреодолимо препятствие, през този сезон това схващане беше разбито. С непримирим дух, раздаване на футболистите и доза късмет феновете станаха свидетели на  немислими обрати . Началото даде приятната изненада в турнира  \"Аякс\", който спря хегемонията на шампиона в последните три години \"Реал\" (Мадрид) . Испанският гранд беше спечелил гостуването си с 2:1, но допусна сензационна загуба с 1:4 у дома. \"Ювентус\" заличи изоставане от два гола срещу \"Атлетико\" (Мадрид) благодарение на  хеттрика на Кристиано Роналдо  в реванша. \"Манчестър юнайтед\" също беше на прага да отпадне от турнира след 0:2 срещу ПСЖ в Англия, но  сътвори немислимото с попадение от дузпа в 94-ата минута и 3:1 във втория мач. Кулминацията на обратите дойде в полуфиналите, когато прогнозите бяха срещу \"Ливърпул\" и \"Тотнъм\". Двата отбора заличиха три гола изоставане съответно срещу \"Барселона\" и \"Аякс\", за да оформят изцяло английски финал. Първо \"Ливърпул\" беше опрян до стената след 0:3 на \"Камп ноу\", но  духът на \"Анфийлд\" вдъхнови тима на Юрген Клоп, който сътвори чудо с победа с 4:0 в реванша . Загубил домакинството си с 0:1 и с два гола изоставане в резултата в Холандия, ситуацията на \"Тотнъм\" също изглеждаше сложна. Като по сценарий от филм на \"Холивуд\" хеттрик на  Лукас Моура  през второто полувреме класира \"шпорите\" за финала, като  успехът беше изкован по драматичен начин с гол в 96-ата минута . \"Благодаря ти, футбол. Тази емоция без футбола е невъзможно да се изживее. Благодаря на тези, които вярваха. Фантастично е, но е трудно да се опише с думи какво чувствам сега\",  каза мениджърът на \"Тотнъм\" Маурисио Почетино след подвига срещу \"Аякс\" . Приказката на \"Аякс\" и непримиримият \"Тотнъм\"  С вдъхновено представяне \"Аякс\" напомни за величието си от началото на 70-те години. С енергичен  млад колектив  холандският тим върна романтиката във футбола и беше свежият полъх, който пребори предварителните прогнози и разчупи хегемонията на грандовете. \"Аякс\" сътвори някои от най-големите изненади в турнира в последните години, като отстрани последователно два от фаворитите \"Реал\" и \"Ювентус\". Тимът на Ерик тен Хаг беше на секунди от участие във финала, но въпреки това остави своята следа в турнира. Ако сте фен на \"Тотнъм\", то определено сърцето ви е преживяло много емоции този сезон. \"Шпорите\" се показаха като царе на драмата, в която имаха главна роля. Тимът на Почетино беше пред отпадане в груповата фаза, а впоследствие стигна финала. Отборът беше спечелил едва една точка след първите си три мача в група с \"Барселона\" и \"Интер\" и шансовете му за класиране граничеха с невъзможното. Драмата последва \"Тотнъм\" и в четвъртфиналите, когато  \"шпорите\" отстраниха \"Манчестър сити\"  с повече голове на чужд терен. Реваншът, който завърши 4:3 за \"Сити\", ще се запомни с отменения след видеоповторение гол на \"гражданите\" в края, който щеше да ги класира напред. Впоследствие Моура беше героят за \"Тотнъм\" при подвига срещу \"Аякс\". Технологията, която променя съдби Системата за видеоповторения беше включена от елиминационната фаза, като въвеждането й целеше да намали грешките на съдиите и да внесе повече прозрачност в играта. Подобно на световното, и тук обаче се получи така, че наличието на технологията създаде  \"временни голове\"  и предизвика разнопосочни мнения, защото крайното решение на рефера си остава субективен фактор. С технологията бяха решени някой от сблъсъците, сред които беше двойката между ПСЖ и \"Манчестър юнайтед\". \"Червените дяволи\" получиха  спорна дузпа, отсъдена след видеопреглед за игра с ръка  в добавеното време на реванша, която Маркъс Рашфорд реализира и прати тима си напред. По подобен начин \"Порто\" отстрани \"Рома\" след попадение от 11-метров наказателен удар, отсъден за спорно нарушение след консултация със системата. \"Това е срамота. Поставили са четирима души, които не разбират нищо от футбол, да гледат видеоповторения\", написа тогава звездата на ПСЖ Неймар в \"Инстаграм\", придружено с нецензурни реплики. В друг случай технологията помогна на \"Тотнъм\" за класирането на отбора за полуфиналите, като липсата й можеше да промени развоя на събитията. В реванша в четвъртфинала \"Сити\" отбеляза гол, с който щеше да поведе с 5:3 и това най-вероятно щеше да е достатъчно на тима на Хосеп Гуардиола да продължи напред, Мениджърът на \"гражданите\" избухна в радост, но малко по-късно попадението беше отменено след видеопреглед и испанецът трябваше да преглътне горчив хап. Скука за финал \"Ако това не беше финал в Шампионската лига, а мач от Висшата лига или финал за Купата на лигата, щяхме да кажем, че мачът не беше добър. Финалът в Шампионската лига има своята емоционална страна, но качеството на мача не беше добро\", каза бившият треньор на \"Юнайтед\" Жозе Моуриньо в своя анализ след финала. Мачът между \"Ливърпул\" и \"Тотнъм\" се очакваше с голям интерес да предложи подобаващ завършек на вълнуващия сезон в Шампионската лига. Спорът за трофея обаче разочарова, като мнозина експерти и фенове в интернет определиха мача като \"най-скучния в историята\". Вероятно причина за това имаше ранната дузпа и последвалия гол, който даде надежди за зрелищен двубой. Въпреки това се случи обратното, като попадението промени първоначалната тактика на \"Тотнъм\", а \"Ливърпул\" пазеше преднината си, без да покаже атрактивния си стил на игра. Все пак \"целта оправдава средствата\". \"От значение във финала е резултатът и тази вечер момчетата показаха необходимата устойчивост. Не искам да обяснявам защо победихме, искам само да се насладя на това, че спечелихме\", каза  Клоп  след края на мача.", "date": "2019.06.04", "title": "Това ли е най-добрата Шампионска лига с най-скучния финал"}
{"url": "https://www.dnevnik.bg/kultura/2019/06/04/3915337_bosut_na_starata_charshiia/", "text": "Босът на Старата чаршия Има такива моменти, когато завесата на ежедневното се разкъсва, макар и за кратко, и човек може да зърне късче от реалността отвъд непосредствените си грижи и залисии. Отвъд самодоволството си. Щастливи мигове, изпълващи сърцето с усмивка и топлина, а ума с просветление. На пръв поглед онова, което ще ви разкажа сега, няма кой знае колко общо с тържествения повод за нашето събиране. Въпреки това ще поема риска да го споделя с вас, а вие преценете дали наистина е така. Преди няколко седмици отново бях в Скопие. Седяхме с жена ми на Старата чаршия, похапвахме си \"чевапи\" в бирария \"Турист\", когато край масата ни се приближи една от онези вечни сенки, скитащи по пазарите, откакто свят светува, за да припомнят на ближните си, че ръката, която взима, трябва от време на време и да дава. Заедно с нея вървеше, по-скоро подскачаше, пълничко къдраво момиченце на около 6-7 години. Вече бяхме дали лептата си на друга просякиня, която беше минала само преди пет минути, и още не се чувствахме достатъчно \"виновни\", за да го направим пак. Циганката се повъртя край нас, после се прехвърли към съседното заведение, където група мъже, макар и неохотно, тръгнаха да ровят из джобовете си. Момиченцето обаче не се отказа толкова лесно, върна се при нас, подпря лакти на масата и закачливо завъртя очички. Заприлича ми на едно от ангелчетата на Рафаело в подножието на сикстинската мадона. Насочило 9 мм магнум, зареден с чар. Беше напълно наясно как да борави с оръжието си. И въпреки това – напълно невинно! Почти панически му дадох 10 денара. То грабна парите и хукна към майка си, за да ѝ ги предаде с такава неописуема гордост, сякаш върху банкнотата имаше още поне две нули. На връщане отново ни изгледа хитро, намигна ни и важно отмина. Езикът е слаб, за да изрази цялото богатство от жестове и мимики, съпътстващи този спектакъл. И още ми е малко криво, че от сърцето ми се откъснаха само 10 денара. Но истината е, че такива моменти не се купуват нито с 10, нито със 100, нито със 100 000. Те са безценни! Защото ни откриват нещо истинско. Нещо, свързано със самата същност на живота, която не може да се опише с думи. Винаги ще си спомням за това дяволито намигане с усмивка, но и с възхищение. Едно бедно ромско дете, което в този миг беше босът на света. Беше господ! Мисля си, че изкуството никога няма да успее да постигне онази дълбочина, която животът постига с лекота всеки миг. Затова е излишно да се опитва да му подражава. Дори прозата, която има амбицията да бъде най-близко до реалността, всъщност е само бледа сянка на онова, което се случва в действителност. Понякога това откритие може да те накара да захвърлиш перото. Но би могло и да те накара да погледнеш на работата си от друг ъгъл. Не като отражение на живота, а като негово естествено продължение. Като форма на живот сама по себе си, разцъфтяваща върху бялата страница. Вярвам, че това е полето, където прозата може да постигне известен реванш. Защото, дори когато разказваме такива уж незначителни случки, ние разширяваме, поне метафорично, обитаемата зона на планетата. Тертулиан е казал: Вярвам, защото е абсурдно. Аз бих казал: Пиша, защото е абсурдно. Това е моят опит да достигна до човешката си сърцевина, да разбера и нещо за света, който, боя се, е недостижим отвъд индивидуалния ни опит. Но да се върна към повода за тези разсъждения. Приемам тази награда като израз на признание към нещо, което често се пренебрегва от литературните кръгове с високи претенции – поне в моята страна. Иронията, парадоксът, хуморът, травестията, карнавалът. Отличителни черти не само на моя стил и светоусещане, но и по принцип на цялата ни балканска култура. Може би най-виталната част от тази култура! Снобизмът, не само в литературата, е отвратителен, а резултатът от него е нищета – идейна и творческа. Не случайно реших да ви разкажа една история от периферията и да поставя акцент именно върху закачката и намигването. Част от нашите интелектуалци болезнено се вълнуват от въпроса за \"центъра и периферията\". Мисля, че трябва да вземат пример от това малко момиченце на чаршията. За него този въпрос не стои. С едно магическо намигване то се превръща в център на вселената. The big boss! Боя се, че ако изгубим сетива за това чудно измерение на живота, в сърцата ни скоро ще задуха леденият вятър на гордостта и омразата. Тук, на Балкана, а и не само тук, не може да се оцелее без хумор и ирония. Шегата е тест за интелигентност, на който следва да се подлагаме всеки ден. Защото без интелигентност няма и толерантност. А без толерантност сме загубени. Колкото и банално да звучи. Благодаря за честта да бъда в компанията на такива първокласни писатели от Балкана и Европа! Благодаря за вниманието!", "date": "2019.06.04", "title": "Босът на Старата чаршия"}
{"url": "https://www.dnevnik.bg/evropa/regioni/2019/06/04/3915226_kak_uchenici_stavat_paziteli_na_energiiata_v/", "text": "Също както математиката, езиците и други предмети в училище, пестенето на енергия може да бъде преподавано и научено. В Унгария т.нар. младши пазители на енергия имат мисия да спрат пилеенето й, разказва \"Евронюз\". В едно училище в Солнок децата учат за \"умни електромери\". Обучението е част от програмата Еnergy@school (\"Енергия в училище\"), подкрепена от кохезионната политика на ЕС. \"Бих искала да защитя Земята възможно най-много, защото по телевизията чуваме много лоши новини, в много градове има доста отпадъци, а също и смог\", казва Силвия Жирош. Energy@school е програма, обхващаща 41 училища в няколко централноевропейски държави (Австрия, Хърватия, Унгария, Полша, Словения, части от Италия и части от Германия). Проектът е започнал през юли 2016 г. и завършва в края на този месец. Общият бюджет на програмата е малко над 2.5 милиона евро, като 2.1 милиона от тях се финансират от Европейския фонд за регионално развитие. Програмата в Централна Европа е безплатна и достъпна за всяка образователна институция, която иска да пести енергия и да разпространява посланието й. В друго училище, в Уйсилваш, разноските за електроенергия и отопление на училището са били основният разход на местните власти. Но след проверка, автоматично включена в програмата, градският съвет решил да инсталира двоен стъклопакет, който да намали енергийното потребление на училището с около 30%. Лили Ленарт е \"младши енергиен пазител\" в училището. \"Като цяло ние сме тези, които гарантират, че учениците спазват правилата. Например, че прозорците се отварят по няколко пъти, по-често, но за кратки периоди, и ако някой е забравил да спре кранчето на водата, ние сме тези, които го спират\", разказва тя. Илдико Чисама Закарат, директор на началното училище в Уйсилваш, обяснява, че програмата се прилага в различни предмети - във физика, химия и социални науки. Тя обаче е много повече от просто специфични мерки и теоретични курсове и се отнася и до осведомеността. Двама учители, наричани \"старши пазители на енергията\", отговарят за разпространението на посланието. Един от тях, Силвия Дьомьок, разказва за посещение в соларен парк: \"Това е важна част от обучението им, да ги доведем тук, в соларния парк, за да им обясним как работи и каква роля трябва да играят те в живота на нашата общност. Правим това, за да могат те да предадат информацията на техните семейства и на други деца.\"", "date": "2019.06.04", "title": "Ученици стават \"пазители на енергията\" в образователна програма на ЕС"}
{"url": "https://www.dnevnik.bg/gradska_sreda/2019/06/04/3912021_velosipednata_mreja_v_sofiia_-_razpokusana_i_zaeta_ot/", "text": "Трасе за колоездачи свършва неочаквано. Кола е паркирана на велоалея. Велосипедист кара по тротоара сред отскачащи пешеходци. Обичайни гледки в София. Какво може да се промени? От миналата година се подготвят промени в Закона за движението по пътищата, които засягат велосипедния транспорт в София, научи \"Дневник\" от представители на сдружението \"Велоеволюция\". Според тях все още няма ясна дефиниция за велосипедната инфраструктура и проблемът с несвързаността на велоалеите остава. Затова от организацията са отправили множество предложения за поправки. Зам.-председателят на комисията по транспорт към Столичния общински съвет Зафир Зарков каза, че общината сега се е съсредоточила върху това да свърже велосипедната мрежа в града. Основните неизправности на велосипедната мрежа Според представители на сдружението \"Велоеволюция\" фактът, че велосипедните алеи не са свързани помежду си, е основен проблем за тази част от транспортната инфраструктура. Създава се затруднение, тъй като велосипедистите са принудени да променят маршрута си рязко. На много места няма осигурени отделни светофари, а дори и да има, те често съвпадат с автомобилния трафик и кръстовищата се оказват опасни, продължават от организацията. В гъсто населено място като столицата е необходимо инфраструктурата да се проектира прецизно. В момента обаче вместо това има суматоха, особено в пиковите часове. През годините сме отправяли редица предложения за промени в устройството на велосипедната мрежа. Реакцията от страна на общината е променлива - в началото не ни обръщаха внимание, напоследък се вслушват в становищата ни, но няма видима промяна, добавят от организацията. Според общината велотрасетата са правилно проектирани \"Най-много сигнали за нерегламентирано движение на велосипеди получаваме за места, където то е забранено – например на тротоара и в рамките на пешеходни зони. Съответно тези сигнали биват предавани и изпращани към Пътна полиция за осъществяване на контрол. Често велосипедистите забравят, че се движат с пътно превозно средство, и навлизайки в пешеходни зони или карайки по тротоара, са пряка заплаха за здравето и живота на пешеходците\", отговори Зарков на въпрос дали в общината постъпват сигнали от граждани за неизправности по велоалеите. Той добави още, че велотрасетата са правилно проектирани, като са напълно съгласувани и с Пътна полиция. Проблемни велотрасета в центъра на София Колкото и да се оглеждаш, ако идва засилен колоездач, а от едната ти страна има спрян автомобил, ти не можеш да го забележиш, казва случаен минувач по ул. \"Г. С. Раковски\". Според него велоалеите са стеснили твърде много улицата и това създава опасност както за пешеходците, така и за велосипедистите. Друг разказва, че ограничителите за паркиране по алеите не спират шофьорите, а на някои места дори липсват такива. За този участък Зафир Зарков обяснява, че ограничителите не са задължителни. \"На ул. \"Г. С. Раковски\" те са монтирани, за да може водачите на автомобили да свикнат с наличието на велосипедно движение\", пояснява той. Добавя, че разделители ще бъдат поставени на всички места, където те са изискуеми по наредба. Работещи в различни обекти на бул. \"Александър Дондуков\" смятат, че пред Младежкия театър \"Николай Бинев\" е много опасно да се пресича, защото пешеходната пътека прекъсва велоалеята, а идващите велосипедисти от страната на Министерския съвет са засилени поради по-стръмния наклон. Алея-паркинг в \"Студентски град\" и пропаднало трасе в \"Младост\" От 2016 г. в \"Студентски град\" има велоалея от Университета за национално и световно стопанство до Зимния дворец на спорта. Алеята е дълга около 1 км, но около нея няма ограничители срещу паркиране и тя често е заета от спрели автомобили. Живеещи в близост студенти разказват, че велосипедистите са принудени да карат по тротоарите и така се усложнява и движението на пешеходците. \"Констатират се немалко водачи, които паркират в рамките на велотрасетата. Столичната община не може да санкционира, но предприема мерки за допълнително възпрепятстване на паркирането – например поставянето на разделители\", отбелязва по темата Зарков. В началото на май  \"Столица.bg\"  сигнализира за пропаднала велоалея в \"Младост\". Тя се намира пред детски увеселителен парк. Според информацията от изданието на въпросното място има опасност, ако колоездачите са по-засилени, да не забележат образувалата се издатина и да пострадат. Изграждането на велосипедната мрежа се оказва бавен процес По време на първия мандат на Йорданка Фандъкова бяха обещани 100 км велоалеи, през втория - 200, а в момента са направени около 60, посочват от \"Велоеволюция\". Според Зафир Зарков поради факта, че София е проектирана, когато велосипедната инфраструктура въобще не е била планирана, изграждането на качествена веломрежа става по-бавно. \"С помощта на външни експерти се опитваме да обновим велосипедната мрежа, тъй като изграждането й е предпоставка за развитието на този тип алтернативно движение. По отношение на ефекта мисля, че всички си даваме сметка, че подобен екологичен транспорт може само да подпомогне за по-чистия въздух в столицата\", казва той.", "date": "2019.06.04", "title": "Велосипедната мрежа в София - разпокъсана и заета от автомобили"}
{"url": "https://www.dnevnik.bg/evropa/2019/06/04/3915640_shtrahe_podade_jalbi_v_germaniia_zaradi_videoto_ot/", "text": "Бившият австрийски крайнодесен лидер Хайнц-Кристиан Щрахе е подал жалби за извършено криминално деяние в Германия заради видеото, излъчено в германски медии, което предизвика политическа криза в Австрия и  доведе до падането на австрийското правителство , предаде ДПА. Едната от жалбите е насочена срещу \"всеки, който е отговорен за това, че е замесен в създаването, разпространението и публикуването на така нареченото видео от Ибиса\", съобщи прокуратурата на Мюнхен. Подобно оплакване е получено и в Хамбург, казаха местни прокурори. Миналия месец базираният в Мюнхен в. \"Зюддойче цайтунг\" и базираното в Хамбург сп. \"Шпигел\" публикуваха тайно заснето видео от 2017 г. от вила в Ибиса, на което се вижда Щрахе да предлага медийни и инфраструктурни сделки на жена, представила се за заможен донор с руски връзки. Щрахе твърди, че  видеото  целяло да навреди на репутацията му и че неприкосновеността на личния му живот била нарушена. Заради скандала Щрахе се оттегли като вицеканцлер и като лидер на австрийската крайна десница. Това предизвика и разпад на управляващата коалиция. После опозицията поиска вот на недоверие на канцлера Себастиан Курц заради скандала и при гласуването в парламента крайната десница подкрепи опозицията и Курц изгуби канцлерския пост ден след като неговата консервативна партия се представи най-добре на евровота в Австрия. Щрахе е подал оплакване и срещу трима души, за които се смята, че са му устроили клопката. Австрийски медии съобщиха, че адвокат, детектив и босненска студентка са били замесени, но досега няма категорични доказателства или признания за това. Адвокатът на Щрахе твърди, че клиентът му е станал жертва на измама, документна измама, незаконно използване на записващо оборудване и на злонамерено използване на електронни данни. Въпреки скандала Щрахе  беше избран с преференциален вот  за евродепутат.", "date": "2019.06.04", "title": "Щрахе подаде жалби в Германия заради видеото от Ибиса"}
{"url": "https://www.dnevnik.bg/sport/2019/06/04/3915642_naiki_se_pritesni_dulboko_ot_skandala_s_neimar/", "text": "Водещият производител на спортни стоки \"Найки\" обяви, че е силно притеснен от скандала около Неймар. Звездата на бразилския национален отбор и ПСЖ  попадна в центъра на обвинения в изнасилване . Американската компания е спонсор на играча, на бразилския отбор, както и на ПСЖ. \"Дълбоко притеснени сме от тези обвинения и ще следим случая отблизо\", обявиха от \"Найки\" в кратко съобщение, цитирано от \"Мундо депортиво\". Компанията уточни пред бразилския \"Глобо\", че за момента не се предвижда изрязване на кадрите с Неймар от рекламното видео за предстоящото световно първенство по футбол за жени. Твърденията са, че жена с неразкрита самоличност е внесла жалба в полицията в Сао Пауло, в която твърди, че е била жертва на сексуално посегателство от бразилския футболист в хотел в Париж. Неймар отрече обвиненията. Футболистът получи подкрепата на селекционера Тите и на съотборниците си. Скандалът идва дни преди началното на Копа Америка, която започва на 14 юни в Бразилия.", "date": "2019.06.04", "title": "\"Найки\" се притесни дълбоко от скандала с Неймар"}
{"url": "https://www.dnevnik.bg/evropa/2019/06/04/3915643_trump_nareche_kmeta_na_london_pulen_neudachnik_han/", "text": "Кметът на Лондон Садик Хан определи изказванията на президента на САЩ Доналд Тръмп по негов адрес като \"детински обиди\", след като Тръмп започна тридневната си визита във Великобритания с изявлението, че Хан е \"пълен неудачник\", предаде ДПА. \"Садик олицетворява прогресивните ценности на Лондон и страната ни и предупреждава, че Доналд Тръмп е най-красноречивият пример за растящата крайнодясна заплаха по цялото земно кълбо, излагаща на риск основни ценности, които в продължение на повече от 70 години са определящи за нашите либерални демокрации\", заяви кабинетът на Хан. Малко преди да кацне на летище \"Станстед\" в Лондон, в \"Туитър\" Тръмп обвини Хан, първия кмет на Лондон мюсюлманин, че \"по глупав начин е проявил отвратително отношение към пристигащия на посещение президент на САЩ, най-важния съюзник на Обединеното кралство\". \"Той е пълен неудачник, който трябва да се съсредоточи върху престъпността в Лондон, а не върху мен\", заяви Тръмп, който и преди е нападал Хан в \"Туитър\". \"Много ми прилича на нашия твърде глупав и некомпетентен кмет (на Ню Йорк Бил) Де Блазио, който е ужасен в работата\", само дето е два пъти по-нисък, написа Тръмп за кмета на Лондон. За Де Блазио се смята, че е висок 1.96 м. Преди  посещението на президента на САЩ  Хан даде няколко интервюта за британски медии, а в статия за \"Обзървър\" посочи, че на британците не им отива да \"разпъват червен килим\" за Тръмп. Кметът на Лондон призова премиера Тереза Мей, която днес ще разговаря с американския президент, \"да се противопостави категорично - но не на САЩ като страна или на президентската институция - а на Тръмп и програмата на крайната десница, която той въплъщава\".", "date": "2019.06.04", "title": "Тръмп нарече кмета на Лондон \"пълен неудачник\", Хан отвърна - \"детински обиди\""}
{"url": "https://www.dnevnik.bg/bulgaria/2019/06/04/3915659_kratki_novini_ochakvat_se_valeji_i_grumotevici_v_15/", "text": "татия, но е важно да бъдат отбелязани. Цветан Симеонов беше преизбран за председател на търговско-промишлена палата Председателят на Българската търговско-промишлена палата (БТПП) Цветан Симеонов беше преизбран на поста си. На днешното общо събрание на организацията беше избран и нов Управителен съвет, който се състои от 87 члена. За заместник-председатели бяха избрани Красимир Дачев и Тодор Табаков. За членове на новия Изпълнителен съвет на БТПП, освен председателят и зам.-председателите, бяха избрани Валентина Зартова, Васил Тодоров, Гена Събева, Емил Пеев, Иван Стоименов, Лъчезар Искров. 240 млн. лв. са нужни за основен ремонт на Аспаруховия мост Около 240 млн. лв. е необходимата сума за основен ремонт на Аспаруховия мост, каза пред журналисти във Варна министърът на регионалното развитие и благоустройството Петя Аврамова, цитирана от Радио \"Фокус\" – Варна. Според министъра за ремонта ще се търси целево финансиране, тъй като сумата е изключително голяма, а дейностите ще включват основен ремонт на горно и долно строене, подмяна на пътната плоча, стоманобетонната плоча, асфалтовата настилка и др. ВиК – Варна е подготвила проект за подмяна на ВиК инфраструктурата, като за него има 77 млн. лева грант по оперативна програма \"Околна среда\". Видин получи 1.5 млн. лв. за реставрацията на Синагогата Средствата са от регионален фонд за градско развитие и Експресбанк, съобщава пресцентърът на банката. Средствата ще се използват за реставрацията на Синагогата в града и трансформацията й в туристически обект \"Културен център \"Жул Паскин\". След реализацията на проекта, паметникът на културата ще обединява функциите на изложбено пространство, многофункционална зала за събития и парк. Синагогата е вторият по големина еврейски молитвен дом в България след този в София, но от 30 години тъне в разруха. Няма основание за повишаване цената на парното, смята Мая Манолова В ефира на БНТ националният омбудсман заяви, че с решенията си Комисията за енергийно и водно регулиране се превръща в основен генератор на инфлация в страната. Манолова припомни, че последното увеличение на парното беше през октомври миналата година. От тогава цената на природния газ на международните пазари не се е увеличавала. Така че основания за повишаване цената на парното, практически няма, заяви Манолова. Тя допълва, че КЕВР ще започне обсъждане за по-високи цени на топлото преди да е определил цената на природния газ. Румен Радев и Бойко Борисов поздравиха мюсюлманите за Рамазан Байрам \"Мъдростта на празника учи на искрено милосърдие, осъзнато покаяние, споделяне на изпитанията и разкрива способността за съпричастност и единство в дните на радост, когато вярващите почитат дълговечни, съкровени за тях традиции\", се казва в поздравлението на президента Румен Радев, цитирано от прессекретариата му. \"Честит Рамазан байрам на всички мои приятели мюсюлмани! Бъдете живи и здрави!\", написа премиерът Бойко Борисов в профила си във \"Фейсбук\". Експерти съветват при мълнии да се седи със събрани крака Автомобилът също осигурява защита, защото гумите играят ролята на изолатор, това заяви експертът по защита срещу мълнии инж. Радослав Калчев в ефира на Би Ти Ви. По думите му е важно да се стои далеч от отделно стоящи дървета и със събрани крака. Калчев обясни, че мълниите се разделят най-общо на земя-облак, облак-облак или облак-въздух. Нас хората ни интересуват тези, които са земя-облак, а пилотите на самолети – облак-облак. Той добави, че явлението суха мълния се появява най-често при горски пожари, а кълбовидната мълния пък е слабо изследвана, но е изключително опасна - при допир с твърдо тяло се взривява, защото енергията се освобождава.", "date": "2019.06.04", "title": "Кратки новини: 240 млн. лв. са нужни за основен ремонт на Аспаруховия мост"}
{"url": "https://www.dnevnik.bg/biznes/2019/06/04/3915662_koi_sa_nai-dobrite_rozeta_ot_novata_rekolta/", "text": "Най-добрите розета реколта 2018 бяха определени през уикенда в деветото издание на \"Розе Уайн Експо\", което се проведе в Казанлък. Журито с председател ръководителя на катедра \"Технология на виното и пивото\" в Университета по хранителни технологии - Пловдив, д-р инж. Христо Спасов опита над 50 вина, преди да присъди осем златни, 19 сребърни и 11 бронзови медала. Голямата награда \"Златен киликс\" спечели \"Био Розе Органик\", произведено и бутилирано от Едоардо Миролио, с. Еленово. Златни медали взеха Pentagram Rose на \"Черноморско злато\", Поморие, Bulwine Rose на изба \"Руевит Естейт\", гр. Бяла черква, Rose Four Seasons на \"Домейн Юстина\", с. Устина, Rose Soulmate на \"Поморие ВЕН Груп\", Поморие, Aureos Rose на \"Винпром Свищов\", Stallion Розе на \"Ейнджълс Естейт\", с. Баня, Нова Загора, Soli Rose на Едоардо Миролио, с. Еленово, и Розе Angel на \"Ейнджълс Естейт\", с. Баня, Нова Загора. Наградата за дизайн отиде при \"Левин розе\" на \"Винпром Свищов\". При награждаването членът на журито Вили Гълъбова, която е винен консултант и член на дегустационните панели на списание \"Дивино\", обобщи, че вината розе стават по-интересни, разнообразни и добри. За първи път в конкурса участваха розета от Франция, произведени от семейната изба Les Arpetes на Изабел и Себастиан Лаво. Те получиха наградата за дебют.", "date": "2019.06.04", "title": "Кои са най-добрите розета от новата реколта"}
{"url": "https://www.dnevnik.bg/evropa/2019/06/04/3915660_v_germaniia_niama_priznaci_na_nestabilnost_uveri_merkel/", "text": "Германският канцлер Ангела Меркел вчера изрази увереност, че няма никакви признаци за \"нестабилност\" на федералната република. Това изявление бе направено в момент, когато  съдбата на нейното правителство е в ръцете  на съюзниците й социалдемократи, останали без лидер, предаде \"Франс прес\". В деня след  неочакваната оставка  на председателя на Германската социалдемократическа партия  Андреа Налес , подадена заради провала на партията на изборите за европарламент, предполагаемата наследничка на канцлера и ръководител на Християндемократическия съюз заяви, че желае да запази коалиционното правителство и да избегне предсрочни парламентарни избори. \"ГСДП трябва да реши сега как да се държи\", заяви Анегрет Крамп-Каренбауер след заседание на нейната партия, посветено на лошия резултат на ХДС на изборите за европарламент и провала на неговия партньор вляво от центъра. Канцлерът, която смята да остане на власт до края на мандата си през 2021 г., от своя страна също се опита да успокои страховете от \"нестабилност\". Според Меркел не става дума за криза, а по-скоро за \"нова ситуация\" и по отношение на ГСДП нещата трябва да се приемат спокойно. Промените в ръководството на тази партия \"не ни пречат да работим\", твърди Меркел, която е на власт от 2005 г. Маркус Зьодер - ръководител на консервативния баварски Християнсоциален съюз, третият участник в правителствената коалиция, призова социалдемократите най-накрая да дадат ясен сигнал какви са целите им след унижението, което претърпяха на изборите за европарламент, оставайки след  Зелените  с 15.8 процента. Социалдемократите засега не са казали какви са намеренията им, но много високопоставени членове на ГСДП се противопоставяха на това правителство от създаването му в началото на 2018 г. На 24 юни ГСДП ще вземе решение за графика за избор на нов лидер на най-старата политическа формация в Германия. Левият всекидневник \"Тагесцайтунг\" иронично обобщава ситуацията: \"Търси се човек за гадна работа: председател(ка) на ГСДП.\"", "date": "2019.06.04", "title": "В Германия няма признаци на нестабилност, увери Меркел"}
{"url": "https://www.dnevnik.bg/na_put/2019/06/04/3913087_izgubenoto_surce_na_aziia_otkrito_ot_kolin_tabron/", "text": "Познавач до съвършенство на човешката душа и непоправим приключенец, Колин Таброн отключва здраво залостените врати, зад които са скрити вълненията и тревогите на хората от региона на Централна Азия след разпадането на Съветския съюз. Прави читателите си свидетели на живота в смутните времена, оставили дълбоки белези от миналото и надеждата за по-добро бъдеще. Първите му книги са посветени на Близкия изток – Дамаск, Ливан и Кипър. През 1982 г. пътува из Съветския съюз, преследван от КГБ. В следващите години се раждат прекрасните му разкази за необятната земна шир, обхващаща Русия и Азия: \"Сред руснаците\", \"Изгубеното сърце на Азия\", \"В Сибир\", \"Сенки по Пътя на коприната\" и \"Отвъд стената\". Повод за най-новото издание на български език от издателство \"Вакон\" е и неговата 80-а годишнина. Откъс от \"Изгубеното сърце на Азия\": Излязох сред развалините на \"Биби Ханъм\" с неясно самообвинително чувство. Дори и запустяла, джамията сякаш се надигаше от епоха, която е била по-щастлива от моята (което, разбира се, е илюзия). Тамерлан я издигнал като най-величествения храм на исляма. Хиляди държани насила майстори от Персия, Ирак и Азербайджан се трудили, за да изваят мраморните й подове, да емайлират огромните пространства с плочки, да построят чудовищните кули и четиристотинте кубета, бълбукащи над галериите. Императорът пришпорвал строежа. Завършената в негово отсъствие порта му се сторила твърде малка и затова я сринал до основи, обесил архитектите и започнал отначало. Само че колосалните сводове и минарета, които си представял, смазали основите и стените започнали да се пропукват едва ли не преди да са завършени. Хората ги било страх да се молят тук. Джамията се извисяваше над мен като мегаломански блян, осеял небето с разранени арки и разкъсани куполи. Пукнатини чернееха и криволичеха по стените. Плочките се лющеха като кожа. Портата беше толкова висока, че петата на изчезналата арка започваше на 24 метра над мен и фантасмагорично завършваше насред нищото. Зейнали пробойни бяха разцепили молитвената зала от горе до долу, а от пандантивите се ронеха цели тухли. Всичко – гръмовните минарета, десетметровите врати, гигантският басейн за умиване – смаляваше посетителя до натрапник с лилипутски ръст и населяваше джамията с великани. В центъра на двора мегалитен аналой 1  от сив монголски мрамор някога подпирал великански Коран. Неговата неразрушимост и усамотението насред порутеното сърце на джамията обаче вече му придаваха някаква езическа сила и той се беше превърнал в свърталище на ялови жени, които пълзяха под него като магия за зачеване. Когато приседнах наблизо, три млади светски девойчета, отракани и наперени в късите си поли и високи токчета, тръгнаха с кикот и подбутвания към аналоя. Писъците им огласиха развалините. После една по една те се отпуснаха на колене и лакти и пропълзяха навътре и навън между деветте му мраморни крака. Първоначално се присмиваха една на друга на това място, където се смесваха забавата и суеверието. Когато обаче изчезваха от погледа на своите приятелки, докато пълзяха из мраморния лабиринт, ги обземаше тревога. Скришом опираха длани в камъка. Една от тях го целуна. После се измъкнаха, опънаха чорапогащите си и се отдалечиха. Надникнах през вратите в камерата. Решетъчните прозорци пропускаха разсеяни слънчеви лъчи. Високо над мен, по целия връх на купола, се разпростираше мрежа от позлатена щукатура, която се увиваше около себе си с математическо изящество. Спускаше златните си нишки върху огромните пазви, ниши и пандантиви и хвърляше мек блясък върху всичко надолу. Под нея стените бяха облицовани с алабастър – все още прозирни шестоъгълни плочки – и обиколени от ясписов фриз, на който беше издълбана информация за делата и генеалогията на императора. Още по-надолу, ограничени от ниската балюстрада в краката ми, кенотафите на неговото семейство почиваха един до друг като правоъгълни блокове от мрамор и алабастър. А в центъра, изпъкващ сред тяхната бледност, гробът на Тамерлан сияеше като монолит от почти черен нефрит. Беше смущаващо красив: най-големият нефритен блок в света. По краищата му имаше бледи надписи. Вертикална пукнатина показваше къде персийски войници (както се смята) го бяха съсекли преди два века и половина. Застоях се дълго време, едновременно развълнуван и тревожен. Влезе един мъж, който се помоли известно време и после си тръгна. Отвън едва доловимо долитаха детски викове. Под украсеното великолепие на купола простотата на надгробията беше едновременно благородна и доста плашеща: признание за незначителността дори на този човек и за хода на времето. До него почиваше кроткият му син Шах Рух; до главата му – неговият везир; под една ниша – шейхът му. Неговият внук Улуг Бег беше в краката му, а наоколо бяха сбрани и други. Най-сетне младият пазител, поласкан от интереса ми, ме изведе от камерата и аз тръгнах след него към задната част на мавзолея, където той отключи малка резбована врата.  – Тук е истинският гроб – каза той. Спуснах се по стръмна рампа в тунел под сградата. Сред мрака усещах как сводовете се събират ниско над главата ми. Някъде зад мен човекът щракна ключалката и една гола крушка образува облак мътна светлина в криптата. Всеки кенотаф в камерата отгоре имаше огледален плосък надгробен камък в тази тъма. Те почиваха скрити сред прахоляка и тишината. Въздухът беше сух и застоял. Коленичих до надгробната плоча на императора и я докоснах. Отдолу, увито в ленено платно и балсамирано с камфор и мускус, съсухреното тяло на Тамерлан било положено в абаносов ковчег. Не можех да си го представя. Образът на живия човек беше твърде ярък в съзнанието ми. Твърди се, че в продължение на година след погребението му хората го чували как вие изпод земята. Някаква остатъчна педантичност ме караше да искам да му намеря място. Но знаех, че ако изглежда мрачен, то е защото се тревожи за семейството си, а не за своя народ. Не той, ами аз се дразнех от променливата му идентичност: от лековатия и полупотиснат ислям във всички тези държави, от отслабналата вярност към клана и племето, от съветското лустро, от плитките корени на усещането за нация. На него не му пукаше особено. Не му липсваха лоялностите, които неговият народ никога не беше изпитвал. Имаше жена си и децата си в тухления апартамент на север и градината с домати. Само аз се опитвах да го преосмисля. Той междувременно беше заседнал на извечния вододел по тези земи: разделението между градското и пасторалното. Искаше да се върне в планините.", "date": "2019.06.04", "title": "Изгубеното сърце на Азия, открито от Колин Таброн"}
{"url": "https://www.dnevnik.bg/evropa/2019/06/04/3915664_makron_razkritikuva_turgovskata_voina_na_trump_koito/", "text": "Френският президент Еманюел Макрон разкритикува вчера търговската война, водена от Доналд Тръмп, който не само \"убива европейската металургия\", но и използва популистите, подкрепяни от \"неговия много добър приятел  Стив Банън \", предаде \"Франс прес\", отбелязвайки, че критиките са отправени три дни преди среща на Макрон с американския президент. САЩ решиха да въведат мита с не много разумни аргументи, каза държавният глава на английски в изказване пред шефове на големи световни банки, поканени в Елисейския дворец по случай международен финансов форум в Париж. \"Те ще унищожат значително богатство и растеж за тях и останалите. Европа трябва да брани интересите си, издигайки нови защити. Погледнете черната металургия. Нашата металургична промишленост е на път да бъде погубена от косвените последици от протекционистките мерки, наложени от САЩ на Китай\", заяви Макрон, който ще разговаря с Тръмп на четири очи в четвъртък при отбелязването на 75-ата годишнина от дебаркирането на съюзническите сили в Нормандия през Втората световна война. \"Ако приемем нови преговори ЕС - САЩ със страна, която отхвърля Парижкото споразумение за климата, ние увеличаваме принудите върху собствените си индустрии, като същевременно предоставяме нови улеснения на американците. Главният печеливш от това ще е много добрият приятел на Тръмп Стив Банън. Приятелите му в цяла Европа ще кажат: \"Вижте, те договарят споразумения със страна, която защитава своята промишленост и работници, не вашите\", добави Макрон. Френският президент припомни, че Франция е единствената страна от ЕС,  противопоставила се през април , без да разполага с право на вето, на започването на търговски преговори между ЕС и САЩ. Европа трябва да убеди поне едната от тези две водещи сили - САЩ и Китай - да приемат нови правила, включващи зелен дневен ред и социални мерки, изтъкна той.", "date": "2019.06.04", "title": "Макрон разкритикува търговската война на Тръмп, който \"убива европейската металургия\""}
{"url": "https://www.dnevnik.bg/razvlechenie/2019/06/04/3915673_golo_tialo_interpretira_aktovata_fotografiia_prez/", "text": "През 20-те и 30-те години актова фотография има и в България, но фотографът Георги Ст. Георгиев е сред първите, които поглеждат на жанра като начин за творческа изява. Точно такива негови кадри от поредицата \"Голо тяло\" са представени в изложбата в галерия \"Синтезис\" и ще очакват любопитните очи на публиката до 22 юни.  Онова, което Георгиев постига, не е никак лесно в едно твърде патриархално и срамежливо общество като нашето през 20-те и 30-те години на миналия век. Тогава голото тяло е било достояние единствено на частния живот, на спалнята и будоара. Фотографията буквално го е пренасяла в публичното пространство, а снимана, голотата е оставяла впечатлението, че не синмката, а голотата става \"обществено достояние\".  В тези свои снимки фотографът сякаш иска да постигне мир между естествената и скандалната голота, допълват организаторите и описват този акт като \"да снимаш разсъблечени модели под зоркия поглед на собствената си съпруга, каквото впрочем действително е била практиката на първите актови фотографи у нас\".", "date": "2019.06.04", "title": "\"Голо тяло\" интерпретира актовата фотография през 20-те и 30-те години в България"}
{"url": "https://www.dnevnik.bg/bulgaria/2019/06/04/3915667_za_shest_meseca_sa_zadurjani_nad_25_lica/", "text": "От началото на годината има задържани над 25 души, които са злоупотребявали сексуално с деца по линия на разпространение и притежание на материали, съдържащи сексуална експлоатация и сексуално изнудване на деца на възраст 7-12 години. Това заяви комисар Явор Колев, началник отдел \"Киберпрестъпност\" при ГДБОП, в ефира на БНТ. \"Няма статистика къде има най-много педофили. Това се случва навсякъде. Това става най-често чрез социалната мрежа \"Фейсбук\", където тези лица създават фалшиви профили на деца, чрез които се запознават с други\", каза Колев. Той акцентира, че основната отговорност да предпазват децата си е на родителите. Те трябва да знаят какви места посещават децата им в интернет, както това да става и извън мрежата. \"От нашето наблюдение едва когато детето е станало жертва на сексуално насилие, се обръща към родителите. Педофилите изискват постоянно да се прави съдържание и затова е нужно да има силно доверие между родители и деца. Да се знае детето с кого се сприятелява и каква комуникация води. \"ГДБОП прави кампании, които са целогодишни, от началото на годината сме провели 50 лекции, имаме амбиция да подготвим и учители. Необходимо е децата да се възпитават и за безопасно поведение в интеренет\", добави експертът. Началникът на отдел \"Киберпрестъпност\" при ГДБОП разказа и за разследването на Интерпол, довело до форум, който се е хоствал от български сървър. Благодарение на тази акция са спасени над 50 деца в едно село в Тайланд. Били са установени над 60 хил. потребители от цял свят. По отношение на продажбата на фалшификати Колев заяви, че от началото на годината ГДБОП е закрила 54 интернет сайта за фалшиви облекла, козметика, спортни стоки и очила. При операцията миналата седмица са  иззети 53 хиляди чифта слънчеви очила . Той напомни, че легалните сайтове могат да бъдат открити на сайта на НАП.", "date": "2019.06.04", "title": "За шест месеца са задържани над 25 души, злоупотребявали сексуално с деца"}
{"url": "https://www.dnevnik.bg/sviat/2019/06/04/3915672_sudanskata_armiia_obiavi_predsrochni_izbori_sled/", "text": "Военните, които управляват Судан от 11 април, след като свалиха от власт президента Омар ал Башир, обявиха днес, че анулират всички предишни договорки с основната опозиционна коалиция и насрочват избори в срок от девет месеца, предадоха световните агенции и БТА. Военният преходен съвет реши да прекрати преговорите със Съюза за свобода и промяна, да анулира всичко, по което беше постигната договорка, и да проведе предсрочни избори в срок от девет месеца, заяви ръководителят на съвета генерал Абдел Фатах ал Бурхан. Изявлението му беше излъчено по държавната телевизия в Судан. Бурхан каза още, че изборите ще се проведат под \"регионален и международен надзор\". То бе направено, след като вчера силите за сигурност  предприеха стъпки, за да разтурят лагер на протестиращите , разположен пред министерството на отбраната в Хартум. Свързани с опозицията лекари казаха, че над 35 души са били убити при тази проява на насилие - най-тежката след отстраняването на Башир от власт. Според лекарите (но информацията не е потвърдена) има убити деца, а броят на загиналите може да нарасне, тъй като някои протестиращи се смятат за изчезнали. Същевременно Великобритания и Германия поискаха спешно заседание на Съвета за сигурност на ООН, посветено на Судан, което ще се състои днес при закрити врата, предаде \"Франс прес\", като се позова на дипломатически източници. Представители на САЩ, цитирани от Би Би Си, нарекоха случващото се \"брутална атака\". В края на миналата седмица Преходният военен съвет обяви протеста пред генералния щаб в Хартум, започнал няколко дни преди преврата срещу Башир, за заплаха за националната сигурност. Също така бе отнето разрешението на катарската телевизия \"Ал Джазира\". Разривът с опозицията означава, че военните вече не приемат договорения преход от три години към цивилно управление, което част от противниците на армията поддържаха. Протестиращите пред щаба искат по-бързо връщане на цивилното управление.", "date": "2019.06.04", "title": "Суданската армия обяви предсрочни избори след погрома с десетки загинали"}
{"url": "https://www.dnevnik.bg/evropa/2019/06/04/3915669_migracionnata_politika_na_es_spored_advokati_e/", "text": "Адвокати по международно право призоваха Международния наказателен съд в Хага да разследва Европейския съюз за смъртта на хиляди мигранти в Средиземно море, предаде ДПА, цитирана от БТА. Документ от 200 страници, съдържащ доказателства, беше предаден от адвокатите на съда в Хага вчера. ЕС и неговите страни членки водят активна разубедителна миграционна политика от 2015 г., като съзнателно приемат смъртта на мигранти, се казва в документа. Хиляди мигранти се издавиха в Средиземно море от 2016 г. до 2018 г., пише в текста. Около 40 хил. бежанци пък са се озовали в затворнически лагери в Либия. Там условията са много лоши и се извършват ужасни престъпления като убийства, изнасилвания, мъчения или робство, се казва още в документа. Адвокатите допълват, че ЕС знае за всички тези престъпления и продължава да работи с Либия, което го превръща в съучастник според международното наказателно право. Специална отговорност се приписва също на Германия, Италия и Франция. След обвиненията в \"престъпления срещу човечеството\" Европейската комисия от своя страна защити действията си за спасяване на животи в Средиземно море, предаде EurActiv. Говорител на институцията каза, че Брюксел няма да коментира съдебни производства, които все още не са започнали. \"Постиженията на ЕС за спасяването на животи в Средиземно море говорят сами по себе си. Спасяването на животи е наш висш приоритет\", подчерта говорителят. Едно от престъпленията според документа е решението за прекратяване на спасителната операция \"Маре Нострум\" в края на 2014. За една година операцията, започната от италианското правителство, спаси 150 810 мигранти в Средиземно море. Над 12 хил. души са загинали от 2014 г., опитвайки да избягат от Либия в Европа. Говорителят припомни, че председателят на еврокомисията Жан-Клод Юнкер през 2015 г. определи като грешка прекратяването на операцията. Тя добави, че комисията опита да поправи това, като незабавно утрои спасителния капацитет на ЕС в Средиземноморието. Оттогава четири европейски операции в Средиземно море са помогнали за спасяването на почти 730 хил. души, а броят на смъртните случаи значително е намалял в сравнение с предишни години. \"Не политиките на ЕС причиняват тези трагедии, а жестокият и опасен бизнес модел, използван от трафиканти и контрабандисти, които експлоатират човешкото нещастие и поставят живота на хората в риск\", допълни говорителят. Тя отбеляза, че обучението, предоставено от ЕС на либийската брегова охрана за противодействие на трафика на хора, е част от същите усилия. В допълнение, ЕС полага усилия да подобри ситуацията на мигрантите в Либия. Адвокатът Хуан Бранко, помогнал за подготовката на обвиненията, каза, че ЕС е изработил много сложна стратегия, за да прикрие собствените си отговорности, и добави, че той и колегите му са прекарали две години в съставянето на документа.", "date": "2019.06.04", "title": "Миграционната политика на ЕС според адвокати е престъпление срещу човечеството"}
{"url": "https://www.dnevnik.bg/zelen/2019/06/04/3915679_vetrohodut_na_griinpiis_kani_grajdani_na_diskusii_i/", "text": "Ветроходният кораб на \"Грийнпийс\" Rainbow Warrior пристигна вчера в пристанището на Варна. Ветроходът ще се задържи на българското Черноморие между 3 и 9 юни и кани на борда си граждани за серия от събития, представящи работата на природозащитниците на глобално ниво. Всички събития в България са с отворени врати и вход свободен. Основните послания са за използване на чиста възобновяема енергия, децентрализация и справяне с климатичната криза. Тазгодишното посещение е част от общоевропейския тур на кораба за промяна на енергийната система \"Заедно за климата\". В него ветроходът Rainbow Warrior ще обиколи 9 европейски държави, а България е втората му спирка. Целта на тура е да предизвика и реални промени в политиките за справяне с климатичната криза и в енергийния сектор. Събитията Във Варна с акостирането на кораба вчера вече започна серията от обучения, форуми за иновации, филмови прожекции, куклен театър и отворени врати за всички, които желаят да разгледат кораба. Вчера вечерта на Морска гара \"Варна\" Грийнпийс направиха светлинна акция, която символизира енергийния преход от изкопаеми горива към възобновяема енергия, от централизирана енергийна система към система на хората, колективите, общините. В нея участваха доброволци от цялата страна, които с прожектори очертаха слънце.  Днес енергийният експерт Игнасио Наваро от проекта за справедлив енергиен преход на \"Грийнпийс\" ще е един от участниците в  дискусията \"Каква е ролята на гражданите в бъдещата енергийна система на България\" . В дискусията ще вземат участие още Славчо Нейков, енергиен експерт с над 25-годишен опит, председател на Института за енергиен мениджмънт; Павлина Трифонова, председател на Съюза на европейските производители на зелена енергия; Колю Орешков от Центъра за енергийни решения; Илиян Илиев от Обществен център за околна среда и устойчиво развитие – Варна. За участие в дискусията са поканени и Министерството на енергетиката, КЕВР, ЕСО и Парламентарната комисия по енергетика. На събитието ще бъде представена концепцията за енергийни граждани, която е част от новия пакет мерки за преход към чиста енергия на Европейския съюз. Също така ще се дискутират предизвикателствата пред хората, които биха искали да произвеждат възобновяема енергия за собствена консумация в България. Какво следва във Варна и в Бургас  Програмата за следващите дни ще се развие до сряда вечер във Варна, а след това до края на седмицата в Бургас. Повече можете да видите в  събитието във фейсбук  , а накратко събитията включват: Вторник, пристанище Варна:", "date": "2019.06.04", "title": "Ветроходът на \"Грийнпийс\" посреща граждани за дискусии и обучения за климата"}
{"url": "https://www.dnevnik.bg/sviat/2019/06/03/3915304_demokratite_predpazlivo_subirat_obshtestvena_podkrepa/", "text": "Заплаха от импийчмънт е надвиснала над Белия дом, но тя създава грижи и на демократите в Камарата на представителите, които предпазливо опипват почвата за по-нататъшни стъпки срещу президента Доналд Тръмп без по-широка обществена подкрепа. Водещите демократи представиха в неделя моментна картина как партията се лута в лабиринта от въпроси относно евентуален импийчмънт, поставени от констатациите на специалния прокурор Робърт Мюлър в неговото разследване за руска намеса. Един от главните лидери - депутатът демократ Джим Клайбърн от Южна Каролина, каза, че е твърде възможно срещу президента да започне проучване за импийчмънт в камарата. Според друг демократ -  Адам Шиф  от Калифорния, обаче не е вероятно това да стане скоро, ако изобщо стане. \"Още не сме стигнали дотам\", каза Шиф в токшоуто \"Тази седмица\" по телевизия Ей Би Си. Председателката на Камарата  Нанси Пелоси  засега избягва да говори за проучване за импийчмънт срещу Тръмп, въпреки че все повече конгресмени, включително и някои от кандидатите за президентска номинация в изборите през 2020 г., шумно настояват за това. Тя се опасява да даде старт на политически разделящ дебат, защото се безпокои, че това може практически да измести политическия дневен ред на камарата и изпълнението на предизборните обещания. По време на едноседмичната парламентарна ваканция депутатите чуха по родните си места противоречиви възгледи (по въпроса) и Пелоси трябваше да отговаря на привържениците на импийчмънт по време на партийна среща с демократите от Калифорния през уикенда. Освен това шест комисии на Камарата щателно проучват бизнес делата на Тръмп, начинът му на управление на правителството и дали президентът е възпрепятствал разследването на Мюлър. \"Както вече казвах неведнъж, Мюлър е подготвил почва за импийчмънт. Камарата трябва да реши кога ще дойде времето за импийчмънт. Много е важно кога ще стане това\", каза Клайбърн в токшоуто \"Състоянието на съюза\" по Си Ен Ен. \"Опитваме се да не бързаме и да вземем правилно решение, каза Клайбърн. Така че не виждам това да се разминава с желанията на хората.\" Шиф, който е председател на комисията по разузнаването, намекна, че камарата може в крайна сметка да се откаже от процедура за импийчмънт. \"Мисля, че ако нещата са на кантар, в такъв случай не би следвало да подлагаме страната на това\", каза той. Шиф все пак настоява  Мюлър да даде показания , като казва, че той има \"последно задължение\" да се яви пред Конгреса, макар че самият специален прокурор в рядко публично изявление миналата седмица даде да се разбере, че би предпочел докладът му да говори сам за себе си. \"Надявам се, че той ще направи това, и се надявам, че ще го направи доброволно\", каза Шиф. Той не посочи дали камарата ще се опита да задължи Мюлър с призовка да даде показания. Камарата е на прага да подаде иск за неуважение на съда срещу правосъдния министър (и главен прокурор) Уилям Бар заради отказа му да се подчини на призовка да предостави нередактираната версия на доклада на Мюлър. Отделно от това Бар получи пълномощия от Тръмп да разкрие документи и информация, отнасящи се до това кой е в основата на разследването за (намесата) на Русия - нещо, което е главен приоритет на президента и неговите републикански съюзници в Конгреса. Конгресменът Джим Джордън от Охайо - главният републиканец в Надзорната комисия, каза, че и той иска Мюлър да даде показания, за да могат републиканците да го разпитат по \"своята писта\" за (произхода на) разследването за Русия. \"Зная това, подготвил съм въпроси за него, каза Джордън по Ей Би Си. Защо чакахте почти две години, преди да кажете на страната, че няма сговор между кампанията на Тръмп и Русия за оказване на влияние върху изборите?\" Тръмп (отново) каза, че случаят с руския въпрос е приключен, и написа в \"Туитър\" в неделя: \"НЯМА СГОВОР, НЯМА ВЪЗПРЕПЯТСТВАНЕ (на правосъдието), НЯМА НИЩО.\" Докладът на Мюлър потвърди, че Русия се е опитвала да наклони везните на изборите през 2016 г. в полза на Тръмп, но специалният прокурор не успя да констатира наличие на престъпен сговор с кампанията на президента. Мюлър посочи, че според правилата на министерството на правосъдието настоящ президент не може да бъде обвинен в престъпление. В същото време специалният прокурор каза, че не може да оневини Тръмп по въпроса дали той е възпрепятствал правосъдието. /БТА", "date": "2019.06.04", "title": "Демократите предпазливо събират обществена подкрепа за импийчмънт на Тръмп"}
{"url": "https://www.dnevnik.bg/photos/snimka_na_denia/2019/06/04/3915674_snimka_na_denia_trump_vdiga_tost_za_velikata_velika/", "text": "Американският президент Доналд Тръмп поздрави \"великата, велика жена\" кралица Елизабет Втора за приноса ѝ във Втората световна война - \"великия кръстоносен поход, свързал завинаги нациите ни\". На пищен прием в Бъкингамския дворец, вдигайки наздравица за кралицата, той добави: \"Потвърждаваме общите си ценности, които ще ни свързват в бъдеще: свобода, суверенитет, самоопределение, върховенство на закона и позоваване на правата, дадени ни от всемогъщия Бог.\"", "date": "2019.06.04", "title": "Снимка на деня: Тръмп вдига тост за \"великата, велика\" кралица Елизабет"}
{"url": "https://www.dnevnik.bg/evropa/2019/06/04/3915694_germanskata_policiia_razsledva_ubiistvoto_na_politik/", "text": "Местен политик от партията на канцлера Ангела Меркел бе открит мъртъв с огнестрелна рана в главата, съобщи германската полиция, цитирана от \"Гардиън\". Тъй като не е намерено никакво оръжие, разследващите са изключили самоубийство и разследват предумишлено убийство. \"Търсим извършител\", каза главният прокурор Хорст Щрайф. Валтер Любке, 65-годишният ръководител на регионалния съвет в град Касел в централната провинция Хесен, е бил намерен около 0.30 ч. местно време в неделя на терасата в дома си. Той е бил прострелян от близко разстояние в главата, уточни полицията. От неговата партия (Християндемократически съюз) казаха, че Любке \"никога не се е страхувал да говори това, което мисли\". През 2015 г., когато Меркел бе изправена пред остри критики за действията си в бежанската криза, Любке се изказа в защита на нейното решение да не затваря германските граници, предизвиквайки гняв на крайнодесни. Ръководителят на криминалната полиция в Хесен обаче каза, че няма доказателства за връзка между коментарите му и неговата смърт и че разследващ екип от 20 служители търси възможен мотив и заподозрян.", "date": "2019.06.04", "title": "Германската полиция разследва убийството на политик от партията на Меркел"}
{"url": "https://www.dnevnik.bg/bulgaria/2019/06/04/3915701_sasht_oceniha_sdelkata_za_f-16_e_s_nad_1_mlrd_lv_nad/", "text": "Агенцията за сътрудничество в отбраната и сигурността на САЩ (DSCA) съобщи, че Държавният департамент е дал  принципното си одобрение  за евентуалната продажба за България на 8 нови бойни самолета F-16C/D Block 70/72 при цена 1.673 млрд. долара (почти 2.9 млрд. лв.). Това е над милиард лева повече от одобрената от парламента в София пределна цена от 1.8 млрд. лв (малко под 1.04 млрд. долара). Българското Министерство на отбраната веднага обяви, че очаква да получи първата конкретна оферта в рамките на 1.2 млрд. долара (2.08 млрд. лв). В съобщението от САЩ се казва, че засега не е известно най-голямата оръжейна покупка на България от 1989 г. насам да предвижда и офсетни споразумения. DSCA е част от министерството на отбраната на САЩ и управлява програмите за сътрудничество в сферата на сигурността. Агенцията допълва, че на 30 май 2019 г. е уведомила и Конгреса на САЩ за възможната продажба на самолети на България. Според българското отбранително ведомство Конгресът на САЩ вече е дал разрешение България да получи възможност за сделката. Министерството на отбраната разпространи новината с уточнение, че \"това е максималната финансова рамка на проекта за придобиване на нов тип многоцелеви изтребител от България\", както и с напомняне, че българските депутати са приели допълнително решение договорът да се отклони от одобрената цена, но без да посочва конкретни лимити. \"Тече двуседмичен срок, в който американското правителство ще предостави на българската страна проект на договор (LOA), в който очакваната цена за придобиване на осемте самолета с пакет от необходимите бойни способности ще бъде в рамките на 1.2 млрд. долара. След изтичане на двуседмичния срок и получаване на проекта на договор преговорният процес ще продължи\", се казва още в съобщението, разпространено тази нощ. От DSCA изброяват и какъв е предложеният пакет, който е далеч по-голям от 8 самолета и включва 10 двигателя, всички допълнителни системи, пълен комплект въоръжение \"въздух-въздух\" и \"въздух-земя\", както и резервни части и разходи за обучение на персонала. В съобщението от САЩ се казва още, че сделката няма да промени баланса на военните сили в района и че с нея ще се помогне на външната политика и националната сигурност на САЩ чрез подобряване сигурността на съюзник от НАТО. България е определена като \"ключов демократичен партньор на САЩ в осигуряването на мир и стабилност в района\". От компанията-производител \"Локхийд Мартин\" (Lockheed Martin) допълниха по-късно в прессъобщение, че \"оценките за разходите, включени в нотификацията на Конгреса, дават максималната обща цена. Така се предоставя възможност за допълнително разширяване на програмата, без да се изисква повторно одобрение от американския Конгрес\". По думите на Джон Нилсън, директор \"Комуникации\" на за Европа и Израел. \"тази цена не е показателна за крайната стойност на договора и не трябва да се разглежда по този начин\". Одобрението на Конгреса е важна стъпка в процеса по чуждестранни военни продажби. То е необходимо условие преди правителството на САЩ да може да изпрати финалната си оферта до правителството на България\", добави той. \"Ние сме уверени, че Ф-16 Блок 70 е най-добрата комбинация от оперативни способности, най-ниски разходи за експлоатационния цикъл и цялостни разходи за програмата, която ще отговори на изискванията на българските военновъздушни сили в бъдеще,\" се казва в съобщението.", "date": "2019.06.04", "title": "САЩ оцениха сделката за F-16 с над 1 млрд. лв. над одобреното от парламента (допълнена)"}
{"url": "https://www.dnevnik.bg/evropa/2019/06/04/3915712_rumunskiiat_premier_obeshta_da_se_otkaje_ot_spornata/", "text": "Румънският премиер Виорика Дънчила каза, че ще се откаже от спорните съдебни реформи, давайки знак за промяна в посоката на нейната партия, след като дългогодишният й лидер бе вкаран в затвора миналата седмица, предаде \"Политико\". При управлението на  Ливиу Драгня , де факто лидер на Румъния, социалдемократите на Дънчила се насочиха към редица правосъдни реформи, посрещнати с улични протести и остри критики от Европейската комисия, както и от посолства на западни държави в Букурещ. Партията  загуби изборите  за Европейски парламент през май, а мнозинството румънци гласуваха на референдум с незадължителен характер срещу това правителството да може да променя правосъдни закони с извънредни постановления, както и срещу амнистия или помилване при свързани с корупция престъпления. В деня след изборите и референдума  Драгня бе осъден  на три години и половина затвор за подстрекаване към злоупотреба със служебно положение. Дънчила, някога смятана за близка до него, временно оглави партията. Пред \"Политико\" тя каза, че възнамерява да я насочи по нов път. \"Този въпрос навреди много на партията и поляризира обществото\", заяви премиерът в телефонно интервю за изданието. \"Искам Социалдемократическата партия да стане партия на баланса и отсега нататък правосъдният въпрос не е в дневния ред на правителството. Ще се фокусираме върху области от интерес, които са приоритет за хората, като здравеопазване, образование и инфраструктура.\" Социалдемократите досега настояваха например за извънредно постановление за наказателния кодекс, с което се очакваше да се намали давността за редица престъпления. Според критици целта на реформата бе Драгня да се облагодетелства. По думите на Дънчила, макар да трябва да има дебат за румънската съдебна система, социалдемократите може би са отвели дискусията твърде далеч. \"Мисля, че политиците не трябва да се намесват в съдебната система\", подчерта тя. Премиерът вече предприе стъпки за изчистването на партията от част от влиянието на Драгня. За седмицата, откакто стана лидер, Дънчила уволни двама свои високопоставени съветници, близки до Драгня. На среща на партийното ръководство ден след като Драгня бе вкаран в затвора, бяха отстранения някои от верните му хора като генералния секретар на партията. Премиерът освен това опитва да поправи влошените отношения с Брюксел, за където замина на двудневно посещение в понеделник. Предстоят й срещи със зам.-председателя на Европейската комисия Франс  Тимерманс, който изпрати писмо през май , заплашвайки с действия Румъния, включително и със спиране на правото й на глас в съвета, заради промените в съдебната система. Дънчила ще се срещне и с лидера на Партията на европейските социалисти Сергей Станишев, след като през април ПЕС  замрази връзките си  с румънската партия заради опасения за върховенството на закона. Тя изрази увереност, че ще може да възстанови щетите, нанесени и заради липсата на диалог и неучастието на Драгня в много срещи на ПЕС в Брюксел. Дънчила иска депутатите от партията да могат да решават сами как да гласуват по редица въпроси според интересите на техните избирателни райони, а не по заповед от партийния лидер. Очаква се партията официално да избере нов лидер през лятото. Дънчила все още не е решила дали ще се кандидатира.", "date": "2019.06.04", "title": "Румънският премиер обеща да се откаже от спорната съдебна реформа"}
{"url": "https://www.dnevnik.bg/photos/2019/06/04/3915637_fotogaleriia_domatenata_bitka_na_kolumbiia/", "text": "Стотици местни и туристи се включиха в традиционния бой с домати в Бояка, Колумбия. Доматите, използвани за битката, не са годни за консумация.", "date": "2019.06.04", "title": "Фотогалерия: Доматената битка на Колумбия"}
{"url": "https://www.dnevnik.bg/biznes/2019/06/04/3915726_antimonopolnata_komisiia_spria_taksitata_maksim/", "text": "Комисията за защита на конкуренцията (КЗК) нареди на компанията за споделени пътувания \"Максим\" да спре да работи в България. Дружеството възнамерява да продължи да работи в България и ще обжалва, съобщи  \"Капитал\".  Фирмата е руският еквивалент на американската Uber, която също беше блокирана в България през 2015 г. \"Такси Максим\" е глобена от КЗК с 3520 лв., или 8% от приходите за 2018 г. Оборотът за миналата година - 44 хил. лв., обаче изглежда нереалистично нисък и разкрива един от проблемите, за които става дума и в решението на КЗК – липсата на отчетност от дружеството и сред шофьорите, които превозват пътници чрез приложението, без да имат таксиметрови апарати, коментира изданието. ", "date": "2019.06.04", "title": "Антимонополната комисия спря такситата \"Максим\""}
{"url": "https://www.dnevnik.bg/bulgaria/2019/06/04/3915723_v_40_ot_sekciite_s_mashinno_glasuvane_preferenciite_ne/", "text": "Въпреки двустепенната проверка на Районните избирателни комисии (РИК) и Централната избирателна комисия (ЦИК) в близо 40% от секциите с възможност за машинно гласуване преференциите на гласоподавателите не са отчетени коректно. Става въпрос за 1139 от общо 3000 секции, в които има или напълно непренасяне на преференциите от протоколите от машинния вот в окончателния протокол, или частично такова, или множество технически грешки. Това показва анализ на изборните резултати, изготвен от Института за развитие на публичната среда. Според Ива Лазарова от института причини за грешките с преференциите са краткото време за обучение и подготовка на членовете на комисиите, липсата на отделна графа в протоколите за преференциите от машинното гласуване, заради което те трябвало да се сборуват на чернова с останалите, умората и др. Тя уточни, че грешките не са отстранени преди обявяването на окончателните резултати. Грешките в протоколите са 4773, а в 1929 от тях са открити несъответствия, сочи още анализът. В 160 секции на европейските избори няма избиратели, упражнили правото си на глас с машина. На 26 май възможност за гласуване с машина имаше в 3000 секции в цялата страна, а гласували по този начин са 159 339 от избирателите. В 309 от секции хората, гласували с машини, са повече от тези с хартиена бюлетина. Според анализа на Института за развитие на публичната среда сред причините, поради които в 5.3% от секциите машините не са използвани нито веднъж, е неосигуряване на тайната на вота. Наблюдатели на института са заснели как в секции във Враца, Перник и Монтана машините са с екран към изборните комисии или зад кашони. Според данни на \"Алфа Рисърч\" 26% от хората са се възползвали от възможността да гласуват с машини. Основно това са хора от София и големите градове, на възраст между 18 и 30 години и високообразовани. Мотивите да изберат машинно гласуване са, че е по-лесно и бързо и че няма възможност за фалшификации. Мотивите против него според прочуването - че хората се притесняват да не направят грешка и да няма манипулации. Общо 37 на сто от всички гласували са отбелязали преференция. Според анализа на Института за развитие на публичната среда най-много преференции са използвани в районите Враца и Монтана - по 40% от избирателите са отбелязали предпочитание, както и в 23 избирателен район в София - 37%, а най-малко в Търговище и Разград - съответно 10.1% и 12.8% от гласувалите използват преференция. Най-често възможността за преференции използват избирателите на ВМРО, \"Демократична България\" и коалиция \"Възход\", а най-рядко - на ДПС, Българско национално обединение и ДОСТ. От Института за развитие на публичната среда препоръчват актуализация на избирателните списъци, тъй като според сегашните избирателите в страната са 6 288 656, а по данни на Националния статистически институт към края на 2018 г. населението в страната е 7 млн. души, от които 5 679 647 на възраст над 20 г.", "date": "2019.06.04", "title": "В 40% от секциите с машинно гласуване преференциите не са отчетени коректно (допълнена)"}
{"url": "https://www.dnevnik.bg/tehnologii/2019/06/04/3915729_otkaz_ot_itunes_tumna_operacionna_sistema_-_kakvi/", "text": "Технологичната компания \"Епъл\" сложи край на прочутия си мултимедиен софтуер \"Айтюнс\", станал излишен заради появилите се нейни други музикални или видеоприложения, фокусирани върху стрийминга, като \"Епъл мюзик\" и \"Епъл Ти Ви\", предаде \"Франс прес\", цитирана от БТА. \"Бъдещето на \"Айтюнс\" не е на едно приложение, а на три приложения - \"Епъл мюзик\", \"Епъл подкастс\" и \"Епъл Ти Ви\", заяви Крейг Федериги, отговарящ за софтуерните продукти в компанията. Той направи това съобщение по време на годишната конференция на разработчиците на \"Епъл\" в Сан Хосе в Калифорния. Софтуерът, който е предварително инсталиран в компютрите на \"Епъл Мак\", но който също така може и да се сваля от интернет,  , които правят по-прост и подобряват начина, по който потребителите на \"Мак\" откриват и се наслаждават на предпочитаните от тях музика, филми, сериали и подкасти, обяснява \"Епъл\" в изявление. Краят на \"Айтюнс\" беше предвидим. Той съществуваше само на компютрите \"Мак\", защото устройствата \"Айфон\" и \"Айпад\" вече разполагаха с приложенията \"Мюзик\", \"Подкастс и Ти Ви\". Представено през 2001 г., приложението \"Айтюнс\" позволяваше да се излъчват песни, филми, сериали и подкасти и даваше възможност на потребителите да си правят класации. В онлайн магазина \"Айтюнс стор\" потребителят можеше да купи и да свали песни и албуми, да наеме или да купи филми или сериали. По онова време този модел беше иновативен, но постепенно остаря заради абонаментния стрийминг. Накрая \"Епъл\" се захвана също със стрийминг чрез \"Епъл Мюзик\" и \"Епъл Ти Ви\". Мнозина смятат, че \"Айтюнс стор\" и MP3 форматът,  използван от \"Айпод\" , разтърсиха мощно света на музиката, като популяризираха законното сваляне в момент, в който сайтове като \"Напстър\" позволяваха сваляне на филми и песни, без да се плаща изобщо. Неотдавна \"Епъл\"  обяви пълна промяна на \"Епъл Ти Ви\" , който до няколко месеца ще започне да предлага абонамент на стрийминга, плюс покупките и наемането на парче. \"Епъл\" освен това представи  , предоставяща по-специално нови функции, целящи да запазят личния живот на потребителите. Сред новите функции има такава, наречена \"Логни се с Епъл\", допълват \"Асошиейтед прес\", ДПА и \"Ройтерс\". Тя позволява на потребители да се логват в приложения, без да използват логването чрез \"Фейсбук\" и \"Гугъл\". Това логване ще позволи на потребителя да скрие имейл адреса си, ако поиска. Така например потребителят ще може да напише имейл адрес, без това да е неговият действителен имейл адрес. По принцип, когато потребител се логва посредством профила си в \"Гугъл\" или във \"Фейсбук\" в друго приложение, често пъти споделя ценни данни с \"Гугъл\" и \"Фейсбук\". \"Епъл\" иска да сложи край на тази практика чрез нововъведенията в iOS 13. Новата версия на оперативната система ще включва и тъмен режим и по-бързи средства, включително така нареченото лицево отключване, което според \"Епъл\" ще отключва телефона 30 процента по-бързо, допълва \"Асошиейтед прес\". Беше представена и обновена   - Watch OS 6, която дава възможност да се изтегля приложение от магазина с приложения \"Апстор\" директно на умния часовник, като при това не се задейства смартфонът. Търсенето на необходимото приложение ще може да се осъществява с гласовия помощник \"Сири\" или с търсене чрез миниклавиатура, предаде ТАСС, цитирана от БТА. Освен това видеоклипове, представени от \"Епъл\", показват, че  значително се разширяват възможностите  за гласови команди на устройствата на компанията. Епъл представи и  , който струва 5999 долара и е насочен към професионални потребители като видео- и филмови монтажисти. Той е много мощен, с 28-ядрен процесор, допълва ДПА.", "date": "2019.06.04", "title": "Отказ от iTunes, \"тъмна\" операционна система - какви промени обяви \"Епъл\" (видео)"}
{"url": "https://www.dnevnik.bg/razvlechenie/2019/06/04/3915690_forbs_obiavi_djei_zi_za_purviia_v_sveta_rapur_miliarder/", "text": "След като построи своя собствена империя, основаваща се на музика, имоти, мода и инвестиции, Джей Зи официално е първият милиардер в хип-хопа, обяви \"Форбс\". Американското списание е изчислило, че състоянието на рапъра в момента възлиза на 1 млрд. долара. Изданието посочва, че съпругът на певицата Бионсе е успял най-вече защото е изградил брандове, а не само се е асоциирал с такива. Джей Зи, чието истинско име е Шон Картър, е роден и израснал в един от най-известните райони на Ню Йорк сити. Той става известен през 1996 г., когато излиза дебютният му албум Reasonable Doubt. През 2001 г. албумът му The Blueprint е добавен в националния звукозаписен архив на Библиотеката на Конгреса, тъй като е определен като \"културно, исторически и естетически значим\". Сред факторите, които оформят благосъстоянието на 49-годишната звезда, са: - музикален каталог на стойност 75 млн. долара; - дялове в шампанското Armand de Brignac и коняка D'Usse на обща стойност 410 млн. долара; - дял в Uber на стойност 70 млн. долара; - имоти в модерните части на Ню Йорк и Лос Анджелис; - дял на стойност 100 млн. долара в услугата за стрийминг на музика Tidal; - арт колекция на стойност 50 млн. долара. Неговата съпруга, поп певицата Бионсе, притежава състояние на стойност 335 млн. долара, което е предимно благодарение на музика и различни странични нейни начинания. Общото състояние на двойката от няколко години е оценяно на над милиард долара. Според \"Форбс\" Джей Зи е сред малкото имена в развлекателния бизнес, превърнали се в милиардери. Имаше твърдения, че Д-р Дре е достигнал статута на милиардер през 2014 г., след като продаде бизнеса си със слушалките Beats на Apple. Но миналата година \"Форбс\" изчисли състоянието му на около 770 млн. долара.", "date": "2019.06.04", "title": "\"Форбс\" обяви Джей Зи за първия в света рапър милиардер"}
{"url": "https://www.dnevnik.bg/bulgaria/2019/06/04/3915737_prokuraturata_potvurdi_nadplatenite_partiini_subsidii/", "text": "Проверката на Върховната административна прокуратура приключи и потвърди, че на петте политически партии и коалиции (ГЕРБ, \"БСП за България\", \"Обединени патриоти\", ДПС и \"Воля\") неправилно са изплатени суми, които значително надвишават субсидията, която им се полага. Тя е 11 лв. за един действителен глас, а в нарушение на разпоредбите на чл. 25, чл. 26 и чл. 27 от Закона за политическите партии (ЗПП) са били изплатени 13.23 лв. на глас. Главният прокурор Сотир Цацаров е сезирал министъра на финансите Владислав Горанов, Сметната палата и Върховната касационна прокуратура с указания – да вземат мерки, за да не се допуска в бъдеще подобен резултат, да се въведе последващ контрол, а сега да се разследва извършено ли е престъпление от служители на Министерството на финансите. На 22 май главният прокурор Сотир  Цацаров разпореди на Върховната административна прокуратура (ВАП) проверка  по реда на надзора за законност след телевизионното предаване \"Шоуто на Слави\" по Би Ти Ви, излъчено два дни по-рано, за допуснати нарушения на Закона за политическите партии при определяне на партийната субсидия за 2018 г. Според оповестеното от редакционния екип на предаването тази субсидия е следвало да бъде в размер на 32 128 844 лв., но вместо това е била предоставена (предвидена в бюджета и реално изплатена) субсидия от 38 684 384 лв., т.е. с 6 519 540 лв. повече. В резултат на тези нарушения \"цената\" на действително получен глас като размер на партийната субсидия вместо определените в бюджета 11 лв. незаконосъобразно е увеличена на 13.23 лв. Проверката е трябвало да изясни дали държавната субсидия за политическите партии през 2018 г. е била определена и изплатена при стриктно спазване на разпоредбите на Закона за политическите партии (чл. 25 – чл. 27) и дали е налице неправилно определяне и изплащане на суми в размер, по-висок от този по закон, съобщават от прокуратурата. От държавното обвинение са установили, че информацията в телевизионното предаване \"Шоуто на Слави\" отговаря на действителността. На петте политически партии и коалиции (ГЕРБ, \"БСП за България\", \"Обединени патриоти\", ДПС и \"Воля\") неправилно са изплатени суми, значително надвишаващи полагащата се субсидия от 11 лв. за един действителен глас, в нарушение на разпоредбите на чл. 25, чл. 26 и чл. 27 от Закона за политическите партии (ЗПП). По същия незаконосъобразен начин е формирана и разпределена субсидията за политическите партии по чл. 26 от ЗПП, които не са представени в Народното събрание, но са получили не по-малко от едно на сто от всички действителни гласове на последните парламентарни избори. На 3 юни Върховната административна прокуратура сезира министъра на финансите и определи 30-дневен срок, в който да се предприемат необходимите мерки и да се създаде организация за подобряване и контрол при разпределяне на годишната държавна субсидия при стриктно спазване на закона и да започнат незабавни действия за събиране и възстановяване на изплатените в повече суми по годишните субсидии на правоимащите партии за периода 2016-2018 г. За да не се допускат в бъдеще подобни случаи и да се подобри управлението на риска, ВАП е указала на министъра на финансите да приложи законовите възможности за въвеждане на контролни процедури, методологии, механизми и средства при изпълнение на заповедите, определящи начина на разпределение на държавните субсидии. Върховната административна прокуратура е сезирала и Сметната палата за предприемане на действия в съответствие със законовите й правомощия за финансов контрол по отношение на политическите партии съобразно подписаното Споразумение за сътрудничество между прокуратурата и палатата, посочват от прокуратурата. На 3 юни ВАП сезира и Върховнана касационна прокуратура предвид събраните данни за извършени престъпления от общ характер от служители на Министерството на финансите. Парламентарната комисия по правни въпроси  ще разгледа днес предложения  от Министерския съвет законопроект, според който получаващите по право държавна субсидия партии ще трябва да върнат \"надвзетите\" пари, чийто общ размер се очаква да бъде 14.5 млн. лв. \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас . Финансовият министър Владислав Горанов  оправда това със законови несъвършенства , а БСП заяви, че ще иска оставката му.", "date": "2019.06.04", "title": "Прокуратурата потвърди надплатените партийни субсидии, разследва престъпление"}
{"url": "https://www.dnevnik.bg/zelen/2019/06/04/3915744_za_vtora_godina_surfisti_organizirat_kampaniia_za/", "text": "С почистване на плаж \"Ропотамо\" между 15 и 16 юни започва тазгодишната инициатива за по-чисто Черно море (Wind2Win), съобщават организаторите от сърф училище \"Акаша\". Сборният пункт е на плаж \"Перла\" до училището. Почистването за втора поредна година ще бъде навръх Международния ден на сърфа и е част от инициативата. Организаторите Илияна Стоилова и Йоан Колев символично са озаглавили събитието \"Сърф MARмалад\" (MAR на испански означава море, а malade е френска дума за болен).  За всички доброволци, дошли да \"излекуват\" морето с чували и ръкавици, инициаторите са подготвили безплатни сърф уроци, като и подаръци \"с мисия\" от Nаtional Geographic, които също започват кампания \"Планета или пластмаса\". Предвиждат се много спортни и образователни активности, сред които йога, СПА, съвети за по-малко използване на пластмаса, прожекция на документален филм. Специален акцент ще е създаването на арт инсталация от събраните по време на акцията боклуци, която ще бъде реализирана от артистите от формация Destructive Creation. Миналата година серията от почиствания започна на плаж \"Перла\", където бяха събрани близо един тон отпадъци, и завърши на варненския плаж \"Ветеран\". Паралелно с това  Илияна Стоилова  и Йоан Колев  успешно завършиха първото по рода си скоростно преминаване с уиндсърф  от най-северната (Дуранкулак) до най-южната точка (Резово) на нашето Черноморие WIND2WIN Challenge.  С начинанието си Стоилова и Колев се се надяваха  да привлекат вниманието на повече хора по проблема със замърсяването на Черно море с пластмаса . По време на изпитанието специален екип от биолози събираха проби от водата и локализираха проблемните зони с отпадъци.", "date": "2019.06.04", "title": "За втора година сърфисти организират кампания за по-чисто Черно море"}
{"url": "https://www.dnevnik.bg/sport/2019/06/04/3915762_ludogorec_ostava_nai-predno_klasiraniiat_bulgarski/", "text": "Лудогорец\" остава най-предно класираният български отбор в ранглистата на УЕФА. Шампионът от последните осем години заема 58-ото място с коефициент 27.000. За миналия сезон \"Лудогорец\" бележи отстъпление, като е събрал четири точки спрямо седем и осем за предните две състезателни години. През есента съставът игра в групите на Лига Европа, но не успя да ги прескочи. Всички останали български отбори са класирани с повече от 200 места по-назад, като са с националния коефициент 3.500. Системата на УЕФА отчита последните пет сезона и взима предвид по-високия резултат - или клубния коефициент, или националния. \"ЦСКА-София\" е най-високо класиран (289-о място) с клубен коефициент 2.000, натрупан от участието в Лига Европа през миналия сезон, когато отстрани \"Рига\" и \"Адмира\" (Вакер), но отпадна от \"Копенхаген\". На следващите позиции до номер 300 са подредени \"Славия\", \"Левски\", \"Ботев\" (Пловдив), \"Дунав\" (Русе), \"Берое\", \"Черно море\", а също \"Литекс\" и ЦСКА с резултатите до фалита на \"ПФК ЦСКА\" АД. През лятото \"Лудогорец\" ще играе в квалификациите в Шампионската лига, а ЦСКА, \"Левски\" и \"Локомотив\" (Пловдив) ще се впуснат в предварителните кръгове в Лига Европа. \"Реал\" (Мадрид) е начело в класацията със 146.000 точки, следван от \"Барселона\" със 138.000 и \"Байерн\" със 128.000.", "date": "2019.06.04", "title": "\"Лудогорец\" остава най-предно класираният български отбор в ранглистата на УЕФА"}
{"url": "https://www.dnevnik.bg/sviat/2019/06/04/3915752_zetiat_na_trump_se_usumni_dali_palestincite_mogat_da/", "text": "Зетят на американския президент Доналд Тръмп Джаред Къшнър се усъмни, че палестинците могат да се справят със собствено управление, предаде \"Ройтерс\". \"Мисля, че те трябва да се самоопределят. Ще оставя детайлите за времето, когато обявим самия план\", каза той в интервю преди посещението си във Великобритания като част от делегацията на Тръмп. Къшнър, който изготвя новия план на Съединените щати за мир в Близкия изток, обяснява пред програмата Axios on HBO, че пълна свобода от израелска правителствена намеса и от въоръжените сили на страната би било амбициозно очакване от страна на палестинците. За пореден път Къшнър, който се очаква да представи плана в близките месеци, отказа ясно да заяви дали планът включва решението на кризата чрез създаване на две държави - израелска и палестинска - за каквото САЩ се застъпват от десетилетия. Попитан обаче дали палестинците могат да се самоуправляват без израелска намеса, той казва: \"Много добър въпрос. Ще трябва да видим. Надеждата е, че с времето ще станат способни да поемат управлението си.\" По думите му палестинците \"трябва да имат справедлива правосъдна система... свобода на печата, свобода на изразяването, толерантност за всички религии\", за да могат да очакват възможности за инвестиции. \"Не съм тук, за да ми се доверят\"  Администрацията на Тръмп отказва да влезе в подробности кога точно ще разкрие плана, но е възможно икономическата му част  да бъде обявена в края на юни  на инвестиционна конференция в Бахрейн. Палестинското ръководство отказва да работи с Белия дом от края на 2017 г., когато държавният глава обяви, че признава Ерусалим за столица на Израел и ще премести посолството на страната си там от Тел Авив. \"Не съм тук, за да ми се доверят\", обяснява Къшнър при въпрос дали дали разбира защо палестинците може да не се доверят на плана му. Той изразява надежда, че палестинският народ ще съди плана на базата на това дали хората \"мислят, че това ще им позволи да имат път към по-добър живот или не\". \"Ройтерс\" отбелязва, че  новите избори в Израел , свикани, след като премиерът Бенямин Нетаняху не можа да състави правителство, може допълнително да отложат публикуването на плана.", "date": "2019.06.04", "title": "Зетят на Тръмп се усъмни дали палестинците могат да се самоуправляват"}
{"url": "https://www.dnevnik.bg/biznes/2019/06/04/3915733_cigarite_stavat_vse_po-dostupni/", "text": "Въпреки увеличението на акцизните ставки през 2016-2019 г. достъпността на цигарите в България се подобрява. Причината е в това, че в същия период с изпреварващ темп нарастват и доходите. Това е един от изводите в изследването за нелегалния пазар на цигарите, изготвено от  Института за пазарна икономика. Средната цена на цигарите в България е с 20-25% по-ниска, отколкото в новите страни-членки и наполовина спрямо средните цени за ЕС. Въпреки това, три различни методологически подхода за изчисляване на достъпността на цигарите показват, че за потребителите в България цигарите са 1.6-1.7 пъти по-недостъпни спрямо средните нива за ЕС. През 2018 г. с разполагаемия нетен дневен доход в България могат да се купят 5.8 кутии цигари, докато средно за ЕС-28 - 9.3 кутии. Това са съответно 17.1% от дневния разполагаем доход в България и 10.8% от този в ЕС. През 2018 г. приходите от облагането на тютюневите изделия в България достигат над 3 млрд. лв. или 9.5% от всички данъчни приходи в бюджета. По този показател България се нарежда на челните места в ЕС, а причина е свиването на нелегалната търговия до около 5 на сто от общото потребление. Криминалните приходи се оценяват на 90- 120 млн. лв. годишно  Въпреки ниския дял незаконното потребление не е за подценяване, отбелязват изследователите. Става дума за около 700 млн. незаконни къса годишно или 90-120 млн. лв. криминални приходи. Наблюденията на изследователите сочат, че нелегалната дейност е добре организирана - в различни проучвания им прави впечатление постоянната поява на нови незаконни \"евтини бели цигари\", които внезапно заменят предишни масово предлагани варианти.  Към края на 2018 г. най-висок дял на опаковки, непредназначени за местния пазар, традиционно се наблюдава в Свиленград – 29%, а от областните градове в Хасково – 12%, Плевен – 11% и Перник – 9%. Най-нисък дял на нелегалните опаковки се регистрира в Габрово и Добрич – по 1.3%.", "date": "2019.06.04", "title": "Цигарите стават все по-достъпни"}
{"url": "https://www.dnevnik.bg/sport/2019/06/04/3915780_semenia_se_prebori_pone_vremenno_da_se_sustezava_bez/", "text": "Двукратната олимпийска шампионка в бягането на 800 м Кастер Семеня ще продължи да се състезава без никакви ограничения, реши Върховният съд в Швейцария. Решението е в сила, докато бъде разгледана жалбата на южноафриканката. \"Благодаря на швейцарските съдии за това решение. Надявам се, че отново ще се състезавам без ограничения\", заяви Семеня.  Преди месец Спортният арбитражен съд в Лозана отхвърли първата жалба на Семеня и потвърди въвеждането на новите правила на Международната федерация по лека атлетика (IAAF). Те касаят жените с наднормен брой мъжки хормони, които бяха принудени да поддържат нивата на тестостерона в телата си в определени граници чрез медикаменти или да преминат в други дисциплини. Швейцарският съд отмени това решение като дискриминационно и временно даде зелена светлина за двукратната олимпийска шампионка на 800 метра.", "date": "2019.06.04", "title": "Семеня се пребори поне временно да се състезава без ограничения"}
{"url": "https://www.dnevnik.bg/detski_dnevnik/2019/06/04/3915781_chetvurtoklasnicite_s_po-dobri_rezultati_po_bulgarski/", "text": "Леко повишение на резултатите по български език и литература при четвъртокласниците - това показват обобщените данни от Националното външно оценяване, обявени днес от Министерството на образованието. Задължителните изпити, които по традиция са в първата половина на май, са положили над 60 500 ученици от 1796 училища. Проверяват се знанията по четири учебни предмета – български език и литература, математика, \"Човекът и обществото\", \"Човекът и природата\". Според съобщението тази година  резултатите по български език  са с 5.01% по-високи в сравнение с 2018 г. и с 6.02% по-високи в сравнение с 2017 г. За разлика от предходни години се отчитат по-високи резултати по критериите от диктовката, уточнява пресслужбата на министерството. Обобщените данни са показали, че като цяло резултатите са съизмерими с тези от предходните години. Най–високи продължават да са постиженията по \"Човекът и природата\". По останалите учебни предмети резултатите са в близък диапазон –  по математика  са с 1.69% по-ниски в сравнение с 2018 г., но с 4.95% по-високи в сравнение с 2017 г. Понижението по \"Човекът и обществото\" спрямо предходната година е 4.44%, а по \"Човекът и природата\" - с 1.53 %, отчита образователното министерство. Най-ниските резултати са на въпросите със свободен отговор, които предполагат допълване и/или създаване на кратък текст. При въпросите с избираем отговор се запазва тенденцията за висок процент верни отговори. Къде са най-високите резултати Според общия среден резултат от четирите предмета за поредна година най-висока успеваемост имат учениците от Смолян, София-град и Варна. На последните места по три от четирите учебни предмета се подреждат Шумен, Монтана и Сливен, а по български език и литература - Монтана, Силистра и Сливен, съобщава образователното министерство. Ето и какво е изпълнението на държавните образователни изисквания за учебното съдържание: - По български език и литература - 77.69% - По математика - 75.25 % - По \"Човекът и обществото\" – 77.80% - По \"Човекът и природата\" – 81.28 %", "date": "2019.06.04", "title": "Четвъртокласниците с по-добри резултати по български език и литература тази година"}
{"url": "https://www.dnevnik.bg/analizi/2019/06/04/3915783_ubiite_tezi_koito_triabva_da_budat_ubiti_30_godini_ot/", "text": "За хилядите китайски граждани, протестирали в продължение на месеци срещу управляващата комунистическа партия, Китай изглежда на ръба на мащабна социална промяна през пролетта на 1989 г. Илюзиите им обаче са разбити за една нощ, в която мнозина губят живота си, а останалите - свободата си. За жестокото потушаване на протестите срещу режима в Пекин днес никой в Китай не говори. Ако попитате китайски младеж за събитията на площад \"Тянанмън\" той вероятно ще ви отговори, че не знае за какво става въпрос. В учебниците те изобщо не се споменават. Държавни служители бдят непрекъснато, за да не се появи в интернет информация за демонстрациите и кървавото им потушаване. Оцелели от протестите през пролетта на 1989 г. разказват, че не желаят децата им да знаят за събитията на \"Тянанмън\", защото така биха били изложени на опасност. В страната няма да се проведе възпоменание за жертвите от клането на 4 юни 1989 г. До площад \"Тянанмън\" няма да бъдат допускани журналисти, а достъпът до някои социални мрежи и форуми ще бъде блокиран за няколко дни. Единствената цел на тези мерки е жестокото потушаване на студентските протести да остане забравено. Всичко започва със смъртта на Ху Яобан, бивш председател на Китайската комунистическа партия, който инициира реформи за отваряне на икономиката и частично демократизиране на политическата система. Хиляди студенти излизат на шествие в Пекин на 18 април 1989 г., за да почетат паметта му и да призоват за демократични реформи. През следващите седмици към студентите се присъединяват хиляди хора и шествията се превръщат в протести срещу управляващата комунистическа партия. Няколко студенти започват гладна стачка, към която се присъединяват хиляди хора. Кулминацията на протестите е на 19 май 1989 г., когато на \"Тянанмън\" се събират близо 1,2 милиона души, които настояват за демократични реформи. На демонстрацията се появява и лидерът на Китайската комунистическа партия Джао Дзъян. \"Дойдохме твърде късно. Съжаляваме. Говорите за нас критикувате ни – всичко това е необходимо\", обръща се Джао към 3000 студенти, чиято гладна стачка продължава седми ден. \"Дойдох, за да ви помоля да ни простите. [...] Вие сте все още млади, имате бъдеще пред себе си, трябва да бъдете здрави, за да видите как Китай се модернизира\", казва той и ги призовава да прекратят гладната стачка. Според публикувани наскоро стенограми от заседания на Китайската комунистическа партия в дните преди военната интервенция срещу протестиращите студенти, партията е била разделена на два лагера – този около Джао Дзъян, който настоява за преговори с демонстрантите, и този около лидера в сякна Дън Сяопин, тогава председател на Централната военна комисия, който подкрепя потушаване на протестите с всички възможни средства. Западни медии тълкуват думите на Джао пред студентите като опит да спечели подкрепата им и да прехвърли вината за предстоящото смазване на протестите на другите високопоставени функционери в Китайската комунистическа партия. Непосредствено след изказването му премиерът Ли Пън обявява военно положение. Китайските власти забраняват на чуждестранни медии и журналисти да записват или правят снимки на протестиращите или на китайските власти. През нощта на 3 срещу 4 юни 1989 г. китайски военни с танкове и тежко въоръжение стигат до площад \"Тянанмън\". От един часа след полунощ до вечерта на следващия ден те преследват и убиват цивилни. Свидетели разказват, че танкове са премазвали невъоръжени хора. Пекин така и не съобщава какъв е броят на жертвите. Оценките варират между няколко стотин и няколко хиляди души. Няколко дни по-късно водачите на Китайската комунистическа партия се събират на конгрес. Джао е свален от поста си. Той е обвинен, че подкрепя протестиращите, и приключва живота си под домашен арест 15 години по-късно. Останалите партийни функционери се обединяват около позицията на Дън Сяопин. \"Убийте тези, които трябва да бъдат убити, осъдете тези, които трябва да бъдат осъдени\", казва Уанг Зен, според публикуваните през 2019 г. стенограми, цитирани от \"Ню Йорк таймс\". \"Диктатурата има своите инструменти. Те не са създадени само за да вдъхват уважение – създадени са, за да бъдат изполвани\", казва Бо Ибо - друг влиятелен функционер. В следващите дни са арестувани около 10 хил. души. Няколко десетки демонстранти са екзекутирани. Хиляди са осъдени на доживотен затвор заради участието си в протестите или защото са се опитали да прикрият протестиращите. През следващите години управляващите в Китай се опитват да заличат спомена за клането на \"Тянанмън\". Забранени са възпоменателните шествия. Всички опити да бъде разкрита повече информация или са пресичани в зародиш, или са заклеймявани като изфабрикувани. При 20-ата годишнина от потушаването на протестите центърът на Пекин е затворен, забранено е чуждестранни журналисти да посещават \"Тянанмън\", а достъпът до чуждестранни медии и социални мрежи е блокиран.", "date": "2019.06.04", "title": "\"Убийте тези, които трябва да бъдат убити.\" 30 години от протестите на \"Тянанмън\""}
{"url": "https://www.dnevnik.bg/kultura/2019/06/04/3915561_otkus_ot_vova_volodia_vladimir_putin_na_kristina/", "text": "\"Вова, Володя, Владимир Путин\" от Кристина Курчаб-Радлих – тайната биография на властелина на Кремъл \"Вова, Володя, Владимир Путин\" е смазваща черна хроника на руската действителност от последните години на XX век и началото на XXI век. Едва ли има човек на планетата, обвит в толкова мистерия, колкото президента на Руската федерация Владимир Путин. Но всяка мистерия има своя край. На български език вече може да откриете изследването \"Вова, Володя, Владимир Путин\" от полската журналистка Кристина Курчаб-Радлих, което повдига завесата на тайните на властелина на Кремъл. Наричана \"полската Политковская\", Курчаб-Радлих е пряк свидетел на ерата Елцин и на възхода на Путин, както и на свързаната с него война в Чечения. Един от най-ярките противници на политиката на президента, тя става носител на множество журналистически награди, а през 2005 г. е номинирана за Нобелова награда за мир. В безпрецедентната по мащаб и задълбоченост биография, посветена на руския държавен глава, журналистката не си спестява нито един факт и подкрепя всяко едно свое твърдение със смайващи документи и свидетелства. \"Вова, Володя, Владимир Путин\" включва информация, посветена на загадките около детските години на малкия Вова и какво прави Путин, за да ги прикрие; работата му за КГБ и какви задачи има в Източна Германия около падането на Берлинската стена; участието му в управлението на Санкт Петербург, свързано с невиждани по мащаб корупция и контрабанда; влизането му в полезрението на Елцин и издигането му до директор на ФСБ; кой носи отговорност за атентатите в жилищни блокове, които дават възможност на Путин да се изяви като безмилостен лидер във войната в Чечения; какво се случва около потъването на подводницата \"Курск\". В рамките на над 700 страници Курчаб-Радлих успява да възкреси и спомените за терористичните атаки над театър \"Дубровка\" в Москва и над училището в Беслан, както и бруталните \"спасителни\" действия, да изследва детайлно връзките между руските тайни служби и \"Ал Кайда\", както и събитията около войните с Грузия, Украйна и окупацията на Крим. В книгата присъстват и смазването на опозицията и протестите срещу властта в Русия и процеса срещу \"Пуси Райът\", заедно с използването на руската православна църква като политически инструмент, доказателства за подкупването на принца на Монако Албер II, за да се осигури домакинството на олимпиадата през 2014 г., убийствата на Саша Литвиненко, Борис Берзовски, Анна Политковская, Борис Немцов и още много други актове на потъпкване на свободата на словото. \"Вова, Володя, Владимир Путин\" е смазваща черна хроника на руската действителност от последните години на XX век и началото на XXI век. ЧАСТ I ДЕТСТВО ОТ КУЛИСИ Едно... Малък бял самолет се понася във въздуха. Две... Рязко се накланя наляво. Три... Преди да преброим до десет, може би до дванайсет, се забива в бетона. Девети март 2000 година е. Часът е осем и четирийсет и една минути. Летище Шереметиево. Загиват девет души, сред тях – освен членовете на екипажа – две известни в тогавашна Русия личности: Зия Бажаев и Артьом Боровик. Зия Бажаев е собственик на голямата нефтена компания \"Алианс\", необикновено способен предприемач, държавен деец, инициатор на множество благотворителни събития. Артьом Боровик е ръководител на холдинга \"Строго секретно\", издаващ вестник със същото заглавие, както и списанието \"Версия\", а също така автор на телевизионно предаване – също със заглавието \"Строго секретно\". Журналист, известен със своята добросъвестност и смелост. От останките на самолета изчезват мобилните им телефони. Изчезва и папката с документи на Боровик. Разследването от самото начало е маркирано с гриф \"Строго секретно\". Три години по-късно. В отрупан с книжа кабинет в Общоруския институт за авиационни материали срещу възрастен господин с много намръщено, симпатично лице седи светлокоса жена, страшно учудена. Главната редакторка на вестник \"Строго секретно\" Галина Сидорова разговаря за проблемите на руския авиационен отрасъл с Йосиф Фридляндер, един от най-големите в страната специалисти, занимаващи се със сплавите на металите, използвани в авиацията. Този деветдесетгодишен към онзи момент човек е участвал в работата на комисия, разследваща причините за практически всички авиокатастрофи в течение на няколко десетки години. Включително и за катастрофата на Як-40 от девети март 2000 година. Галина Сидорова е учудена, защото възрастният господин току-що е казал: \"В моя сейф има документи, свързани с тази катастрофа, но не мога да ги покажа. Гриф \"Строго секретно\". \"Учудена, попитах – пише тя – как е възможно, та нали официалните резултати от работата на комисията вече са публикувани, в отговор на което Фридляндер само разпери ръце. Ясно беше, че този учен, през по-голямата част от живота си работил в някоя от институциите, обвързани с държавната тайна, не можеше да сподели с мен своето знание\". \"Ще помисля как да го направя\" – каза ми на прощаване. Ала макар че разговаряхме още неведнъж, а Йосиф Наумович ми се обаждаше дори да ми честити празниците, непрекъснато тъжно повтаряше: \"Все още не мога\". (1) Йосиф Фридляндер починал през 2009 г. Съдържанието на неговия сейф е било иззето и унищожено от службата за безопасност на института. Галина Сидорова, извънреден и пълномощен посланик, член на Съвета за отбранителна политика, а от 2012 г. и директор на Изпълнителния комитет на Международния институт на пресата, е трудно да бъде обвинена в конфабулация. Началото на кампанията за президентските избори на Владимир Путин е лятото на 1999 г., а кулминацията – зимата на 2000 г., от началото на януари до края на март. По телевизията и вестниците е пълно с Путин. Количеството обаче не преминава в качество: знае се много повече какво е правил в живота си, къде е работил, но всъщност не се знае кой е. Невинният въпрос \"Кой е мистър Путин?\", зададен на руски политик от американската журналистка Труди Рубин на Икономическия форум в Давос през януари 2000 г., не дочака отговора си и продължи да кръжи във въздуха. А свободата на словото, разпиляна по времето на президента Елцин, тогава все още я има, далеч не във всички печатни издания и телевизионни програми доминира тонът на адорация. Ето например в списанието на Артьом Боровик \"Версия\" от осемнайсети януари 2000 година се появява текст с немското заглавие Das ist Putin с негова снимка с шапката на немски офицер от времето на Втората световна война. Авторите се опитват да разплетат няколко не особено ласкателни за героя загадъчни събития от по-ранните етапи на неговия живот. Неочаквано най-загадъчният период, за който се споменава в края на статията, е този, който изглежда най-невинен: детството на Путин. Повечето информация именно по тази тема е пълна тайна. Разгадаването на една от загадките изглежда като в долнокачествен сериал. Някои повярвали в него, други не. Добре е да се уповаваш на вярата, когато не можеш да се обърнеш към доказателства. Но когато можеш, си струва да се запознаеш с тях. Според този долнокачествен сценарий началото на живота на президента е изглеждало съвсем различно от това в официалната биография: баща му не е същият, майка му не е същата, мястото и датата на раждане не са същите. Пита се обаче дали изобщо трябва да ни засяга скритото зад тези факти чуждо нещастие? Дали не би трябвало по-скоро да вдигнем рамене и да не обърнем внимание на проблема? За политиците има значение поведението на другия политик, а не какво се крие зад неговата метрика или психологична подплата. За наблюдателите обаче, за журналистите и биографите въпросът защо политикът се държи по един, а не по друг начин има огромно значение. Още повече ако неговото поведение оказва влияние върху съдбата на други хора, на обществото, на света. Има политици като Ганди или Хавел, има и такива като Хитлер или Сталин. Аксиоматично е твърдението, че щастливото или поне нормалното детство предвещава по-добра съдба от нещастното и ненормалното. Явно не всички, на които е било дадено щастливо детство, са израснали като порядъчни хора, като и не всички, които не са имали този късмет, са станали злодеи. Така или иначе, като се търси отговорът на въпроса защо някой е такъв, какъвто е, е невъзможно да не се надникне зад кулисите на неговото детство. \"Да, аз съм майката на Володя\" – признава пред грузинския вестник \"Алия\" Вера Николаевна с моминска фамилия Путина, живееща от няколко десетки години в Грузия, в селото Метехи. Началото на януари 2000 година е. В Метехи от години вероятно още по-често, отколкото в Тбилиси, няма ток (в столицата понякога го няма за две седмици, появява се за кратко и пак изчезва). Повечето жители имат телевизори, но хората са се отучили да ги пускат. Често няма дори керосин за лампите. Провинцията в Грузия живее своя тежък, беден живот. Малко я вълнува политиката на тогавашния президент Шеварднадзе, а още по-малко – делата на Русия, от която Грузия е успяла да се отдели преди около десет години. Затова новогодишният фойерверк, с който на 31 декември попарва руснаците президентът Елцин, назначавайки за свой наследник Владимир Путин, остава незабелязан в грузинското село. До признанието на Вера Путина може би изобщо не би се стигнало, ако в Метехи не се бяха появили хора, особено заинтересувани от нея и от семейството на нейния съпруг Георгий Осепашвили. Пристигналите разпитвали за сина на Вера, Володя, който дошъл тук като малко момченце, живял със семейство Осепашвили и изчезнал, когато бил почти на десет години. Пристигналите молели също да им покажат снимки на малкия Вова, а после взели всичките, някои от които дори без знанието на собствениците им. Нямало много такива, само няколко. Едва тогава жителите на Метехи си дали сметка за метаморфозата на техния Вова във Владимир Владимирович Путин. Може би всичко би приключило със селската суматоха, ако на 3 януари 2000 година в представителството на Чеченската република Ичкерия в Тбилиси не идва някакъв грузинец с информация, че съвсем наблизо, в село Метехи, живее истинската майка на Владимир Путин, която може да им доведе срещу половин милион долара. Чеченците, които вече знаели от интернет биографията на кандидата за президент на Русия, му се присмели. В биографията черно на бяло било написано, че майка му вече от година не е между живите. Започнали да гледат на случая по-сериозно, когато към края на разговора разбрали, че гостът е от спецслужбите на Грузия, които искат да се избавят от тази неудобна личност чрез чужди ръце. По това време чеченските похитители били добре познати, така че приписването на още едно похищение на тяхна сметка не би учудило никого и те не биха имали и най-малки шансове да докажат своята невинност, особено в условията на водещата се в републиката война. Грузинецът сложил на масата стара снимка на топло облечено дете и експертиза, потвърждаваща, че това е детска снимка на Владимир Путин. После пуснал магнетофон, от който започнали да се леят записи на разговори със селяни, спомнящи си сина на Вера, Вова, който години наред живял сред тях. Чеченците осъзнали, че ако Вера Николаевна с моминска фамилия Путина действително е истинската майка на бъдещия президент на Русия, би трябвало във връзка с това да е доста неудобна за него личност и може да є се случи нещо лошо. Също така станало ясно, че откритите по време на предизборната кампания сериозни и на всичкото отгоре доста пикантни лъжи в биографията на президента може да са мина, от която кандидатът за власт в Кремъл може и да не хвръкне във въздуха, но заради която имиджът му може сериозно да пострада. Това би зарадвало всички противници на Путин, особено чеченците. От половин година руските бомби разбивали страната им на пух и прах, по нея бродели танкове, а гражданите били тормозени почти на всеки войскови пост – всичко това по заповед на провеждащия \"антитерористична операция\" Владимир Путин. Началникът на Чеченския информационен център в Тбилиси Хизир Алдамов незабавно се посъветвал със своя шеф Ваха Ибрагимов и двамата решили да проверят чутото и ако достоверността му се потвърди – да го разгласят. Само така биха се сдобили със застраховка за себе си и за Вера Николаевна. За разгласяването обаче са били необходими – освен твърденията на жителите и на самата Вера – материални доказателства, най-малкото във вида на снимки, а те вече са били иззети от някого в селото. Чеченците отишли при Вера Николаевна заедно с журналистите от грузинския вестник \"Алия\". В село Метехи, близо до училището, има малка къща, а до нея обрасла с лози беседка. Там Ваха Ибрагимов за пръв път среща дребната жена с енергични движения и светли, дълбоко разположени очи. \"Неловко ми е да си спомням за всичко това – казва уплашената в присъствие на журналистите Вера Николаевна. – Трудно е да се връщаш към старите грешки, прегрешения... Та вече е минал половин век.\" (2) И все пак опитва да говори. Започва, като напевно вкарва руски думи в гърлената грузинска реч, опитва се да вмести цели години в няколко прости изречения. Светлосините є, посърнали очи ту проблясват, сякаш осветени отвътре, ту помътняват, замрежени от сълзи, беззъбата уста се разтяга в усмивка или се стяга в плач. \"Родена съм...\" – започва тя и веднага прекъсва, става, отива във вътрешността на къщата и се връща с пожълтял, измачкан паспорт. (3) Вера Николаевна Путина е родена на 6 септември 1926 г. в село Теречино, близо до малкото градче Очор, в Пермския край в Урал, като единствено момиче сред четирите деца на Анна Илийчина и Николай Иларионович Путини. След войната решила да учи в градския Техникум за механизация на селското стопанство. В онези следвоенни времена на училище ходели ученички, до неотдавна вършили мъчителна работа в оръжейни фабрики, и ученици, току-що разделили се с карабините. Повечето от тях били жени, а не девойки, и мъже, а не юноши. Точно там се срещнали порасналата вече Вера Николаевна и Платон Привалов, един мъж, чиито име и фамилия и днес все още трудно минават през гърлото. Известно време живели заедно. Вера била сигурна, че ще се оженят. Вече била бременна, когато... \"Той получи колет с някакво ядене – спомня си тя. – Беше заминал за няколко дни и аз отворих колета. А там сланина и писмо от жена му. Когато се е върнал, мен вече ме нямаше. Избягах при родителите си.\" Извънбрачното дете не било голям проблем в следвоенна Русия. Родителите приели дъщеря си без упреци и навярно са се радвали на раждането на внука им през септември 1950 г. Година по-късно Вера, тогава вече техник електромеханик, отишла на практика от студения Урал чак в горещия Узбекистан, в Ташкент. До работническия хотел, където живеела, имало заводски клуб, където идвали войници от близката армейска част, сред тях – Георгий Осепашвили, красив грузинец. Така се запознали. Грузия, страна на портокали и лозя, станала за жителите на бедната следвоенна Русия страна на мляко и мед, затова Вера без възражения повярвала на приказките на Георгий, че е богат и има голяма къща в Тбилиси. В суровия Урал, където е израснала, сигурно не се е говорело много за дивите фантазии на хората от Кавказ, затова, когато Георгий казал: \"Напускам армията, трябва ми жена, не искам да бъда сам вкъщи, майка ми почина, баща ми се ожени отново\", Вера взела решението си за три дни. \"Всичко стана толкова бързо\" – въздъхва тя след години. Може би защото, когато по-рано, по време на Святки – според обичая, който го има от векове в Русия, – преди празника на тримата влъхви, гадала и видяла в огледалото облечен с мундир мъж, подобен на Георгий, а може би защото той искал да бъде с нея, въпреки че тя има дете от друг, а може би просто се влюбила... Така или иначе не избягала от село Метехи, където Георгий нямал дори собствена колиба, а в бащиния му дом вместо под имало пръст, не избягала, а само след година помолила майка си да доведе там сина є. Ана Илийчина го направила въпреки съпротивата на бащата на Вера, който не се примирил с избора на единствената си дъщеря. Този стар комунист като че ли мразел Сталин (който бил грузинец), а Грузия смятал за чужда и дива страна, където можеш да прекараш почивката си, но не и целия си живот. Точно на това място свършва прологът на написания от съдбата сценарий за Вера Николаевна Путина, по мъж Осепашвили, в главната роля и на сцената излиза истинският герой.", "date": "2019.06.04", "title": "Откъс от \"Вова, Володя, Владимир Путин\" на Кристина Курчаб-Радлих"}
{"url": "https://www.dnevnik.bg/v_pamet/2019/06/04/3916175_pochina_izraelskata_purva_dama_nehama_rivlin/", "text": "Съпругата на израелския президент Реувен Ривлин, Нехама Ривлин, почина на 73-годишна възраст, предадоха агенциите \"Асошиейтед прес\" и ДПА. Пресслужбата на президента съобщи, че тя е починала от белодробна недостатъчност три месеца след като й беше направена трансплантация, предаде АП. Нехама Ривлин страдаше от години от фиброза на белите дробове, което налагаше постоянно да бъде свързана с кислороден апарат, включително когато се появяваше на публични събития със съпруга си, отбелязва ДПА. \"Съпругата ми Сара и аз, както и всички граждани на Израел изразяваме дълбока тъга от кончината на съпругата на президента Нехама Ривлин\", заяви премиерът  Бенямин Нетаняху . \"Всички се молихме за оздравяването й при последните й проблеми, с които тя се бори смело. Изказваме нашите сърдечни съболезнования на президента и цялото му семейство\", добави Нетаняху. Длъжността на израелския президент е предимно церемониална. Нехама Ривлин беше популярна първа дама, покровителка на изкуствата, околната среда и децата със специални нужди. Родом от земеделска общност в централен Израел, дете на емигрирали от Украйна евреи, Нехама се омъжва за Реувен Ривлин през 1971 г. и е негов доверен съветник през цялата му политическа кариера. Двамата имат три деца и седем внуци. ", "date": "2019.06.04", "title": "Почина израелската първа дама Нехама Ривлин"}
{"url": "https://www.dnevnik.bg/gradska_sreda/2019/06/04/3915782_v_krasna_poliana_shte_budat_postroeni_sprenite/", "text": "Детски площадки е предвидено да бъдат изградени в район \"Красна поляна\" през това лято, съобщи Столичната община. Те ще са седем на брой и са планирани на следните места: три в жк \"Западен парк\" - пред бл. 108, пред бл. 120 и пред бл. 45. В кв. \"Разсадника-Коньовица\" площадката ще е пред бл. 11. В жк \"Красна поляна\", I част, нова площадка за игра ще има пред блоковете 24, 25 и бл. 26. В жк \"Красна поляна\" II част - пред бл. 231, а в жк \"Илинден\" - пред бл. 13 и бл. 14. Изискванията са \"площадките да бъдат тематични, и да имат висока игрова функционалност, като предлагат на децата разнообразни възможности за игра, обучение и колективни игри\". Срокът за изпълнението им е октомври т. г. Фирмата изпълнител е \"Чистота Искър\" ЕАД. Тези места за игра, подходящи за деца от 3 до 12 години, беше планирано да се изградят на същите места, но през лятото на 2018 г. Тогава на база решение на Столичния общински съвет от 14 юни 2018 г. бе обявена обществена поръчка за 280 хиляди лева. Два месеца по-късно финансирането на проекта беше спряно, а реализацията му отложена, което предизвика негодуванието на обществеността в района. От район \"Красна поляна\" уверяват, че сега проектът за 7 детски площадки със сигурност ще се реализира до октомври. ", "date": "2019.06.04", "title": "В столичния кв. \"Красна поляна\" ще бъдат построени спрените миналото лято детски площадки"}
{"url": "https://www.dnevnik.bg/sport/2019/06/04/3916835_cska_izbra_da_produlji_s_dobromir_mitov_kato_trenyor/", "text": "Добромир Митов ще продължи да води ЦСКА, обявиха червените. Те посочват, че треньорът и занапред ще може да разчита на Димитър Пенев и Люпко Петрович. Треньорският екип заработи в този си вид след раздялата с Любослав Пенев. ЦСКА записа добри резултати, но не успя да се пребори за титлата, като  завърши на точка от шампиона \"Лудогорец\" . \"Отборът ще започне подготовка на 9 юни под ръководството на старши треньора Добромир Митов, който ще продължи ползотворното си сътрудничество с доказани специалисти като Димитър Пенев и Люпко Петрович. В щаба остават асистентът Даниел Моралес и кондиционният треньор Кирил Динчев, а работата с вратарите отново ще е поверена на Ивайло Петров\", пишат червените в сайта си. На практика ключова роля в последните кръгове имаха Митов и Петрович, които водеха мачовете от пейката. Като вариант за ЦСКА се представяше и завръщане на Стамен Белчев, но той поднови договора си с  новия член на Първа лига \"Арда\" . Клубът вече подготви бърза селекция, като привлече защитника Петър Занев,  италианския плеймейкър Диего Фабрини , руския  атакуващ полузащитник Денис Давидов  и шотландския нападател Тони Уот. От отбора си тръгнаха вратарят Данте Стипица и защитникът Стивън Перейра.", "date": "2019.06.04", "title": "ЦСКА избра да продължи с Добромир Митов като треньор"}
{"url": "https://www.dnevnik.bg/razvlechenie/2019/06/04/3915784_tretoto_izdanie_na_radio_park_fest_idva_v_sredata_na/", "text": "В средата на месеца \"Радио парк фест\" ще зарадва всички почитатели на музиката на открито. Между 14 и 16 юни на сцената на голямата поляна в Южния парк ще се качат имена като Миленита, Остава, Jeremy?, Жлъч, Гена и Григовор и IVA, съобщават организаторите. Фестивалът се организира за трета поредна година от Българското национално радио и ще даде възможност на млади артисти да излязат на една сцена с вече утвърдени изпълнители в българската музика. Това е част от усилията на радиото да подкрепя новата вълна артисти в страната. В петък вечер (14 юни) от 18.00 часа \"Радио парк фест\" ще бъде открит от Миленита, DJ Desy (Phuture Shock, Sentimental Swingers), Dorothy Takev, Гена и Григовор и Жлъч, който е един от водещите на предаването \"60/02\" по Радио \"София\". Програмата в събота (15 юни) отново започва в 18.00 часа, а на сцената ще излязат IVA, Marten Roberto, Орлин Павлов и Jeremy?. Marten Roberto всяка седмица селектира музика за предаванията \"60/02\" и \"Musicology\" на Радио \"София\". Орлин Павлов е едно от лицата на кампанията на БНР срещу употребата и разпространението на дрога \"Избери живота\", на която е посветен и тазгодишният фестивал. Участието на младата група IVA е награда от конкурса \"Пролет\" на БНР. А Jeremy? ще свирят на фестивала за трета поредна година. Големите звезди в последния фестивален ден (16 юни) ще бъдат \"Остава\". Компания ще им правят младите групи Innerglow, Miry и Krekhaus, които са избрани след допитване в социалните мрежи. За съботната и неделната сутрин организаторите са подготвили детски спортни програми и срещи с радиоводещи на БНР. ", "date": "2019.06.04", "title": "Третото издание на \"Радио парк фест\" идва в средата на юни"}
{"url": "https://www.dnevnik.bg/analizi/2019/06/04/3916843_neli_ognianova_vurvi_ovladiavane_na_obshtestvenite_i/", "text": "- Държавата вярва, че власт се печели и задържа чрез медиите. Българският премиер – вече с три мандата – посочи и авторството на идеята: \"Доган пръв осъзна, че управлява този, който контролира медиите и съда.\" Борисов играе тази игра с два-три инструмента. По негово време една банка акумулира публичен ресурс в невиждани преди това размери и финансира \"ТВ Седем\", набраха мощ и медиите на Пеевски, които не допускат критични статии лично за Борисов и за управлението му. Бухалките на Пеевски привилегироват Борисов. Обществените медии са овладени предимно чрез основните фигури в управлението им, Eмил Кошлуков ( ) показа среден пръст и се издигна в йерархията, публицистиката отстъпва на развлечения и спорт, поддържа се цяла спортна програма, независимо от дефицита, за който в последните дни говорят синдикатите в БНТ. При търговските медии овладяването също върви с пълна скорост – медии се придобиват от бизнесмени, близки до властта, и резултатите са налице – вижте какво става с \"Би Ай Ти\", \"ТВ Европа\", вижте \"Гонг\", \"Нова Броудкастинг груп\" и \"Нет Инфо\". Финансирането на медии в днешно време е все по-трудно, средствата по програми на ЕС се бартеризират за проправителствено отразяване. Мълчанието на журналистите се осигурява чрез клаузи в договорите им, които не им разрешават да огласяват информация за професионалните си отношения под страх от големи финансови санкции. За журналистиката извън обхвата на обръчите властта показва другото си лице – те са дискредитирани и притискани с различни средства, ето делото срещу Росен Босев, поверено на Петя Крънчева (съдия, за която Росен има критични статии) и завършило със санкция за изразено мнение, основано на факти. Росен Босев ще се защити, но натискът не е единичен случай или персонален двубой, той съществува като явление. - В превзетата държава трудно могат да съществуват свободни медии. Разбира се, очакваме от журналистите характер и почтеност, но когато е овладян законодателният процес и не е гарантирано справедливо правосъдие, пътят към свободата на медиите минава през постигане на качество на демокрацията, върховенство на правото и правова държава. А дотогава – отстояването на свободата е ежедневно търпеливо усилие. - Българската медийна среда е нездрава. Паралелно вървят два процеса: изкупуване на медии и цензуриране на съдържание. Европейски средства по парадоксален начин се насочват към медии с антиевропейски публикации. Обществените медии са все още големи длъжници на гражданите и продължават да създават съмнения в независимостта си. Регионалните медии, които не са свързани с общинското управление или местни феодали, са на ръба на оцеляването. Професията загуби привлекателност и завършващите журналистика често се ориентират към други сектори. На този фон искам да отбележа малкото на брой полета на качествена журналистика, в които се води ежедневна борба за независимо и безпристрастно отразяване на събитията. \"Свободна Европа\" се завърна и само за месеци доказа, че и малките екипи могат да свършат голяма работа. Източник на оптимизъм са храбрите нововъзникващи малки медии на младите хора, които са алтернатива на несвободата и заслужават цялата ни подкрепа. - Отговорът не може да бъде еднакъв за всички. Има медии, които имат дневен ред, съответен на обществения дневен ред и отразяват значимите теми. Има независима журналистика на европейско равнище. Но поръчковите медии избягват теми, избягват критичните материали за властта и за нейните проблеми за сметка на адверториалите – реклама, представена като журналистика. И обратно – така наречени медии се занимават с кампании срещу хора и организации, срещу съда и независими фигури от съдебната система, политиката и гражданското общество. Конспирациите се увеличават, очевидни са влиянието на Кремъл и хибридните атаки. Мисля, че поръчковата журналистика не е метеорологично явление или природна даденост. Зад медийната патология стоят зависимости – политически или икономически, или и двете. - Защо тези хора не слизат от екрана, си казваме често. Защо ги канят непрекъснато? Според мен или редакциите са в режим на зависимост, или заради рейтинг – ако аудиторията все пак проявява интерес към политическата класа. В същото време трябва да си даваме сметка, че докато тези фигури участват в избори и съответно в политиката, медиите ни помагат по-добре да се ориентираме за кого точно пускаме бюлетина. Втори въпрос е дали медиите си поставят за цел да покажат безпристрастно публичните фигури или действат като техни ПР-и. Във всеки случай личности с фашизоидни или хомофобски прояви не бива да завладяват медиите под лъжливия претекст за медиен плурализъм. - Свободата, почтеността, начините, по които функционира едно демократичното общество. Съпричастие и толерантност.", "date": "2019.06.04", "title": "Нели Огнянова: Върви овладяване на обществените и търговските медии, а журналистите са под натиск"}
{"url": "https://www.dnevnik.bg/sport/2019/06/04/3915822_sedem_futbolisti_na_valiadolid_sa_zapodozreni_v/", "text": "Мачът от последния кръг в испанското първенство между \"Валядолид\" и \"Валенсия\" е бил манипулиран, твърди \"Мундо Депортиво\". Изданието е публикувало записи на телефонни разговори, които се разследват от полицията. Заподозрени са седем футболисти на \"Валядолид\". Според информацията те е трябвало да загубят и двете полувремена в мача, като ръководството на тима не е знаело за намеренията им. Двубоят завърши с победа за \"Валенсия\", чийто отбор вкара по един гол в двете полувремена. Преди седмица  испанският футбол беше разтърсен от скандал с подозрения за манипулиране на мачове . Акцията доведе до ареста на бивши и настоящи играчи от Ла Лига и второто ниво. За лидер на организацията е смятан бившият футболист на \"Реал\" (Мадрид) Раул Браво. Той, Борха Фернандес от \"Валядолид\" и Карлос Аранда бяха освободени под гаранция след задържането им по обвинения за корупция в спорта и други престъпления.  Именно Аранда е замесен в случая с мача \"Валядолид\" - \"Валенсия\", показват изнесените записи от \"Мундо Депортиво\". \"Седем футболисти са подкупени и нито един повече. Заложи 10 хиляди евро и ще спечелиш 20 хиляди\", е казал Аранда на човек по телефона. Успехът беше важен за \"Валенсия\", който си осигури място в Шампионската лига за следващия сезон. От своя страна мачът беше без значение за \"Валядолид\".", "date": "2019.06.04", "title": "Седем футболисти на \"Валядолид\" са заподозрени в манипулиране на мачове"}
{"url": "https://www.dnevnik.bg/biznes/2019/06/04/3916853_tokut_shtial_da_poskupne_s_60_ako_regulatorut_uvaji/", "text": "Комисията за енергийно и водно регулиране (КЕВР) проведе открито заседание, на което обсъди цените на тока и парното от 1 юли 2019. През миналата седмица регулаторът предвиди средно поскъпване на електроенергията с 3.5%, а парното и топлата вода – с 4.5%, съобщи агенция \"Фокус\". Размерът е съобразен с годишния ръст на инфлацията и социалния ефект на цената. Това коментира председателят на регулатора Иван Иванов, след като представителите на дружествата защитиха исканите по-високи цени на топло- и електроенергията, цитиран от БНР. \"Ако трябва да бъдат удовлетворени всички искания на тези дружества, цената на електрическата енергия и на топлинната енергия за бизнеса и за бита в страната ще порасне с не по-малко от 50 до 60 процента. Тази социална цена българските граждани не могат да понесат, затова комисията установи в своя доклад предложение увеличението да бъде единствено в рамките на инфлацията между месец април 2018 и месец април 2020 година\", обясни Иванов. Според омбудсмана Мая Манолова за поредното поскъпване на топлоенергията няма основателна причина. \"Цената на парното, забележете, за три години, от юли всъщност 2016 година, се е увеличила с повече от 50 процента, тоест тенденцията – повишава се цената на природния газ, повишава се парното – се запазва, но когато пада цената на природния газ, парното не просто остава същото, то продължава да се повишава. Това исторически е най-високата цена\", обяви омбудсманът. Председателят на енергийния регулатор Иван Иванов обясни скока на цените с вредните емисии: \"Тези емисии се купуват от всички енергийни дружества в много по-голяма степен от тези, които са на въглища, в по-малка степен тези, които са на природен газ.\" \"Всички международни конфликти оказват влияние върху цената на петрола, но електрическата енергия се произвежда от местни продукти, въглища, както и АЕЦ \"Козлодуй\", така че това не може да бъде никакво влияние. Цените на въглеродните емисии наистина са голям проблем, тъй като ние хем искаме да плащаме емисиите, хем някой друг да ни ги плаща\", обяви на свой ред изпълнителният директор на НЕК Петър Илиев. \"За емисиите се знае от 30 години\", посочва бившият министър на екологията Юлиян Попов. По думите му българската енергийна система е наясно за този растеж от поне 10-20 години. Според него външните фактори се използват за оправдание на липсата на инвестиции в системата. На същото мнение е и ръководителят на икономическата програма на Центъра за изследване на демокрацията Руслан Стефанов, като посочи, че цените на квотите ще продължават да растат. Най-голямо следва да е повишението от 1 юли за битовите клиенти на ЕВН в Югоизточна България – 3.59%. Потребителите на ЧЕЗ в Западна България ще плащат с 3.46% по-големи сметки, а най-малко ще е поскъпването за абонатите на \"Енерго-про\" в Североизточна България – с 3.38%, ако комисията одобри внесените предложения. Най-голямо увеличение на топлоенергията е предвидено за Разград - 17.53%, и Габрово - с 12.53%. В София се очаква поскъпване с 4.3%, в Пловдив увеличението е със 7.4%, колкото е и в Бургас. Във Враца цената на топлоенергията нараства със 7.52%, а във Велико Търново - със 7.26%. Скокът в цената в Плевен е с 6.1%, а по-малки са в Русе - 3.86%, Перник - 1.77%, и Варна - 1.96%. Парното ще поевтинее само в Сливен - с 0.4%.", "date": "2019.06.04", "title": "Токът щял да поскъпне с 60%, ако регулаторът уважи исканията на дружествата"}
{"url": "https://www.dnevnik.bg/sport/2019/06/04/3916854_promoturut_na_djoshua_ne_ochakva_andi_ruis_da_se_bie_s/", "text": "Анди Руис ще трябва да се изправи в мач реванш срещу Антъни Джошуа, преди да защитава световните титли, които спечели. Това каза промотърът на британския боксьор Еди Хърн по повод  ситуацията в свръхтежката категория . През уикенда  Руис сътвори сензацията на века , нанасяйки първа загуба в професионалната кариера на Джошуа. Американецът от мексикански произход спечели три от най-ценните титли в тежка категория, след като нокаутира Джошуа в седмия рунд. Победата на Руис заплете ситуацията в дивизията, като все още не е ясно дали той трябва да защитава титлите си, или да се насочи към реванш с Джошуа, какъвто фигурира в договора между двамата боксьори. \"Реваншът има предимство пред защитата на коланите. Вторият мач между Анди и Ей Джей отново ще бъде за всички титли. Антъни иска да си върне коланите и трябва да получи такава възможност\", каза Хърн. В последните дни се обсъжда положението на Кубрат Пулев, който е задължителен претендент за титлата на Международната боксова федерация (IBF). Според Хърн българинът ще трябва да чака въпреки твърденията, че титлата на IBF ще бъде отнета от Руис и Пулев ще се бие с Тайсън Фюри за нея. \"Трябва да сме ясни, че IBF не е първият пояс, който трябва да бъде защитаван, ако се водим от ротацията. Първа поред е титлата на Световната боксова организация (WBO)\", каза още промотърът на Джошуа. Титлата беше спечелена от Джошуа в мач срещу Джоузеф Паркър, а сега от Руис, но все още не е защитавана срещу официален претендент. Номер 1 в списъка на WBO е Дилиън Уайт. \"Вече говорих с Пако Валкарел (президентът на WBO). Той няма намерение да отнема титлата на Анди. Едва след реванш с Ей Джей ще говорят за защита на пояса\", добави Хърн. Кубрат Пулев е с отнет лиценз от Спортната комисия на Калифорния до септември, като има и наложена глоба от 2500 долара. Пулев има срок да завърши курс, свързан със сексуалните посегателства. На 22 юли българският боксьор ще трябва да се яви отново пред комисията и да представи доказателства за приключването на курса. Ако той не изпълни условията, наказанието ще бъде удължено на 12 месеца.", "date": "2019.06.04", "title": "Промотърът на Джошуа не очаква Анди Руис да се бие с Кубрат Пулев"}
{"url": "https://www.dnevnik.bg/razvlechenie/2019/06/04/3915707_borisov_kum_silvestur_staloun_ti_si_si_vse_sushtiiat/", "text": "Днес Бойко Борисов се срещна със Силвестър Сталоун, който снима продължението на \"Рамбо\" в България. Това се вижда от клип, публикуван в профила на българския премиер във \"Фейсбук\". \"Мисля, че минаха 10 години, откакто се видяхме\", каза премиерът. Сталоун го поправи, че годините са 11. \"Ти си си все същият Рамбо\", заяви Борисов. Той показа снимка от предишната среща между двамата, обяснявайки, че тогава все още е бил кмет на София. На въпроса дали България му харесва и дали се е променила Сталоун отговори, че се занимава с филми и киноиндустрията в страната е по-добра от предишния път. По негови думи българските работници в киното строят по-бързо от американските. Той даде пример с част от декорите в новия \"Рамбо\". \"Над 62 километра сме построили метро. Паркове, градини\", отговори Борисов. След това Сталоун показа на Борисов трейлъра на филма и отново похвали условията за създаване на кино в страната. Българският премиер коментира, че България ще се съревновава с Хърватия, където са снимани части от сериала \"Игра на тронове\". \"В България е много студено през зимата\", отбеляза Сталоун. \"А в Северна Македония да не е по-хубаво? Там е още по-студено. А тогава имаме Банско, Пампорово, Боровец. Световна купа за ски имаме\", изтъкна Борисов и покани американския актьор да идва да снима в България от май нататък.", "date": "2019.06.04", "title": "Борисов към Силвестър Сталоун: Ти си си все същият Рамбо (видео)"}
{"url": "https://www.dnevnik.bg/razvlechenie/2019/06/04/3916898_djenifur_lopes_i_barbi_biaha_obiaveni_za_modnite_ikoni/", "text": "Две съвсем различни модни икони бяха почетени заедно на една от най-престижните наградни церемонии в Ню Йорк - певицата и актриса Дженифър Лопес и куклата Барби. Двете бяха сред няколкото имена, признати от Съвета на модните дизайнери на Америка (CFDA) на техните годишни награди, които често са определяни като оскарите на модния свят. С ярка рокля с поло на Ралф Лорън в коралов цвят и допълнена от над 43 хил. кристала Лопес получи наградата \"Модна икона\" заради нейното \"дългогодишно и глобално влияние върху модата\", по определението на CFDA.", "date": "2019.06.04", "title": "Дженифър Лопес и Барби бяха обявени за \"модни икони\" на наградите CDFA"}
{"url": "https://www.dnevnik.bg/evropa/2019/06/04/3916913_ispanski_sud_otloji_planovete_na_pravitelstvoto_za/", "text": "Върховният съд на Испания временно отложи намерението на правителството за преместване на тленните останки на генерал Франсиско Франко в по-малко помпозна гробница следващата седмица, тъй като съдиите още не са се произнесли по обжалването на решението на правителството от потомците на диктатора, предадоха \"Асошиейтед прес\" и \"Франс прес\". Днешното решение е поражение за Педро Санчес, социалистическият лидер, който миналия месец  спечели нов мандат  като премиер на Испания.  Санчес искаше на 10 юни  тленните останки на Франко да бъдат ексхумирани от пищния мавзолей, в който са положени, и да бъдат пренесени в общественото гробище \"Пардо\" в покрайнините на Мадрид, посочва АФП. Но той срещна съпротива от потомците на диктатора и от абата на базиликата, където е положено тялото на Франко през 1975 г. Според съдиите, ако останките на Франко бъдат върнати в мавзолея в случай на успешно обжалване, общественото доверие към националните институции може да бъде подкопано, отбелязва АП. /БТА", "date": "2019.06.04", "title": "Испански съд отложи плановете на правителството за ексхумация на Франко"}
{"url": "https://www.dnevnik.bg/bulgaria/2019/06/04/3915799_da_se_vnimava_pri_pokupki_na_kolela_i_roleri/", "text": "В началото на летния сезон от Комисията за защита на потребителите (КЗП) обобщиха за какво трябва да се внимава при покупка на най-популярните стоки за деца в този период - колелета, ролери, тротинетки и скейтборди. В ефира на БНТ председателят на КЗП Димитър Маргаритов обобщи съветите за безопасност. \"Препоръката към хората, когато  , е да вземат една ролетка, с която да могат да измерят въз основа на публикуваната на нашия сайт информация някои по-съществени разстояния, които са задължителни по стандартите за безопасност и които наистина гарантират и в зависимост от възрастта на детето, че то ще може правилно да управлява велосипеда\", добави председателят на КЗП. Той заяви, че отстоянието между самата ръкохватка и спирачния механизъм трябва да позволява на детето от съответната възраст спокойно да може да хване тази спирачка и тя да не му се изплъзва. Също така ръкохватките трябва да бъдат с разширения в края, което да бъде не по-малко от 4 см, за да се предотврати изплъзване на ръката по време на управление. Крепежните елементи не трябва да позволяват самостоятелна възможност за развиване. По отношение на  , скейтбордите и тротинетките е важно да няма остри ръбове и колелцата им да се движат свободно. При   и тротинетките е задължително повърхността отгоре да е леко грапава, за да не позволява приплъзване на обувките. Маргаритов акцентира, че законът изисква за всяка потребителска стока да има   до две години. Ако тя даде дефект, при отправянето на рекламация търговецът е длъжен да предприеме действия за отстраняването на този дефект. Не го ли направи в срок, търпи санкция от контролния орган. Той допълни, че при сега действащото законодателство при проявата на някакво несъответствие в първите шест месеца от покупката потребителят не е длъжен да доказва, че то не се дължи на неправилна експлоатация, и търговецът поема целия риск от възникналия проблем. ", "date": "2019.06.04", "title": "За какво да се внимава при покупки на колелета и ролери за деца"}
{"url": "https://www.dnevnik.bg/biznes/2019/06/04/3916891_temenujka_petkova_izgrajdaneto_na_gazoviia_hub_shte/", "text": "Изграждането на газоразпределителен център в България ще доведе до повишаване на доходите и стандарта на живот, обяви министърът на енергетиката Теменужка Петкова по време на кръгла маса за представяне на концепцията за реализация на газов хъб \"Балкан\", цитирана от Агенция \"Фокус\". Идеята за газов хъб бе лансирана преди няколко години от премиера Бойко Борисов. Тя обясни, че когато се диверсифицират източните на природен газ, ще може да се говори за либерализация на пазара и реална конкуренция. \"Всичко това ще даде на България и целия регион сигурност на доставките и възможност за конкурентни цени, което означава и конкурентна икономика. Искаме българският бизнес да получава по-добри цени на тази суровина и всичко, което правим, е в интерес на гражданите, за да постигнем повишаване на доходите и стандарта на живот. Така че Министерството на енергетиката подкрепя създаването на газов хъб \"Балкан\", обяви тя. Напомни, че за осъществяването на проекта е нужно и създаване на законова рамка, \"която ясно да дефинира всичко в този процес\". За създаването на газов хъб \"Балкан\" са необходими промени в Закона за енергетиката, които да направят пазара стабилен, ликвиден и предвидим, обяви на свой ред председателят на съвета на директорите на \"Газов хъб Балкан\" ЕАД и изпълнителен директор на \"Булгартрансгаз\" ЕАД Владимир Малинов. Допълни, че целта на създаденото дружество \"Газов хъб Балкан\" е да бъде платформа за търговия с природен газ. \"С тази цел започнахме работа за създаване на ликвиден пазар на природен газ в България, включително в тясно сътрудничество с компании, които имат опит в ЕС за създаване на такива пазари\", заяви Малинов.  Кирил Равначки, член на съвета на директорите на \"Газов хъб Балкан\" ЕАД, обясни, че дружеството предлага създаване на лицензирана газова борса и засилване на правомощията на Комисията на енергийно и водно регулиране (КЕВР), за да упражнява контрол и мониторинг на ликвидността. Равначки уточни още, че мерките за осигуряване на ликвидност включват програми за освобождаване на количества газ, продажба от \"Булгаргаз\" ЕАД на излишъците само по борсов път, предлагане на борсата на количества природен газ от местен добив в България и региона и включване на пазарни участници - маркетмейкъри.  България с ускорен темп трябва да направи стъпки за либерализацията на пазара на природен газ, защото сме изостанали, каза председателят на КЕВР Иван Иванов. \"КЕВР категорично подкрепя както либерализацията на пазара, така и диверсификацията на доставчиците на природен газ в страната. В тази посока ролята на КЕВР ще се изрази в дейности, които са аналогични на дейностите, които имаме в борсата за електроенергия. Ще има текст, естествено, който да ни дава възможност да извършваме контрол по процеса на либерализация и преминаването към свободен пазар. Освен това КЕВР се ангажира и с лицензирането на борсовия оператор. Няма съмнение, че доброто решение е заимстване на средноевропейската платформа за търговия с природен газ\", посочи Иванов.", "date": "2019.06.04", "title": "Теменужка Петкова: Изграждането на газовия хъб ще повиши доходите на хората"}
{"url": "https://www.dnevnik.bg/bulgaria/2019/06/04/3916910_vse_poveche_otkazi_za_dostup_do_informaciia_vse/", "text": "Отмяната на втората съдебна инстанция по делата за достъп до информация е най-тежкият удар върху публичността, откакто в България има Закон за достъп до информация. Така смята адвокат Александър Кашъмов – шеф на правния екип на Програма \"Достъп до информация\" (ПДИ), цитиран от defakto.bg. Отмяната на втората съдебна инстанция стана с поправки в Административнопроцесуалния кодекс (АПК), които са в сила от 1 януари тази година. С тях разглеждането на делата за достъп до информация остават само на първа инстанция и без възможност за касационно разглеждане. Така решението на първата инстанция е единствено и окончателно. Върху промените президентът  Румен Радев наложи вето , но то бе отхвърлено в парламента. Оспорване имаше и пред Конституционния съд, но промените останаха в сила. ПДИ представи доклад за състоянието на достъпа до информация през 2018 г. и отправи още няколко препоръки, които биха направили работата на институциите по-прозрачна, а информацията – по-достъпна. (Пълния текст на доклада -  тук ). Все още липсва независим орган, който да отговаря за прилагането на Закона за достъп до обществена информация (ЗДОИ), да наблюдава практиките, да координира процеса, да анализира резултатите, да дава насоки за по-добро изпълнение. Освен това липсва възможност за административно обжалване и обжалване пред независима институция (информационен комисар/комисия), а вече с промените в АПК няма възможност и за втора съдебна инстанция. Вече десета година българското правителство не предприема стъпки за присъединяване към Конвенцията на Съвета на Европа за достъп до официални документи (CETS No.205). \"Вече липсва механизъм за уеднаквяване на съдебната практика по достъпа до информация, а единственият ефективен контрол за спазване на това право – съдебният, е съществено отслабен\", смята Кашъмов в коментар за поправките в АПК. В същото време според данните от докладите на Министерския съвет за състоянието на администрацията, в които се отчитат и заявленията за достъп до информация, броят на отказите се увеличава. Докато през 2016 г. те са били 501, през 2018 г. вече са надхвърлили 1000. Развивала се е обаче и съдебната практика и през 2018 г. над 33% от отказите са отменени като незаконосъобразни. Според юриста достъпът до информация е антикорупционно средство, а отмяната на втората съдебна инстанция той сравни с фатално. \"Вариантите са няколко – връщане на втората инстанция, въвеждане на административен контрол или създаването на независим орган – информационен комисар, за който ПДИ отдавна настоява\", обобщи Кашъмов в коментар за препоръките, обобщени след доклада. Като други важни законодателни моменти през 2018 г. той открои старта на прилагането на еврорегламента за защита на личните данни и необходимостта правото на достъп до информация да остане гарантирано пълноценно. \"ВАС е създал обемна и качествена практика по този въпрос, но трябва да се положат усилия за уеднаквяване и координиране на тези балансиращи функции. Надяваме се, че и Комисията за защита на личните данни ще играе позитивна роля. През последните месеци техни становища пораждат оптимистични очаквания\", коментира адвокат Кашъмов. По думите му третото законодателно предизвикателство е новият Закон за търговската тайна. Рисковете са защитата срещу нелоялните практики в бизнеса да не се превърне в повсеместна секретност. \"Важно е да се осъзнава, че основната цел на новия закон е да не се позволява \"шпионирането\" на конкурентите, а не да се пречи на публичността на информацията и да се въвежда ненужна секретност. Публичността на договорите, в които едната страна е държавен орган или общинска институция, остава\", подчерта Кашъмов. Той отправи и препоръки към Народното събрание да подобри собствените си практики, като спазва сроковете за обсъждане и правилата на законодателния процес – например, че предложенията за второ четене не могат изцяло да променят същността на приетите на първо четене поправки. Адвокат Кирил Терзийски от ПДИ представи статистика за жалбите и делата. През 2018 г. от програмата са се занимавали с общо 41 жалби по дела за достъп до информация, от които 23 на журналисти, 11 – на граждани, 6 – на НПО, една на политическа партия – \"Да, България\" срещу НАП. В доклада са отчетени и някои от делата, както и развитието по тях. Журналисти от \"Капитал\" например, поискали информация още през 2016 г. по ЗДОИ, са завели дела и през 2018 г. са ги спечелили. Те са срещу министъра на икономиката, министъра на енергетиката, МВР, Държавен фонд \"Земеделие\" и Българската банка за развитие. Общо от постановени 60 съдебни акта 50 решения са в полза на търсещите информация, 9 – в полза на администрацията. От ПДИ припомниха и за дело на гражданин по повод обявената от столичния кмет Йорданка Фандъкова 100 хил. лв. глоба на строителния надзор за некачествения ремонт на \"Граф Игнатиев\". На отправено заявление по ЗДОИ за предоставяне на документи, доказващи налагането на тази санкция, общината е препратила към собствения си сайт и направеното там съобщение. Това дело вече е спечелено на първа инстанция, но общината пуска жалби и частни жалби до ВАС. Изпълнителният директор на ПДИ Гергана Жулева изтъкна, че едва 10% от проучваните 564 институции са създали система за работа с електронните заявления. Тя препоръчва да има общ модел на интернет страниците на институциите.", "date": "2019.06.04", "title": "Все повече откази за достъп до информация, все по-малко възможности за контрол"}
{"url": "https://www.dnevnik.bg/evropa/2019/06/04/3916921_upravliavashtite_v_polsha_smeniha_kljuchovi_ministri/", "text": "Управляващата в Полша партия \"Право и справедливост\" смени днес няколко свои ключови министри, спечелили мандати в Европейския парламент, предадоха осведомителните агенции, цитирани от БТА. Министърът на финансите Тереса Червинска, която няма да е евродепутат, също е сменена от своя досегашен заместник Мариан Банаш, ръководител на данъчната администрация. Не е известно дали Червинска е отстранена от поста, или сама е подала оставка. По-рано тази година тя изрази съмнение във възможностите на правителството да финансира нови социални програми, посочват полски медии. Икономисти в Ай Ен Джи банк написаха в днешния си доклад, че със смяната на финансовия министър се разкрива пътят за частично намаляване на данъците за младите хора. Сред заминаващите за Брюксел и Страсбург досегашни министри са вицепремиерът и министър по семейните въпроси Беата Шидло, вътрешният министър Йоахим Бруджински и министърът на образованието Анна Залевска. Новите имена в кабинета на премиера Матеуш Моравецки са Яцек Сасин - вицепремиер, Елжбета Витек - вътрешен министър, Божена Борис-Шопа - министър по семейните въпроси, труда и социалната политика, и Дариуш Пьонтковски - министър на образованието. Новите министри положиха клетва пред президента Анджей Дуда. Управляващата националистка партия \"Право и справедливост\" спечели 26 места в Европейския парламент, а опозицията взе 25.", "date": "2019.06.04", "title": "Управляващите в Полша смениха ключови министри"}
{"url": "https://www.dnevnik.bg/zdrave/2019/06/04/3916976_zdravnata_kasa_obmislia_razsrocheno_plashtane_na/", "text": "Надзорния съвет на здравната каса (НЗОК) обмисля да изплати разсрочено надлимитната дейност на лечебните заведения. Причина е, че има множество заведени дела от тях касата, става известно от стенограмата на заседанието на надзорния съвет на НЗОК от 8 май. Надлимитната дейност са медицински услуги, които болниците са извършили и направили разходи за тях, но НЗОК не им е платила, тъй като са над договорените с лечебните заведения бюджети. От 2015 до 2018 г. заведените искове от болници са на стойност 155 млн. лв., като повече решения на съда са в тяхна полза. Част от делата не са приключили на втора инстанция, но ако касата ги изгуби, общата дължима сума може да достигне 200 млн. лв. с лихвите. От стенограмата се разбира, че по време на заседанието членът надзорния съвет д-р Кокалов е предложил делата да се прегледат случай по случай и там, където се прецени, че съдът ще осъди НЗОК и на втора инстанция, да се пристъпи към договаряне с болниците, за да се избегне поне плащането на лихвите. Управителят на НЗОК коментира \"казусът е много тежък, защото е противоречива практиката на съда\", но въпреки това се съгласява с предложението му и предлага  от 2020 в бюджета да започнат да се предвиждат пари за тази дейност. През януари стана известно, че болница \"Токуда\" е  осъдила здравната каса да й изплати рекордната сума от над 3 млн. лв.  за извършена от болницата през 2015 г. дейност, която не е била платена от касата заради надвишени лимити. Болницата е поредната, която успява да осъди касата за неизплатена надлимитна дейност, до момента на различни инстанции дела са спечелили редица лечебни заведения в Шумен, Силистра, Тутракан, Габрово.  До делата се стига, след като през януари миналата година В ърховният административен съд окончателно обяви за нищожно  решение на надзорния съвет на Националната здравноосигурителна каса (НЗОК) от 2015 г., с което бяха определени лимитите на лечебните заведения. Лимитите бяха едно от решенията на предишния кабинет за по-добър контрол на здравноосигурителните разходи и една от  мерките, срещу които болниците и лекарската съсловна организация имаше най-големи възражения . По данни на Центъра за защита правата в здравеопазването заради ограничението на касата от въвеждането му досега не са изплатени над 50 млн. лв. на различни лечебни заведения в страната. Българският лекарски съюз (БЛС) определи решението като \"сериозна крачка напред\". \"Това би дало възможност на мениджърите на болниците да повишат заплатите и не само това – би гарантирало пред кредиторите платежоспособността на лечебните заведения\" е позицията председателя на БЛС Иван Маджаров, разпространена от пресцентъра на институцията. В средата на май лекарите излязоха с  позиция по казуса , в която настояваха за изплащане на т.нар. надлимитна дейност на болниците на стойност с икономии, реализирани от бюджета за болничната помощ за 2019 г. ", "date": "2019.06.04", "title": "Здравната каса обмисля разсрочено плащане на надлимитната дейност към болниците"}
{"url": "https://www.dnevnik.bg/razvlechenie/2019/06/04/3916847_prekaleno_dobur_za_tozi_sviat_li_e_kianu_riivs/", "text": "Киану Рийвс отдавна е известен с непринуденото си и земно поведение. Актьорът нерядко пътува с публичен транспорт и разговаря с хората около себе си, без да се държи като типичната звезда. В последните дни социалните мрежи бяха залети от лични истории на негови почитатели, които са се срещали с него по тротоари, барове, купони, съобщава \"Гардиън\". И докато подобни истории винаги са циркулирали в интернет, сега това явление беше подсилено от публикация на Наоми Фрай в \"Ню Йоркър\", в която тя обявява, че Рийвс е \"прекалено добър за този свят\", както и че той е \"противоотровата на всичко, което не е наред в новинарския поток\". Нейната статия завършва със спомена й за това как е забелязала актьора в малък местен театър. А това вдъхновява един от редакторите на \"Ню Йоркър\" да призове последователите си в \"Туитър\" да разкажат за срещите си с Рийвс. Един потребител на \"Туитър\" си спомня как е срещнал актьора преди 15 години, точно след успеха на трилогията \"Матрицата\". По това време той е работил като барман и до днес твърди, че Рийвс е \"най-милият човек на света\". \"Говорихме си за китари, мотори и скоч в продължение на 30 минути\", споделя той. Новозеландската актриса Мелани Лински пише как е попаднала на купон, на който е присъствал и Рийвс. Двамата си говорили за животни. \"Той ме попита дали имам снимки на кучето си в костюм. Аз имах. Въпреки краткото общуване ми се стори, че той има красива душа\", завършва тя. Австралийският автор Роузи Уотърленд си спомня как когато е била студентка и е работела в кино, Рийвс се е появил и тя е трябвало да го придружи до сцената. \"Той изглеждаше толкова сладък и нервен\", казва тя. \"Обърна се към мен, докато всички в киносалона го поздравяваха, и каза: \"Пожелай ми късмет.\" Засмях се, защото не знаех как да реагирам на това. Казах му, че не се нуждае от късмет, а той отвърна: \"Искаш ли да се обзаложим.\" Историята на Уотърленд на свой ред води до редица коментари в същия дух. Сякаш веднъж започнали да разказват за краткия си допир с него, хората не могат да се спрат. Изглежда, където и да се появи Киану Рийвс - на улицата, в някоя малка закусвалня, в музикален клуб, той успява да очарова тези около себе си с непринуденото си поведение. В момента актьорът отново се намира в светлината на прожекторите покрай третата част от поредицата, в която влиза в ролята на бившия наемен убиец Джон Уик. Той се появи и в романтичната комедия на \"Нетфликс\" Always Be My Maybe в епизодична роля, в която играе филмова версия на себе си.", "date": "2019.06.04", "title": "Прекалено добър за този свят ли е Киану Рийвс"}
{"url": "https://www.dnevnik.bg/skorost/2019/06/04/3916999_bulgarski_proekt_za_universalen_elektromobil_shte/", "text": "Български проект за производство на универсален електромобил ще търси финансиране с първично предлагане на акции на Българската фондова борса през есента. Новината съобщи Росен Даскалов, нашумял покрай разработката си на проекта за спортен суперавтомобил \"Син карс\". Акциите ще са на новата компания на Даскалов \"Eл сити\" (L City). Днес Даскалов показа два възможно варианта на електромобила, които са изградени на една и съща платформа. Идеята е шасито и батериите да се сглобяват в Русе, а финалното асемблиране да се прави в Германия, откъдето ще се купуват електромоторът, спирачната система, електрониката и други ключови компоненти. Пластмасовите детайли по каросерията ще се правят в Швейцария. Електромобилът е кръстен \"Ютилити\" и идеята е да се ползва в центровете на големите градове. В зависимост от поръчката на клиента може да се променят размерите, мощността на електромотора, капацитетът на батериите и т.н. Дължината на електромобилите варира между 3 и 4 метра, като товароносимостта е между 500 и 1000 килограма. Батериите са с капацитет между 11 и 30 киловатчаса и осигуряват пробег между 150 и 300 километра. Днес бяха показани градско бусче и поръчано от Индия превозно средство, което прилича на голф количка. За тях Росен Даскалов посочи, че са максимално опростени, без излишни асистиращи водача системи, така че да могат да се предложат на добра цена. Прототипите използват електрически двигател с мощност 15 киловата (малко над 20 конски сили), за няколко секунди той обаче може да генерира пикова мощност от 50 киловата (67 коня). За момента се оборудват помещения в Русе за сглобяване на шаситата. Избрано е и мястото за финалното сглобяване в Германия. Росен Даскалов смята, че следващите производствени бази ще са в Ковънтри, Англия, и Флорида, САЩ, откъдето имало запитване за осигуряване на транспорта на ново екоселище. Според него производството е максимално гъвкаво и лесно може да се разшири, ако бизнесът тръгне. Сключен е договор с голям германски производител на автомобили за доставка на електромотора, контролния блок, ключалките и редица други компоненти. Окачването е взето от спортния автомобил \"Син карс\". Батерията е монтирана в пода и лесно може да се замени. Това би улеснило ползването на електрическото превозно средство в области, изискващи непрекъснат режим на работа. Росен Даскалов съобщи, че следващата пролет ще бъде показан прототип на микробус с общо тегло до 3.5 тона. Следващият проект е автобус с капацитет до 36 души и камион. В по-далечна перспектива се мисли за производство на хибридно превозно средство, което ползва бензинов двигател и електромотор.", "date": "2019.06.04", "title": "Български проект за универсален електромобил ще търси финансиране през борсата"}
{"url": "https://www.dnevnik.bg/bulgaria/2019/06/04/3916989_poslanici_za_sofiia_praid_2019_praznuvaite_mirno_i_s/", "text": "Тази година отбелязваме петдесетата годишнина от бунтовете в Стоунол, които са повратна точка за международното движение за правата на ЛГБТИ хората. През 2019 г. се отбелязват и 51 години от декриминализирането на хомосексуалността в България и 16 години от включването на сексуалната ориентация като защитен признак в Закона за защита от дискриминация. По този повод ние изразяваме нашата подкрепа на всички участници в 12-ото ежегодно шествие на София прайд, което ще се проведе на 8 юни 2019 г. под мотото \"Не давай власт на омразата, дай власт на любовта\". ЛГБТИ шествията по цял свят се наричат прайд паради (паради на гордостта), за да заявят, че ЛГБТИ хората не се срамуват и не трябва да се срамуват от това, което са. Еволюцията му от малко събитие на общността до събитие, което привлича над 3 000 участници всяка година показва страстта и отдадеността на София прайд. Той включва и филмов фестивал, изложби, представления, тематични политически и социални дискусии и поредица от спортни събития за хората от ЛГБТИ общността и техните семейства и приятели. Въпреки този напредък ЛГБТИ общността по света продължава да се изправя пред хомофобска дискриминация, заплахи и нападения. Изразяваме сериозната си загриженост към всякакви действия, насочени против ЛГБТИ хората поради тяхната сексуална ориентация и/или джендър идентичност, където и да се случват те, и напълно подкрепяме намеренията зад Хартата на Европейския съюз за основните права и Общата декларация за правата на човека, които защитават и насърчават равенството на ЛГБТИ хората като важен аспект от толерантното и уважаващо човека демократично общество. С подписването на настоящото изявление ние окуражаваме всеки да се възползва от тази възможност да подкрепи и защити ценностите на толерантността и правата на човека и да се присъедини към София прайд шествието, за да посрещнем ЛГБТИ хората без предразсъдъци и дискриминация като равни граждани и да насърчим ЛГБТИ равенството. Очакваме прайда и пожелаваме на всички да празнуват мирно и изпълнени с гордост! Н. Пр. г- жа  , шарже д’афер на Австралия Н. Пр. г-жа  , посланик на Австрия Н. Пр. г-н  , посланик на Белгия Н. Пр. г-жа  , посланик на Бразилия Н. Пр. г-н  , посланик на Канада Н. Пр. г-жа  , посланик на Република Хърватия Н. Пр. г-н  , посланик на Германия Н. Пр. г-н  , посланик на Кралство Дания Н. Пр. г-жа  , посланик на Република Финландия Н. Пр. г-н  , посланик на Френската република Н. Пр. г-н  , посланик на Исландия Н. Пр. г-н  , посланик на Ирландия Н. Пр. г-жа  , посланик на Държавата Израел Н. Пр. г-жа  , посланик на Кралство Нидерландия Н. Пр. г-жа  , посланик на Кралство Норвегия Н. Пр. г-н  , посланик на Великото Херцогство Люксембург Н. Пр. г-н  , посланик на Нова Зеландия Н. Пр. г-н  , посланик на Република Словения Н. Пр. г-н  , шарже д’афер на Южна Африка Н. Пр. г-н  , посланик на Кралство Испания Н. Пр. г-жа  , посланик на Кралство Швеция Н. Пр. г-жа  , посланик на Обединеното кралство Н. Пр. г-н  , посланик на Съединените американски щати Г-жа  , представителство на Детски фонд на ООН (УНИЦЕФ) Г-н  , представителство на Върховния комисариат на ООН за бежанците (ВКБООН) Г-н  , Фондация за свободата \"Фридрих Науман\"", "date": "2019.06.04", "title": "Посланици за София прайд 2019: Празнувайте мирно и с гордост"}
{"url": "https://www.dnevnik.bg/bulgaria/2019/06/04/3917006_prezidentut_sezira_konstitucionniia_sud_zaradi_zakona/", "text": "Президентът Румен Радев сезира днес Конституционния съд с искане да бъдат обявени за противоконституционни и за несъответстващи на международни договори отделни разпоредби от Закона за изменение и допълнение на Закона за държавната собственост. Промените в закона са обнародвани днес в Държавен вестник, бр.44. Сезирайки съда, президентът отстоява своята позиция, изразена с  наложеното вето  върху законовите разпоредби, съобщиха от администрацията на държавния глава. Депутатите одобриха промените в началото на май с два проекта - един на ГЕРБ и един общ с \"Обединени патриоти\". Повече за одобрените текстове четете  тук . На 27 май държавният глава наложи вето, тъй като смята, че не е постигнат баланс между обществения интерес и защитеното от конституцията право на собственост, и вместо ефекта на ускоряване се създава риск от забавяне на важни инфраструктурни обекти. Още тогава президентът възрази срещу неравнопоставеността между дребните и едрите собственици на земеделски земи и горски територии, които ще се обезщетяват по различен начин. Тази промяна според Радев създава сериозен риск, вместо да се ускори процесът на изграждане на значими национални обекти, той да бъде забавен.", "date": "2019.06.04", "title": "Президентът сезира Конституционния съд заради Закона за държавната собственост"}
{"url": "https://www.dnevnik.bg/politika/2019/06/04/3917000_partiite_shte_vrushtat_nadvzetite_subsidii_no_samo_za/", "text": "Парламентарната комисия по правни въпроси единодушно подкрепи днес предложения от Министерския съвет законопроект, според който получаващите по право държавна субсидия партии ще трябва да върнат \"надвзетите\" пари за три години назад, чийто общ размер се очаква да бъде 14.5 млн. лв. За гласуваха 15 народни представители от всички партии. Преизчисляване на субсидиите ще има за периода от 26 май 2016 г. до 30 април т.г. и се прави, след като \"Шоуто на Слави\" представи информация от Министерството на финансите, според която  през 2018 г. политическите формации са получавали не по 11 лева, а по 13.23 лева на получен на изборите глас . Тълкованието на Слави Трифонов е, че сумите за субсидията се формират на база на всички действителни гласове на парламентарните избори, а не само на тези за съответната партия или коалиция, които имат право на такава. Финансовият министър Владислав Горанов  оправда това със законови несъвършенства , а БСП заяви, че ще иска оставката му. Днес прокуратурата обяви, че ще разследва престъпление при определяне на партийните субсидии. От думите на зам.-министъра на финансите Росица Велкова по време на заседанието на правната комисия обаче се разбра, че методиката за изчисляването на партийните субсидии винаги е била една и съща - първо се определя обща сума, която се залага в централния бюджет, като изчислението е чрез умножаване на действителните гласове на изборите по съответната сума за глас (бел. авт. - в случая 11 лева); а след това тази сума се разпределя пропорционално на партиите, които имат право на субсидия. Законът за политическите партии е от 2005 г. Правосъдният министър Данаил Кирилов обясни днес, че срокът на връщане на \"надвзетите\" пари е от 26 май 2016 г. досега, тъй като давността е три години. Така на практика \"надвзети\" суми за по-ранен период няма да бъдат върнати. Дали има такива и колко са те - не е известно. Според зам.-председателя на парламентарната група на \"БСП за България\" Крум Зарков не става въпрос за неяснота в закона, а за погрешна методика за изчисляването на партийните субсидии, заради което Владислав Горанов трябва да подаде оставка. Данаил Кирилов разказа, че на среща в Министерския съвет премиерът Бойко Борисов е изразил мнение, че Горанов не трябва да подава оставка. Ако законопроектът бъде приет в пленарната зала, на партиите и коалициите, които и в момента получават субсидии, ще им бъдат удържани пари. Останалите ще трябва да върнат \"надвзетите суми\", ако няма изтичане по давност.", "date": "2019.06.04", "title": "Партиите ще връщат \"надвзетите\" субсидии, но само за три години назад"}
{"url": "https://www.dnevnik.bg/evropa/2019/06/04/3917013_partiiata_na_orban_iska_da_ostane_v_enp_no_ne/", "text": "Дясната партия на унгарския премиер Виктор Орбан \"Фидес\" заяви, че иска да остане в редиците на консервативната Европейска народна партия (ЕНП). С това тя прави обратен завой след евроизборите миналия месец, съобщи ДПА, цитирана от БТА. \"Смятам, че така е най-добре за нас. За ЕНП също е най-добре да ни задържи\", заяви началникът на кабинета на премиера Гергей Гуяш в интервю за германския в. \"Велт\", публикувано днес. ЕНП  замрази членството на \"Фидес\"  за неопределено време заради кампанията в Унгария преди евроизборите срещу консервативния председател на Европейската комисия Жан-Клод Юнкер. Миналия месец Орбан каза, че \"Фидес\" ще напусне ЕНП по собствено желание, ако ЕНП реши да състави центристки блок със социалдемократите, Зелените и либералите в Европейския парламент. По думите му тогава \"Фидес\"  би трябвало да влезе в съюз  с крайната десница в европарламента. Гуяш използва по-умерен тон в публикуваното днес интервю: \"Има въпроси, по които можем да сътрудничим със социалдемократите, Зелените и либералите.\" Изненадващата промяна последва по-слабото от очакваното представяне на десните популисти на евроизборите на 23-26 май. Въпреки това Гуяш и \"Фидес\" продължават да се против номинацията от ЕНП на германския консервативен депутат Манфред Вебер за председател на еврокомисията. Вебер, който бе председател на ЕНП в последния Европейски парламент, влезе в сблъсък с \"Фидес\" и подкрепи замразяването на членството на партията през март, припомня ДПА. Според Гуяш ЕНП трябва да номинира друг лидер от консервативния лагер за бъдещ ръководител на еврокомисията - един от най-висшите постове в ЕС. По-рано той каза, че \"Фидес\"  не вижда голям шанс  да работи с крайнодясната група на италианския вицепремиер Матео Салвини в Европейския парламент. В друг жест, изглежда, целящ да успокои традиционните й европейски съюзници,  \"Фидес\" обяви  прекъсване за неопределено време на новата система от административни съдилища, отстъпвайки от реформата, която събуди опасения за независимостта на съдебната система.", "date": "2019.06.04", "title": "Партията на Орбан иска да остане в ЕНП, но не подкрепя Вебер за наследник на Юнкер"}
{"url": "https://www.dnevnik.bg/bulgaria/2019/06/04/3917022_cena_nad_2_mlrd_leva_za_iztrebitelite_f-16_i_nerazumna/", "text": "Парламентът е гласувал финансова рамка за покупката на нови самолети от 1.8 млрд. лв. В рамките на разумното и изгодното е отклонение до 2 млрд. лв., каза днес военният министър Красимир Каракачанов, цитиран от Би Ти Ви. Изказването му беше по повод  съобщение от снощи , че американският Конгрес е одобрил финансовата рамка от 1.6 млрд. долара. По днешния курс на долара това е 2.9 млрд. лв. Сумата е за осем многоцелеви изтребителя F-16C/D Block 70/72, оборудвани с пълен комплект въоръжение за поразяване на въздушни и наземни цели, всички допълнителни системи на самолета, както и бъдещите модернизации и нововъведени оръжейни системи. Каракачанов уточни, че посочената от Конгреса сума е таван и ще се преговаря за намаляването ѝ. Той даде пример със Словакия, за която Конгресът е гласувал за 2.8 милиарда, а сделката е финализирана при 1.8 млрд. Тече двуседмичен срок, в който американското правителство ще предостави на българската страна проект на договор (LOA), в който очакваната цена за придобиване на осемте самолета с пакет от необходимите бойни способности ще бъде в рамките на 1.2 млрд. долара. (2.09 млрд. долара). \"След изтичане на двуседмичния срок и получаване на проекта на договор преговорният процес ще продължи\", се казва още в съобщението, разпространено тази нощ от Агенцията за сътрудничество в отбраната и сигурността на САЩ. През април премиерът Бойко Борисов заяви, че България иска \"най-ниска цена\" и че всичко е въпрос на преговори. Решението на Конгреса е само етап от договарянето на сделката. До две седмици правителството във Вашингтон ще предостави на българската страна проект на договор, припомня БНР.  В съобщение Министерството на отбраната отбелязва факта, че Конгресът на САЩ е взел в кратки срокове решението за самолетите. От самолетната компания \"Локхийд Мартин\" уточняват, че \"Преговорите за сключване на договор между правителствата на България и САЩ продължават, а в нотификацията на Конгреса е дадена максималната обща цена. Така се предоставя възможност за допълнително разширяване на програмата, без да се изисква повторно одобрение от американския Конгрес. Тази цена обаче не е показателна за крайната стойност на договора\", пише още в съобщението. Междувременно  в писмо на посолството на САЩ  се посочва, че американското законодателство изисква изпълнителната власт да уведоми Конгреса за потенциална продажба на въоръжениe на съюзници в НАТО, стойността на коeто надхвърля 50 милиона долара. Планираната от България придобивка на осем изтребителя F-16 попада в тази категория. Уточнява се, че вчерашната нотификация до Конгреса е рутинна процедура и не се очаква възражение от негова страна. От посолството също потвърждават, че цената, цитирана във формалната нотификация до Конгреса, не е окончателната цена на програмата.", "date": "2019.06.04", "title": "Цена над 2 млрд. лева за изтребителите F-16 е неразумна, смята военният министър"}
{"url": "https://www.dnevnik.bg/sviat/2019/06/04/3917134_sasht_zapochvat_razsledvaniia_za_monopola_na_4-te/", "text": "Големите технологични компании ще бъдат поставени под засилено наблюдение от властите, след като комисия в конгреса и две федерални институции са решили да започнат разследвания на пазарната им мощ. Федералната комисия по търговията и правосъдното министерство ще проверяват дали \"Амазон\" (Amazon), \"Епъл\" (Apple), \"Фейсбук\" (Facebook) и \"Гугъл\" (Google) се възползват неправомерно от монополите си – това твърдят двама източници на \"Ройтерс\", според които това ще бъде безпрецедентно разследване на най-големите компании в света. Те са си разпределили надзора над 4-те компании, твърдят различни американски медии, цитирани от агенция \"Ройтерс\". \"Амазон\" и \"Фейсбук\" са в ръцете на комисията, а \"Епъл\" и \"Гугъл\" - при министерството. Следващата стъпка на двете федерални институции е да решат дали искат да започнат формални разследвания. Предишно такова – на комисията срещу \"Гугъл\" - отне повече от две години. Водещи конгресмени и от двете основни партии приветстваха възможността за разследвания на големите технологични компании, отбелязва агенцията. Правосъдната комисия в долната камара на конгреса обяви официално свое собствено разследване на конкуренцията в цифровия пазар. \"Има все повече доказателства, че няколко \"пазители на портите\" контролират ключови артерии на онлайн търговията, съдържанието и комуникациите\", посочи председателят на комисията Джери Надлър в свое изявление. Това разследване ще се стреми да документира проблемите на конкуренцията в цифровия пазар; да провери дали доминиращите фирми имат антиконкурентни практики и да оцени дали съществуващите закони и политики са адекватни за справяне с тези проблеми. Кой в какво е подозиран Четирите технологични компании си навлякоха сериозни критики от властите по света, но все още не е известно върху какво ще се съсредоточат американските институции. \"Амазон\"  има преимущество  пред другите търговци в собствената си платформа – те трябва да си плащат за реклама, за да се конкурират с компанията. \"Епъл\" е разследвана от ЕС заради  жалба на \"Спотифай\" , че лишава потребителите от избор в магазина си за приложения. \"Фейсбук\" също вече е разследвана заради скандала с  \"Кеймбридж аналитика\" . Компанията е отделила  5 млрд. долара в подготовка  за евентуалната глоба. Основните критики срещу \"Гугъл\" са заради търсачката ѝ, която е обвинявана, че води потребителите към собствените ѝ сайтове, вместо към тези на конкуренти. Еврокомисията я глоби с  1.5 млрд. евро през март  заради подобни незаконни практики.", "date": "2019.06.04", "title": "САЩ започват разследвания за монопола на четирите интернет гиганта"}
{"url": "https://www.dnevnik.bg/evropa/2019/06/04/3916823_razedinena_polsha_otbeliazva_30-ata_godishnina_ot/", "text": "Тридесет години след парламентарните избори, които ускориха падането на комунизма в Източна Европа, поляците отбелязват тържествено тази годишнина, но в климат на дълбоки идеологически и политически разделения. Докато кметовете на 12-те най-големи градове и редица бивши антикомунистически активисти, сред които легендарното лице на полската промяна Лех Валенса и председателят на Европейския съвет Доналд Туск, си определиха среща в пристанищния град Гданск, \"където започна всичко\", управляващите консерватори отбелязват датата по по-официален начин - със сесия на Сената във Варшава. \"Полудемократични\" На 4 юни 1989 г. след преговори, наречени кръгла маса, между режима на генерал Войчех Ярузелски и опозицията, водена от Лех Валенса, лидерът на \"Солидарност\" - първият свободен профсъюз в комунистическия свят, поляците гласуваха на \"полудемократични\" парламентарни избори, завършили с пълно отричане на комунистическата власт и система. В края на тези първи по рода си консултации от установяването на режима, контролиран от Москва в края на Втората световна война, опозицията зае 35 процента от местата в долната камара, за които можеше да претендира съгласно договорения избирателен закон, а властта си запази мнозинството от 65 на сто. Същевременно кандидатите, подкрепени от \"Солидарност\", получиха 99 процента от местата в Сената, където изборите бяха напълно свободни. Два месеца по-късно интелектуалецът католик Тадеуш Мазовецки стана първият некомунистически министър-председател в Източна Европа. Берлинската стена падна през ноември. Десет години след това Полша се присъедини към НАТО. Пет години по-късно влезе в Европейския съюз. \"Това бяха изключително важни избори. Те разтърсиха комунистически режим, който изглеждаше непоклатим\", каза за АФП Станислав Мочек, президент на университета \"Колегиум сивитас\" във Варшава. \"Това беше много успешно - разрушаването на системата предизвика лавина през следващите месеци и години\" в Централна и Източна Европа, където комунистическите режими паднаха един след друг, за да се стигне до разпадането на Съветския съюз. Заговор на елитите По тези факти няма спор, но продължават споровете кои са били двигателите на тези промени. Консервативни националисти стигат дотам да говорят за \"заговор на комунистическите елити\" с демократичната опозиция през 1989 г. Продължава и ожесточен дебат за последвалия ход на събитията, за избора на възприетия път, по който да се премине от централизирана комунистическа икономика към демокрация и свободен пазар, път, който никой не беше минавал дотогава никъде по света. \"Днес имаме два лагера, които отбелязват тази годишнина, всеки за себе си. От едната страна е Полша, която иска либерална демократична система, а от другата са тези, които желаят тя да е малко по-авторитарна, каквато е днес. И това е тъжно\", казва Мочек. Според допитване, публикувано вчера, изборите през юни 1989 г. се смятат за успех от 90 процента от привържениците на либералната опозиция и само от 40 на сто от тези, които подкрепят управляващата консервативна партия. Същият дял от последните ги смята за неуспех, а останалите 20 на сто не изразяват мнение, сочи проучването на института \"Ипсос\", извършено от 21 до 23 май сред 1000 пълнолетни граждани и публикувано от информационния сайт OKO.press. /БТА", "date": "2019.06.04", "title": "Разединена Полша отбелязва 30-ата годишнина от изборите, разтърсили комунизма"}
{"url": "https://www.dnevnik.bg/sport/2019/06/04/3917107_federer_i_nadal_oformiha_mechtan_polufinal_na_rolan/", "text": "Двамата най-успешни играчи в историята на турнирите от Големия шлем Роджър Федерер и Рафаел Надал ще се срещнат за пореден път, след като си уредиха двубой в полуфиналите на \"Ролан Гарос\". Двамата големи съперници преодоляха съперниците си в четвъртфиналите Стан Вавринка и Кей Нишикори. Маестрото мина през четири сета, а Надал записа чиста победа. Осем години след последната им среща в Париж, те ще играят за 39-и път, като балансът е 23:15 в полза на Надал. В турнирите от Големия шлем Надал води с девет на три победи. Класирането сред четиримата най-добри е голямо постижение за Федерер, който не беше играл на \"Ролан Гарос\" от 2015 г. Полуфиналът е осми за него в Париж в 18-ото му участие. Двете срещи бяха прекратени около 17.30 часа местно време заради наближаващи гръмотевични бури над Париж. Вавринка и Федерер бяха съгласни с прекъсване на мача си, но не и Надал, който беше близо до успеха, водейки с 4:2 в третия сет.   Двамата швейцарци, които са олимпийски шампиони на двойки от Пекин 2008, се изправиха един срещу друг за 26-и път и за осми в мачове от Шлема. По-опитният от двамата вче 23-а победа. По пътя си към титлата в Париж през 2015 г. Вавринка беше победил именно Федерер, отново на същия корт. Със 7:6 (4), 4:6, 7:6 (5), 6:4 Маестрото продължи напред. \"Стан направи голям турнир и го поздравявам. Мина през пет сета и за него сега беше много трудно. Беше трудно, защото той е непробиваем от дъното на корта, но не изоставих моята тактика. Радвам се, че срещна моя старт съперник Рафа\", каза Федерер след двубоя. Срещата продължи 3.35 часа, а 37-годишният ветеран реализира 53 уинъра. Първият сет беше много оспорван, като Вавринка влезе трудно в мача и имаше колебания при всичките си сервис геймове. Федерер от своя страна взимаше по-лесно подаванията си, но така и не успя да пречупи Вавринка и да стигне до пробив. Маестрото стигна общо до четири точки за пробив, но въпреки това сетът влезе в тайбрек. В него Федерер беше по-устойчив и със 7:4 успя да вземе първата част. Загубеният първи сет накара Вавринка да промени играта си и той веднага направи нужните корекции, които му донесоха предимство. Шампионът от 2015 г. реализира ключов пробив в третия гейм, след което го затвърди и до края на сета не изпусна инициативата. Той се нужадеше от 46 минути, за да изравни резултата в сетовете. Третата част продължи общо 68 минути и мина през много инфарктни моменти. Вавринка проби в седмия гейм, за да поведе с 4:3, но веднага след това Федерер отговори, спечелвайки подаването на своя съперник. Голямото надлъгване продължи с два сетбола за Маестрото, но той не се възползва от тях и Вавринка изравни за 5:5. Стигна се и до нов тайбрек, в който носителят на 20 титли от Шлема бързо поведе с 5:1 и въпреки краткото завръщане на Вавринка, изненада нямаше - 7:5. Четвъртият сет беше много оспорван, но както и в откриващия Вавринка имаше големи проблеми в своите подавания. Той спаси две точки за пробив още в третия гейм. При 4:4 дойде паузата заради бурята, а след нея Федерер веднага успя да пробие. Маестрото се възползва и след един продължителен гейм затвори срещата с 6:4. Кралят на клея стигна 31-и полуфинал в Шлема Надал се справи далеч по-лесно с Кей Нишикори - 6:1, 6:1, 6:3. Той се класира за своя 12-и полуфинал в Париж, а през 2019 г. загуби само един сет срещу Давид Гофен в третия кръг. Надал е в серия от 15 поредни победи във френската столица, а балансът му на \"Ролан Гарос\" вече е 91 победи и само две поражения. Испанецът, който преследва 12-а Купа на мускетарите в Париж се нуждаеше само от час и 51 минути, за да пречупи японеца. Той постигна 11-а победа в 13 срещи с Нишикори, като дотук и двете му поражения са на твърди кортове.   \"Публиката ми помогна много, тя ме подкрепяше постоянно. Да съм на 12-и полуфинал е нещо, което не може да се опише, защото никога не съм си помислял, че ще стане\", каза 11-кратният шампион след срещата. Надал се класира за своя 31-и полуфинал в турнири от Големия шлем, с което се изравнява с Джими Конърс. В историята само двама тенисисти имат повече - Федерер (44) и Новак Джокович (34). Кралят на клея показа високо ниво на концентрация в по-голяма част от срещата и грешките му бяха сведени до минимум. Той завърши с 29 уинъра и 22 непредизвикани грешки. Още в първия сет той реализира два пробива и даде само гейм на японеца. Нишикори успя да се събере и във втората част оказа по-сериозен отпор, който до голяма степен се дължеше и на по-лошата игра на Надал. Двамата съперници направиха общо пет пробива, като Надал взе две от поадаванията си, а Нишикори нито едно. Втори пореден сет с 6:1 окончателно уби интригата в двубоя и японецът се предаде. Той искаше намеса от физиотерапевт между частите, а в третия сет два пъти беше направен и медицински таймаут. При 4:2 за Надал дойде паузата заради бурята. След нея испанецът даде само гейм на Нишикори и затвори мача.", "date": "2019.06.04", "title": "Федерер и Надал оформиха мечтан полуфинал на \"Ролан Гарос\""}
{"url": "https://www.dnevnik.bg/bulgaria/2019/06/04/3917147_borisov_obiavi_che_danucite_niama_da_se_promeniat/", "text": "Премиерът Бойко Борисов обяви, че правителството няма да променя данъците. Това стана по време на годишния бал на Конфедерация на работодателите и индустриалците в България (КРИБ). Темата за намаляването на данъците започна да се обсъжда миналата седмица, когато при третото си появяване в парламента за две години депутатът на ДПС Делян  Пеевски заяви, че партията обмисля да внесе проект за свалянето на ДДС на хляба , лекарствата, книгите, както и да се помисли за безплатни детски градини. След това колегата му от движението Йордан Цонев уточни, че именно реализирането на тази програма била и причината  Пеевски да вземе участие в две поредни заседания  на Народното събрание. \"Дори либерална партия като ДПС говори за безплатни неща. Безплатни неща няма. Безплатното за едни води до по-високи данъци. Къде ще излезе сметката? Ние ги държим тези данъци и ще ги държим до края. Данъците няма да ги пипаме\", каза Борисов по време на речта си. По-рано през деня в интервю за БНТ председателят на парламентарната група на ГЕРБ Даниела  Дариткова обяви, че предложението на Пеевски ще бъде разгледано от управляващите,  но не уточни дали това ще доведе до нови данъчни ставки. Покрай предложението за безплатни детски градини Борисов коментира, че с финансовия министър Владислав Горанов обмислят как да построят колко са нужни ясли и детски градини. Премиерът допълни, че държавата е готова да отдели и 1 млрд., ако се налага, но не уточни в каква валута. На идеята на Пеевски за намаляване на ДДС върху хляба Борисов отговори: \"А защо не е и на млякото, и на месото? Но тогава данъка ще стане 20% на другите стоки. А ако и те поискат намаление\". Според Борисов България е в Шенген, но \"чисто егоистично не искат да влезем официално\". \"България се справя изключително добре с миграцията и това е изцяло моя заслуга. Забравихме какво е да има хиляди мигранти по улиците. Това не е даденост\", каза още премиерът.", "date": "2019.06.04", "title": "Данъците няма да се пипат, обеща Борисов"}
{"url": "https://www.dnevnik.bg/photos/2019/06/04/3915661_fotogaleriia_svetovnite_snimki_na_denia_-_4_juni_2019_g/", "text": "На покрива на Cinerama Dome в Лос Анджелис, Калифорния, беше поставена инсталация, рекламираща филма \"Годзила: Кралят на чудовищата\".", "date": "2019.06.04", "title": "Фотогалерия: Световните снимки на деня - 4 юни 2019 г."}
{"url": "https://www.dnevnik.bg/razvlechenie/2019/06/04/3917150_razsledvaneto_za_iznasilvane_sreshtu_jerar_depardiio_e/", "text": "Разследването за сексуален тормоз и изнасилване срещу Жерар Депардийо бе прекратено, оповести парижки съд, съобщава БТА. Разследването започна във връзка с предявени срещу него обвинения от млада актриса. Жалбата срещу Депардийо бе подадена в края на август миналата година в прокуратурата в Екс ан Прованс, Южна Франция, от 22-годишна актриса, която твърди, че е станала жертва на сексуални посегателства от страна на актьора и е била изнасилена от него в парижкия му апартамент на 7 и 13 август същата година. Адвокатът на актьора Ерве Темим нееднократно заяви, че клиентът му категорично отхвърля подобни обвинения. Адвокатът осъди също разпространението на информация за делото от медиите, защото това уронвало репутацията на Депардийо. Темим не изключи възможността Депардийо да заведе дело за клевета срещу актрисата.", "date": "2019.06.04", "title": "Разследването за изнасилване срещу Жерар Депардийо е прекратено"}
{"url": "https://www.dnevnik.bg/sviat/2019/06/04/3917153_okolo_100_hil_dushi_izliazoha_na_protest_s_iskane_za/", "text": "Близо 100 хил. души излязоха днес на демонстрация в Прага с искане за оставката на чешкия премиер Андрей Бабиш, съобщава БТА. Това е най-голямата демонстрация в Прага от десетилетия, твърдят журналисти, намиращи се на мястото на събитието. Бабиш е подозиран в измама с европейски субсидии и конфликт на интереси, става ясно от проект за доклад на Европейската комисия. \"Андрей Бабиш всяка седмица ни дава по още една причина да излезем на демонстрация. Дойде ни до гуша\", заяви заместник-председателят на неправителствената организация \"Милион моменти за демокрация\" Бенямин Рол пред близо 120 000 демонстранти, според организаторите. \"Не е нормално човек, който се намира в подобен конфликт на интереси и чиито лични проблеми вредят на цялата страна, да продължава да е министър-председател\", каза пред събралото се множество председателят на неправителствената организация Микулаш Минар. От края на април в Чехия редовно има протести срещу Бабиш и министърката на правосъдието Марие Бенешова, която според демонстрантите цели да възпрепятства съдебния процес срещу премиера. Според проекта за доклад на Европейската комисия, цитати от който се появиха в чешки медии, Бабиш продължава да получава дивиденти от компанията Агроферт, основана от него и от чието управление той официално се оттегли през 2017 г. От документа става ясно, че Брюксел иска от Чехия възстановяването на 17.4 милиона евро. Окончателният вариант на доклада ще бъде изготвен през идните месеци, като се отчете и позицията на Прага. 64-годишният Бабиш настоятелно отрича да е в конфликт на интереси. \"Този доклад е атака срещу Чехия. Европейските чиновници ненавиждат чешките закони\", каза днес Бабиш в реч пред чешкия парламент.", "date": "2019.06.04", "title": "Около 100 хил. души излязоха на протест с искане за оставка на чешкия премиер Андрей Бабиш"}
