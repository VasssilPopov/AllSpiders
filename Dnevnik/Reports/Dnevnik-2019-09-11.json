{"url": "https://www.dnevnik.bg/bulgaria/2019/09/11/3962051_sud_razporedi_sprenite_moshtnosti_na_teca_na_kovachki/", "text": "Административният съд в Перник постанови след закрито заседание, че трябва да бъдат пуснати спрените мощности на \"Топлофикация – Перник\" АД, се вижда от определение на институцията, качено на сайта й. По-късно екоминистерството обяви в съобщение до медиите, че с цел възстановяване на топлоподаването за жителите на Перник Регионалната инспекция по околната среда и водите (РИОСВ) - Перник днес е издала заповед, с която отменя предишната си за спиране на дейността на парогенератори 4 и 5 на \"Топлофикация Перник\". В четвъртък сутринта експерти на РИОСВ в присъствието на кмета на града Вяра Церовска ще премахнат поставените пломби към генераторите на теца, за да може да бъде възстановено подаването на гориво.  Произнасянето е след жалба на Любомир Спасов , изпълнителен директор на теца срещу заповед на Регионална инспекция по околната среда и водите – Перник от 4 септември, с която бе разпоредено  част от мощностите на теца да бъдат спрени . Причина за това стана проверка,  разпоредена от прокуратурата  след протест на граждани, при която бе открита биомаса, за която тецът няма разрешение да изгаря. До проверката пък се стигна след  протест на граждани , по чиито сигнали дотогава няколко институции не бяха открили източника на задушливия дим, който се носи над града всяка вечер, когато се стъмни. От теца, свързан с бизнесмена Христо Ковачки, тогава отрекоха да изгарят биомаса, но заповедта бе изпълнена. В резултат топлофикацията спря топлата вода на жителите на Перник. В решението си съдът се позовава на текст от Административнопроцесуалния кодекс, който му дава право да спре предварителното изпълнение на заповедта на друг орган до окончателното произнасяне по случая. В седемдневен срок от връчването на определението екоинспекцията в Перник може да обжалва определението на съда.", "date": "2019.09.11", "title": "Съд разпореди спрените мощности на теца на Ковачки в Перник отново да бъдат пуснати"}
{"url": "https://www.dnevnik.bg/sport/2019/09/11/3962033_kak_planovete_za_reformi_v_evroturnirite_zacikliha/", "text": "В очакване на големи реформи тази седмица трябваше бъде решаваща за европейския футбол. Двудневната среща в Женева обаче завърши в задънена улица и с неясни изявления, като предложенията за промени в евротурнирите бяха отложени за обсъждане с още 18 месеца. Случи се това, което от Асоциацията на европейските клубове (ECA) не очакваха. Те се надяваха да приключат преговорите за реформите, които трябваше да бъдат уточнени и предадени към УЕФА, като предварителният план на организацията беше те да влязат в сила от 2024 г. Засега план \"А\" се отлага. Необходим е план \"Б\", но нито УЕФА, нито ECA, нито националните първенства имат решение на проблема. Какъв е проблемът  От ЕСА в лицето на председателят й Андрея Аниели искат по-голяма конкуренция в евротурнирите. Първоначалното предложение беше за три надпревари, всяка от които да има четири групи по осем клуба. Това гарантира минимум по 14 мача за отбор, като правилата позволяват изпадане или изкачване в по-горна дивизия. В момента календарът в европейския футбол е препълнен с двубои, като никога не е било ясно къде ще се вместят допълнителните срещи, чийто минимален брой е с осем повече от сегашния вариант в Шампионската лига и Лига Европа. Идеята на промените е да се генерират повече телевизионни приходи и да се разшири конкуренцията между клубовете. Недоволството на отборите във Висшата лиги и други тимове обаче доведе до това, че намирането на обща позиция, която да позволи съставянето на план, очевидно е практически невъзможно. Големи клубове, големи искания Вината за сегашната безизходица може да се припише на клубовете от петте големи първенства. Усещането е, че отборите от Англия, Испания, Германия, Италия и Франция е, са по-загрижени за вътрешните си телевизионни пазари, вместо към подобрение на цялостното състояние на националните лиги в Европа. А дупката между богатите и бедните клубове продължава да расте. Вероятната посока, към която да се върви, са за постепенни и по-малко промени, които да влизат в сила за по-дълъг период от време. \"Няма как над 80% от клубовете да са доволни. Трябва да запомните, че ECA е там, за да защити популяризирането на футбола във всички европейски страни, а не само за някои, които надигнаха глас в последните месеци\", каза Аниели.", "date": "2019.09.11", "title": "Как плановете за реформи в евротурнирите зациклиха"}
{"url": "https://www.dnevnik.bg/bulgaria/2019/09/11/3962063_specprokuraturata_predade_na_sud_siriici_i_bulgarka_za/", "text": "Специализираната прокуратура внесе в съда обвинителен акт срещу петима сирийци и българка за участие в организирана престъпна група за финансиране на терористични организации, които действали в Сирия. Участниците бяха задържани на 18 януари 2019 г., а според събраните доказателства групата е действала от началото на 2016 г. Тя извършвала небанкови парични преводи по арабската система хавала и трансферирала финансови активи на терористичната групировка \"Ислямска държава\" от контролирани от нея сирийски територии към Турция, България и други държави от Европейския съюз (Германия, Великобритания, Швеция), съобщиха от прокуратурата. Част от трансферираните от арабски държави пари били предоставяни на членове на терористични групи, пребиваващи на територията на Европа. Както получаването, така и предаването на средства, ставало срещу представяне на изписан на лист цифров код. Един от основните участници в групата – сирийският гражданин М.А., е бил касиерът на хавала на територията на България. За прикритие на незаконното трансфериране на големи парични суми той ползвал две фирми, регистрирани у нас на негово име. Родственици, включително и негови братя и братовчеди, по това време били главните \"хавалдари\" в Турция, Великобритания и други европийски държави. За паричните трансфери групата удържала като комисиона значителен процент от средствата и за кратко придобила ресурс, който инвестирала в друг вид дейност. Участниците купували високопроходими джипове и пикапи в Германия, България и Румъния, прекарвала ги през българо-турската и турско–сирийската граница и ги предоставяла на територията на Турция и Сирия на членове на терористичните организации Фронт Нусра, известна като Хаят Тахрир Ал Шам, на сирийския клон на кюрдската ПКК, както и на други въоръжени опозиционни групи. От прокуратурата обявиха, че доказателствата по делото сочат, че участниците купили, прекарали през територията на България и Турция и предали на терористични организации в Сирия автомобили на стойност 9 423 518.51 щатски долара, или 16 459 023, 19 лв. След придобиването на колите те били регистрирани в КАТ-София на името на български граждани, които веднага след регистрацията издавали пълномощни на предварително подбрани от групата шофьори за откарването им в Турция – най-често в градове до турско-сирийската граница. Там автомобилите били предавани на чужденци, предимно сирийци, които ги прекарвали във вътрешността на Сирия и ги доставяли на крайните купувачи, членове на терористични организации. Те от своя страна плащали колите на групата, отново по системата хавала. Част от въпросните автомобили били използвани за бомбени атентати. Участникът в групата - касиер на хавала в България поддържал преки контакти със свои контрагенти-хавалдари, които развивали аналогична престъпна дейност в Сирия, Турция, Швеция, Германия, Франция, Великобритания и Унгария, и имали изградени собствени престъпни групи на национално ниво. Всеки от участниците в \"българската\" група е изпълнявал конкретни функции, свързани с организирането на нелегалните парични трансфери от и за чужбина, получаването и плащането на пари по системата хавала, документното оформяне на сделките с автомобили, регистрацията им, доставката им в Турция и Сирия. Петима от обвиняемите по делото са в ареста с определени от съда мерки за неотклонение \"Задържане под стража\", един е с парична гаранция от 20 000 лева. Предстои Специализирания наказателен съд да определи дата за разпоредително заседание по делото, съобщиха от прокуратурата.", "date": "2019.09.11", "title": "Спецпрокуратурата предаде на съд сирийци и българка за финансиране на тероризъм"}
{"url": "https://www.dnevnik.bg/evropa/2019/09/11/3961894_germanskite_pensioneri_koito_reshavat_da_jiveiat_v/", "text": "                         Броят на германските пенсионери, решили да прекарат старините си извън родината, никога не е бил толкова висок, колкото сега: 240 000 души получават германски пенсии в чужбина. Сред любимите дестинации на пенсионерите са Австрия, Швейцария, Испания и Австралия. Все повече германци се ориентират обаче и към държавите от Югоизточна Европа (Унгария, Румъния, Хърватия, България и Гърция). Там броят на пенсионерите от Федералната република се е удвоил за последните десет години и е достигнал 10 000. Същевременно на островите Фиджи, Тонга и Самоа са се заселили по-малко от 50 германски пенсионери, научаваме от публикация на ДПА. Някои напускат родината си на старини по финансови причини - тези, които се отправят към България например, го правят най-вече заради по-ниските разходи за живот. Като Ана Холт, бивша собственичка на няколко фризьорски салона в Берлин. От десет години тя живее в село Малко Дряново недалеч от Пловдив. Там разполага с имот от 6000 кв.м, две къщи, лозя, овошки. В облагородяването на участъка тя и съпругът ѝ, който починал преди две години, са вложили 100 000 евро. \"Прекрасният пейзаж направо ме остави безмълвна\", разказва Ана Холт, спомняйки си мига, в който взели решението да се преместят. В България е най-евтино По данни на Федералната статистическа служба в България разходите за живот са най-ниски в европейски мащаб: там потребителите плащат едва около половината от средното за общността. Така например килограм ябълки струват 0.60 евро, а дамска подстрижка и изсушаване при фризьора излизат около 15 евро. Вносните стоки обаче често са по-скъпи, отколкото в Германия. 69-годишният германски пенсионер Вернер Кристес също се е насочил към България. Но преди да се премести окончателно, той иска да установи дали му харесва или не. И за тази цел е наел тристаен апартамент в Пловдив, където смята да остане една година. В момента той плаща за наем 300 евро месечно, а първите му впечатления са положителни. \"Хората тук са много открити\", констатира той. Вернер Кристес полага усилия да се справи с езика и с кирилицата. \"Когато се наложи, се разбираме с жестове - с ръце и крака. До момента винаги съм получавал това, което съм искал\", отбелязва той. Но защо е избрал България, след като години наред е работил като инженер в Швейцария, а след това е живял край приказното езеро Бодензее? Защото смята, че животът в Германия и в Швейцария е прекомерно регулиран. Скоро и съпругата му ще се присъедини към него, за да решат заедно дали да останат в България. Пенсията на Вернер Кристес не е голяма, но е напълно достатъчна за България. Той съветва онези, които се чудят дали да изберат България за старините си, да не бъдат твърде наивни. Казва, че трябва да се има предвид например това: че ако се заселиш по морето, през зимата редица от населените места са като измрели, съответно не са много подходящи за възрастни хора. Освен това при покупката на имот трябва да се внимава да не се попадне при нотариус измамник. \"Тук открих пътя към себе си\" Според Ана Холт България може да предложи на пенсионерите много добри условия при много добри цени. \"Тук отново намерих сили и спокойствие и успях отново да открия пътя към себе си\", споделя тя. Българските плодове и зеленчуци я поразяват със своя аромат, харесва ѝ домашното вино и ракията. Не се застоява в селото със 100 жители, така че не се оплаква от скука. И има вече и следващ проект - да създаде дом за съвместно съжителство на възрастни хора.", "date": "2019.09.11", "title": "Германските пенсионери, които решават да живеят в България"}
{"url": "https://www.dnevnik.bg/bulgaria/2019/09/11/3962052_bsp_podkrepi_manolova_za_kmet_na_sofiia_i_zagovori_za/", "text": "В отсъствието на Мая Манолова градската организация на БСП в София подкрепи  кандидатурата  й за столичен кмет, а лидерът на социалистите в града Калоян Паргов призова въпреки различията градската десница да я подкрепи на евентуален балотаж с кандидата на ГЕРБ Йорданка Фандъкова. В подкрепа на кандидатурата гласуваха 142 социалисти, а двама се въздържаха. По-рано всички други номинирани са си направили самоотвод. \"Убеден съм, че никой в тази зала няма съмнение, че единствената възможност, чрез която можем  да нанесем решаващ удар на ГЕРБ в София , е Мая Манолова. 30 години не успяхме да направим пробив в столицата. Манолова има потенциала да мобилизира избиратели, които досега не са ни подкрепяли\", обяви Калоян Паргов пред делегатите на конференцията на \"Позитано\" 20 днес. Пред журналисти определи шансовете на Манолова да стане кмет на София като значителни. Според него симпатизантите на  \"Демократична България\"  ще се окажат решаващи за балотажа в София. Той каза, че въпреки различията БСП и десницата имат еднакви виждания срещу корупцията, за управлението на трафика и за мерките срещу мръсния въздух. По думите му след изборите в общинския съвет заедно многат да направят мнозинство, което да е алтернатива на ГЕРБ. На конференцията лидерът на БСП Корнелия Нинова обаче даде да се разбере, че има условия за подкрепата за кандидатурата на Манолова - да приеме платформата на социалистите и да защитава мерки като почистването на столицата да се поеме от общинско дружество, да се пуска по-често зелен билет в градския транспорт, да има общински жилища за бедни семейства и др. Днес е решено, че столичните социалисти ще се срещнат с Манолова, за да обсъдят приетата от БСП платформа за управление на Столична община. Преди да стане омбудсман, Манолова бе депутат от БСП десет години.", "date": "2019.09.11", "title": "БСП подкрепи Манолова за кмет на София и заговори за обединение с десните срещу ГЕРБ"}
{"url": "https://www.dnevnik.bg/sviat/2019/09/11/3962064_cheshkiiat_prezident_shte_poiska_da_se_otmeni/", "text": "Чешкият президент Милош Земан зарадва домакините си на посещение в Белград с обещание да опита да убеди страната си да оттегли дипломатическото признаване на Косово, предават \"Болкан инсайт\" и \"Свободна Европа\". На пресконференция със сръбския си колега Александър Вучич той пое ангажимента и ако успее, Белград ще може да разтълкува случващото се като дипломатически триумф. Сърбия изтъква в последната година, че е убедила редица малки държави (като Суринам) да оттеглят решението за признаване на обявилата независимост през 2008 г. страна. Чехия е 41-вата страна, признала Косово. \"Не съм диктатор... но ще направя каквото мога, за да повдигна темата и да видя дали това (оттегляне на признанието) е възможност,\" каза Земан без други обяснения, съобщи  \"Болкан инсайт\" . Президентът смята да направи това на съвет, свързан с чешката конституция, който се очаква до месец. Негов говорител  потвърди  намерението му, като каза, че към чешкия кабинет ще бъде отправен въпрос дали оттеглянето на признанието е възможно. Възможно ли е това Чешкият външен министър Томас Петричек реагира бързо. В \"Туитър\" той написа, че кабинетът в Прага не е променил позицията си за Косово или която и да било друга страна от Западните Балкани. \"Продължаваме напълно да подкрепяме диалога между Сърбия и Косово и пътя им към ЕС.\" Ако все пак Земан успее, Чехия би се превърнала в шестата страна в Европейския съюз, която не признава Косово. Първите пет са Испания, Гърция, Кипър, Румъния и Словакия. Освен Суринам държавите, отказали се от признаването на Косово в последните 2 години, на практика са Суринам, Бурунди, Папуа Нова Гвинея, Лесото, Коморските острови, Доминика, Гренада, Соломоновите острови, Мадагаскар, Палау, Того и Централноафриканската република. По време на визитата Земан използва езика на Сърбия, за да опише Косово - например \"държава, ръководена от военнопрестъпници, не бива да бъде в общността на демократичните държави.\" Още вчера той каза пред медии на летището в Белград: \"Обичам Сърбия и сърбите. И не обичам Косово\". В замяна Вучич заяви днес: \"Земан е истински приятел на Сърбия. Рядкост е такива хора да идват в Сърбия - които наистина я обичат.\" Той добави, че Белград продължава да държи на влизане в ЕС, но са му скъпи и Русия, и Китай. Не за първи път Земан е спорна фигура в Чехия. Известен с евроскептицизма си и с топлите си връзки с Русия и Китай, той е заявявал и че интеграцията на мигранти мюсюлмани в Европа (хиляди такива от Косово работят в ЕС) не е възможна. Косово, където скоро  ще има избори  заради оставката на премиера  Рамуш Харадинай , заяви, че няма да участва в насрочена за утре среща в Прага, в която участват балкански страни и държави от Вишеградската група (Чехия, Словакия, Унгария и Полша). Сръбското издание на телевизия N1  отбелязва , че Земан вече е направил подобно изказване веднъж - миналата седмица е заявил почти същото в интервю за проруското издание с алтернативни новини \"Парламентни лист\"", "date": "2019.09.11", "title": "Чешкият президент ще поиска да се отмени признаването на Косово"}
{"url": "https://www.dnevnik.bg/sport/2019/09/11/3962025_jujna_koreia_poiska_mok_da_zabrani_flaga_na/", "text": "Южна Корея отправи искане към Международния олимпийски комитет (МОК) да забрани флага на Изгряващото слънце да бъде използван по време на игрите в Токио през 2020 г. През следващата година олимпийските игри ще бъдат в Япония. Страната домакин се готви да разреши този флаг да бъде внасян на съоръженията за Токио 2020. Министерството на културата, спорта и туризма на Южна Корея изпрати писмо до президента на МОК Томас Бах, с което изразява \"дълбоко разочарование и загриженост\" от този факт. Знамето на Изгряващото слънце, което представлява 16 слънчеви лъча с червен цвят, е символ на военното минало на Япония. То се появява в края на 19-и век, когато армията на империята завладява земите на други държави в Азия. В Южна Корея го сравняват дори с нацисткия символ. Още през миналия месец се разрази дискусия между олимпийските комитети на Южна Корея и Япония. Домакинът на игрите обяви, че няма намерение да забранява използването на флага, тъй като той не се счита за политически символ в страната. В писмото си корейското министерство заявява пред Бах, че \"флагът е политически символ, който е използван от крайнодесните в Япония, изпитващи гняв към корейците и другите чужденци\". \"Освен това подчертахме, че използването на флага на Изгряващото слънце в Токио би било пряко нарушение на олимпийския дух, насърчаващ световния мир и любов към човечеството. Добавяме, че ФИФА вече забрани този флаг\", добавят южнокорейците.", "date": "2019.09.11", "title": "Южна Корея поиска МОК да забрани флага на Изгряващото слънце за Токио 2020"}
{"url": "https://www.dnevnik.bg/photos/2019/09/11/3961804_fotogaleriia_svetovnite_snimki_na_denia_-_11_septemvri/", "text": "Момент от международния фестивал за съвременен танц ''Танцова инверсия'' на сцената на Болшой театър в Москва, Русия.", "date": "2019.09.11", "title": "Фотогалерия: Световните снимки на деня - 11 септември 2019 г."}
{"url": "https://www.dnevnik.bg/sviat/2019/09/11/3962070_ungariia_ukrepva_vruzkite_sus_siriia/", "text": "Унгария днес обяви, че ще назначи консулски шарже д'афер за Сирия, с което става една от малкото представени там европейски страни, тъй като Дамаск е поставен в изолация от западните дипломации, предаде \"Франс прес\". От догодина \"отговарящ за Сирия дипломат ще я посещава от време на време, за да следи хуманитарната подкрепа и да ръководи консулските дела\", съобщи унгарското външно министерство. То заяви, че това решение отговаря на \"практиките на други страни от ЕС\" в Сирия. В момента Чехия е единствената страна в ЕС, запазила дипломатическа мисия в Сирия, където от 2011 г. се води война. Другите западни страни предпочетоха да затворят мисиите си и да прекратят отношенията с режима на Башар ал Асад. Румъния е запазила посолството си в Сирия, но посланикът работи от ливанската столица Бейрут. България е запазила шарже д'афер, отбелязва АФП. През последните години страните от ЕС са пращали дипломати в Сирия, но само за преговори по хуманитарни или политически въпроси, никога по консулски въпроси. Унгария казва, че помага на християните в Близкия изток, включително в Сирия, и посочва, че \"значителен брой\" сирийски студенти следват на нейна територия. Близък до унгарското правителство източник заяви, че Будапеща обмисля да разговаря със сирийския президент, за да го убеди да подобри помощта за християните. Унгария освен това иска да действа изпреварващо, за да е в по-добра позиция от другите страни от ЕС за евентуални бъдещи икономически споразумения със Сирия. \"Много хора от управляващата партия \"Фидес\" и правителството смятат, че завръщането на Башар ал Асад в играта е само въпрос на време\", каза източникът. /БТА", "date": "2019.09.11", "title": "Унгария укрепва връзките със Сирия"}
{"url": "https://www.dnevnik.bg/biznes/2019/09/11/3962065_nai-golemiiat_distributor_otnovo_shte_e_pod_kontrola/", "text": "Контролирано от депутата от ДПС и бизнесмен Делян Пеевски дружество отново е най-големият дистрибутор в страната. Това е \"Експрес логистика и дистрибуция\" с основна дейност дистрибуция на цигари, което през 2017 г. беше продадено в пакет с марките на \"Булгартабак\" на British American Tobacco (BAT). Сега то се връща в корпоративната орбита на депутата Делян Пеевски. Това се разбира от заявление за концентрация в Комисията за защита на конкуренцията. Според което \"Логистик груп инвест\" възнамерява да придобие дружествените дялове в дистрибуторската компания, която е сред десетте най-големи компании по оборот в страната с над 1.2 млрд. лв. приходи за 2018 г., съобщава  \"Капитал\" . Фирмата е създадена през февруари като акциите й са поделени поравно между двамата учредители - Христо Лефтеров и Симеон Алексиев, които имат преки връзки с контролираните от Пеевски \"Булгартабак\" и \"Лафка маркет\". Симеон Алексиев е адвокат, който от 2014 г. досега е в борда на \"Лафка маркет\" (преди под името \"Табак маркет\"). В управлението на \"Логистик груп инвест\" влиза и още един адвокат - Петър Райков, който също е в борда на \"Лафка маркет\". Лефтеров е изпълнителен директор, а Алексиев председател на съвета на директорите. Трудно е да се намери обосновка за сделката, посочва изданието, тъй като цигареният концерн с купените марки на \"Булгартабак\" продължава да е лидер на пазара и изглежда странно да продаде дистрибуторското си дружество и да се остави в зависимост на местен играч. Освен марките на BAT тя работи с гръцката Karelia, както и с \"Национална лотария\" на Васил Божков. Пред изданието от BAT обяснява, че сделката ще им позволи да се съсредоточат в основния си бизнес с цигари и нагреваеми тютюневи изделия. Още по темата четете в  \"Капитал\" .", "date": "2019.09.11", "title": "Най-големият дистрибутор отново ще е под контрола на Пеевски"}
{"url": "https://www.dnevnik.bg/sviat/2019/09/11/3962086_nad_600_hil_uchastvaha_v_demonstraciiata_na/", "text": "Около 600 хил. души взеха участие в годишната демонстрация на каталунските сепаратисти в Барселона, което е значителен спад в сравнение с единия милион миналата година, обяви в \"Туитър\" общинската полиция, цитирана от Франс прес и БТА. Празникът 11 септември в Каталуня отбелязва поражението на Барселона във Войната за испанското наследство от 1714 г. От 2012 г. този ден се е превърнал в дата за големи митинги на каталунското сепаратистко движение. Тази година демонстрацията протича няколко седмици преди дългоочаквано съдебно решение в дело срещу 12 водачи на сепаратисткото движение, които са обвинени в бунт заради неуспешния опит за отделяне на Каталуня през 2017 г. Испанският премиер Педро Санчес написа в \"Туитър\": \"Днес трябва да е ден на всички каталунци. За път към диалог в рамките на конституцията, хармонично съжителство, уважение и разбиране\", предаде Асошиейтед прес.", "date": "2019.09.11", "title": "Над 600 хил. участваха в демонстрацията на каталунските сепаратисти"}
{"url": "https://www.dnevnik.bg/politika/2019/09/11/3962016_cenata_na_prevrata_pada_ili_falshivata_ataka_sreshtu/", "text": "Ще бъде ли окървавен предстоящият избор на главен прокурор ?\" Този надпис се появява във вторник в късния следобед на телевизионния екран докато тече интервю с Даниела Дариткова, председател на парламентарната група на ГЕРБ. Тя гостува в Канал 3, свързван с Делян Пеевски. Поводът е новият парламентарен сезон, но преди разговора с Дариткова водещата обявява \"ексклузивна\" информация: С такива думи Неделина Анева започва предаването. Тя използва твърде често определението \"скандални\" и чете извадки от листите пред нея, за които твърди, че са сигнал до всички основни институции в държавата и са изпратени до медиите от Йордан Бонев. Водещата казва, че нямат потвърждение на полученото, но пита гостуващата Дариткова (която е изненадата от информацията) дали се страхува, че може да се развие подобен сценарий за \"окървавяване на протест\"... Минути по късно - водещата по \"Пик телевизия\" (както \"Пик\" представя видео материалите си) Ива Николова прави живо отразяване на организирания от сайта митинг в защита на кандидатурата на Иван Гешев за главен прокурор и чете от същия сигнал в ефир. От време на време прекъсва, за да каже няколко думи за случващото се на жълтите павета (протестът е малоброен и обикаля в кръг площад \"Независимост\"). После размахва белите листи, също скандализирана от съдържанието им. Паралелно в \"Пик\" започва типичната офанзива с поредица материали с гръмки заглавия по темата. Във вечерните си новини в 19 часа  \"Нова тв\" съобщава , че са получили видеозапис и чатове и че те разкриват заговор на Десислава Иванчева - бившият кмет на \"Младост , която е под домашен арест след присъда на първа инстанция за искан подкуп. В репортажа е излъчен откъс от записа с Десислава Иванчева (остава впечатлението, че това е цялото видео изпратено до \"Нова тв\" - вижте го в края). В него тя отговаря на мъжки глас, че е основно против избора на Гешев, но отрича да се е договаряла с Бойко Атанасов да паднат обвиненията й, че иска да бутат мафията и очаква че хората, които протестират срещу Гешев ще искат и правителството да си ходи. \"Дневник\" не е сред медиите получили писмото. Информацията за сигнала, който още дори не е внесен в прокуратурата, започва да се появява във вторник вечер и в други сайтове. Тя попада сред новините за  протеста срещу избора на главен прокурор и контра-протеста  срещу него организиран от \"Пик\" под мотото \"За\" Гешев\", - и двата се случват във вторник привечер на метри един от друг. Никой от първите разпространяващи информацията не коментира кой всъщност е подателят - Йордан Бонев (виж карето в края). В сряда сутрин той вече официализира твърдението си, че това е сигнал до няколко институции и го внася в прокуратурата, след което застава пред камери пред Съдебната палата. \"Нова тв\" го включва на живо, но Бонев не е особено ясен в обясненията си. Основното, което твърди е, че Иванчева е взела 75 000 лева, свързва я с гражданско сдружение \"Боец\" и председателят му Георги Георгиев и ги нарича \"мафия\". В следващите часове новини за \"внесен сигнал за преврат в държавата\" и как се организират протестите срещу Гешев ще бъдат публикувани в различни медии с различни части от съдържанието - цитати и снимки от чатове. Тук-там започват да се появяват и първите отричания на Иванчева и основният й събеседник според сигнала Венцислав Ангелов-Чикагото, че приложените чатове между тях са фалшиви. В т.нар. сигнал има приложени снимки на екрани с чатове и също транскрипция на тези чатове, както и разговори (част от които напълно неясни) между баща и син, но между тях са добавени обяснения или изводи, които да обобщават посланията на сигнала - целта е \"завземане на властта\", готвен е преврат за 12 септември, а \"основното \"оръжие\" са протестите срещу избора на Гешев на 10 и 12 септември. Самият Бонев се представя като \"вътрешен човек\", привлечен от баща си да работи за Иванчева и влезнал за да помага на тези хора, но \"попаднал на тайни чатове\", че готвят нещо страшно и решил да ги изобличи, че са мафия. Във вторник следобяд Десислава Иванчева, която вече беше коментирала пред няколко медии, че чатовете са фалшиви, разпространи и отворено писмо. В него тя казва, че информацията на Бонев е \"долна лъжа и нов опит да бъда набедена, което е престъпно деяние по Наказателния кодекс (чл. 286 НК) и, за което ще сезирам компетентните институции! Сигналът срещу мен, че участвам в преврат срещу правителството и главния прокурор, е фалшив и цели да ме компрометира преди старта на предизборната кампания.\" Иванчева се кандидатира за кмет на София.  На въпроси на \"Дневник\" тя отговори, че се е срещала с Йордан Бонев, който е \"идвал вкъщи и е бил доброволец, който събира подписи...При мен от януари месец всеки който е пожелал, без да съм го канила е добре дошъл\". За баща му Венцислав Ангелов-Чикагото каза, че познава също от посещение у тях - \"Не знам как дойде вкъщи. Когато дойде каза, че иска да направи видеострийм на живо и каза, че има много последователи. Действително имаше около 15 000 последователи в една от страниците му и искаше да разкажа за делото си....Втори път пуснахме видеострийм на живо и това е. Това беше преди повече от два месеца.\" Самият Ангелов - Чикагото също отрече пред \"Нова тв\" да е бил в такива разговори с нея и заяви, че нито е срещу Гешев, нито го подкрепя за главен прокурор. Но за по-малко от 24 часа живот \"сигналът\", базиран на чатове, обявени и от двамата посочени участници в тях за фалшиви и неясен разговор между баща и син, получи достатъчно медийно покритие, за да изпълни поне част от задачата си да дискредитира протестите срещу избора на Иван Гешев. Твърденията са познати - че са платени, че обслужват лични интереси, че са срещу Бойко Борисов. Друга цел явно е да разпространи информацията, че на следващия протест срещу избора на главен прокурор (насрочен за 12 септември и организиран от \"Боец\" и \"Зелена младост\" на Иванчева) може да има сблъсъци т.е. да откаже хора да се включат в него, след като във вторник  хиляди подкрепиха \"марша за право и свобода\" . Сигналът беше повод в сряда главният прокурор и вътрешният министър, които бяха в парламента за шпионския сигнал, да бъдат питани по темата. Сотир Цацаров хитро я отклони с думите, че \"сигналът е внесен, но съвсем откровено ви казвам, че с оглед заниманията си с много други неща, включително и това, не съм имал време дори да го прочета. Сигналът ме чака на бюрото в момента, в който се върна\". Но остана впечатлението, че явно лично ще чете писмото. Младен Маринов обаче обясни, че \"следиме и този процес, и има такива сигнали. И ние сме притеснени от това което чуваме по оперативен път, че евентуално могат да възникнат нарушения на обществения ред. В отговори на въпроси, той уточни още, че \"реагираме винаги съобразно ситуацията и данните, взимат се мерки ситуацията да не ескалира.\" Така волно или неволно, ако един от търсените ефекти е бил да притесни хората какво ще се случва на 12 септември, вътрешният министър го подкрепи. Премиерът Бойко Борисов все още не е коментирал темата, но той много добре знае  кой е \"гражданинът Йордан Бонев\" . Бонев беше обвинил Борисов през 2014г., че му е обещал половин милион лева за протест, с който да бъде извършен преврат срещу правителството на Пламен Орешарски. Преди това Бонев стана известен като част от групата на Бисер Миланов - Петното, която през 2013г. често извършваше провокации на протестите срещу правителството на \"Орешарски\". Бонев вдигаше и имиджа на Николай Бареков с изказвания, че Борисов иска да смачка тв водещия. Тогава Борисов определи всички твърдения като компромат срещу него. Сега същият човек (Бонев) разказва същата история (за преврат), но насочена срещу Борисов. Има и известна разлика - през 2014 година Бонев твърди, че Борисов предлагал 500 000 лева, докато сега, за да падне Борисов за цена на преврата се посочва около 400 000 лева. Сигналът едва ли е писан от Бонев. Според данните на документа, с който \"Дневник\" разполога, не е ясно кой го е създал, но почти по същото време последно го е редактирал човек на име Александър Иванов. Дали хората зад действията на Бонев са същите като през 2014г. не е ясно. Сега обаче \"медийната машина\", която обслужва сигнала е по-голяма, по-бърза и по-умела в разпространението на фалшиви новини. Разчита и на внимание от институциите. През 2014г. Бареков беше доволен като каква жертва е представен. Настоящият сигнал сигурно се харесва на Иван Гешев, който е в нова офанзива да защитава кандидатурата си за главен прокурор. А за целта е удобно всички, които са критични към нея, към процедурата за избор или към прокуратурата и началника й - да бъдат дискредитирани. И ако изпращането на групи провокатори (от яки момчета през ултраси и роми до поддръжници на Димитър Желязков - Митьо Очите) на протеста във вторник не са разколебали достатъчно хората, атаката се допълва със сигнали за \"окървавяване\" на следващия.", "date": "2019.09.11", "title": "Цената на преврата пада, или фалшивата атака срещу протестиращите срещу Гешев"}
{"url": "https://www.dnevnik.bg/evropa/2019/09/11/3961696_snimka_na_denia_kopie_na_turnovskata_konstituciia_za/", "text": "Председателят на Народното събрание Цвета Караянчева и председателят на Европейския парламент Давид Сасоли откриха в Европарламента изложбата \"140 години от Учредителното събрание и приемането на Търновската конституция\". Караянчева връчи на председателя на Европейския парламент луксозни копия на Търновската конституция и на Сребърната конституция, дарение от Народното събрание за библиотеката на Европейския парламент.", "date": "2019.09.11", "title": "Снимка на деня: Копие на Търновската конституция за председателя на Европарламента"}
{"url": "https://www.dnevnik.bg/bulgaria/2019/09/11/3961690_nikolai_malinov_pomagal_na_cvetan_vasilev_s_vruzki_v/", "text": "Обвиненият в шпионаж в полза на Русия председател на движение \"Русофили\" Николай Малинов, който е пуснат на свобода под парична гаранция от 50 хил. лв., разказа пред Би Ти Ви за връзките си в миналото с подсъдимия мажоритарен собственик на фалиралата Корпоративна търговска банка Цветан Василев и за контактите си в Русия, които използвал, по думите му, следвайки духовната си кауза - русофилството, а не за бизнес или в служене на чужда държава. В какво го обвинява прокуратурата четете  тук.  Малинов разказа, че се е запознал с Цветан Василев в кабинета на Сергей Станишев (бел. ред. - в хода на интервюто не се изясни дали в качеството му на премиер или на лидер на БСП) заради намерението на Василев да издава партийния вестник \"Дума\". След това банкерът се отказал. Малинов се притекъл на помощ на Василев, когато той \"беше оставен на улицата с риск за живота си, а дъщеря му беше заплашвана\". Тогава Василев потърсил връзка чрез Малинов с влиятелни кръгове и Малинов го запознал с руския олигарх Константин Малофеев (бел. ред.  Малофеев помагаше на Василев да спаси  дела си в БТК, а чрез Малинов искаше  да купи ТВ7) . След това обаче Василев се отметнал от договорките. \"Омерзен съм от Цветан Василев\", каза Малинов и припомни в противоречие на твърденията си, че не се занимава с бизнес, как самият той не бил вписван в борда на директорите на ТВ7 с месеци и така не бил допуснат до контрол в телевизията. (бел. ред. за финансовите схеми в ТВ 7 четете  тук. ) В отговор на обвинения на прокуратурата, че е получавал финансиране чрез кипърска офшорка за телевизионния проект, отрече да се е занимавал с бизнес. \"Аз се занимавам със стратегиите, а не с бизнес делата,\" заяви той. Малинов предлагал на руските си приятели да правят телевизия със съдържание от Си Ен Ен и \"Раша тудей\" и с детски канал като очаквал проектът да получи 12-15%% пазарен дял. Запитан какво знае за ролята на депутата от ДПС Делян Пеевски, само спомена, че е всеизвестно, че той е бил дясната ръка на Василев. По повод обвинения от прокуратурата, че е следял сделките с предприятията на Цветан Василев, коментира, че трябва да се провери \"кой ги купи тези предприятия\" и именно тези хора, а не той, да бъдат преследвани. Малинов каза, че винаги е услужвал с телефона на бившия руски разузнавач и негов личен приятел Леонид Решетников на българи, които са искали контакт с него. Дал го и на шефа на  футболния клуб \"Славия\" Венцислав Стефанов , който уредил  срещата на Решетников с Корнелия Нинова   през 2016 г. преди изборите за президент. Самият той нямал пръст в тази среща. Малинов каза, че се познава с много влиятелни сенатори в Русия, а контакта си с Решетников обясни и със семейни връзки на баща си, който бил офицер от първо главно управление на бившата Държавна сигурност. Малинов смята, че прокуратурата няма да успее да докаже обвиненията, отрича да е нарушавал закона и твърди, че не се занимава с бизнес, а следва духовна кауза. \"Квалификацията \"шпионин\" в личен план е много обидна\", каза Малинов и добави: \"Каузата русофилство е нещо планетарно и много важно. Славянската идея обединява 11 държави, православието - 22, а евразийството - 50. От България православието отива в ширините на Сибир и степите и културата на Византия стига дотам, оттук тръгва и евразийската и русофилската идея, но други страни ще бъдат реализатори на тази бъдеща опора на мира\".", "date": "2019.09.11", "title": "Николай Малинов помагал на Цветан Василев с връзки в Русия, но вече е омерзен от него"}
{"url": "https://www.dnevnik.bg/evropa/2019/09/11/3961703_italiia_iska_reforma_na_bjudjetnite_pravila_na_es/", "text": "Италия иска реформа на бюджетните правила на Европейския съюз, за да се ускори икономическото възстановяване, заяви вчера премиерът Джузепе Конте, цитиран от \"Ройтерс\". \"Искаме да преразгледаме Пакта за стабилност и растеж, така че правилата на ЕС да помагат за растежа и устойчивото развитие в Италия и в цяла Европа\", подчерта Конте по време на дебат в Сената. Според европейски служители и документ на финландското председателство на Съвета на ЕС, цитирани от \"Ройтерс\", ЕС се готви да преразгледа стриктните си фискални правила на фона на забавянето на икономиката на блока. Вчера бъдещият председател на Европейската комисия Урсула  фон дер Лайен повери  икономическото портфолио на бившия италиански премиер от левицата Паоло Джентилони, което според някои наблюдатели е стъпка към разхлабване на фискалната политика. Може обаче да се разглежда и като балансиращо решение, предвид че Фон дер Лайен повери поста изпълнителен зам.-председател по икономиката в интерес на хората на бившия латвийски премиер Валдис Домбровскис, който има репутацията на силен привърженик на фискалната дисциплина. Финландският документ с дата 9 септември ще ориентира дебата за реформа на фискалните правила, който финансовите министри на ЕС ще проведат в събота в Хелзински, според дневния ред на срещата. Финландия, която традиционно подкрепяше строго интерпретиране на Пакта за стабилност, признава в документа, че ролята на фискалната политика на еврозоната за подкрепа на икономиката все повече се смята за ключова и защото валутната политика е възприемана като \"все по-ограничена\". Според сегашните разпоредби Европейската комисия трябва да преразгледа фискалните си правила до края на годината. След прегледа през 2014 г. Брюксел се въздържа от препоръчване на реформа, но тогава правилата не бяха изпробвани както трябва. Сега обаче резултатът може да бъде различен, предвид че Германия, традиционният икономически мотор на блока, е на ръба на рецесия, а служители в Берлин открито намекват, че може да се налеят пари в икономиката, за да се противодейства на значително забавяне.", "date": "2019.09.11", "title": "Италия иска реформа на бюджетните правила на ЕС"}
{"url": "https://www.dnevnik.bg/analizi/predozirane/2019/09/11/3961598_izgubeni_v_prevoda_romi_s_plakati_geshev_e_rasist_gi/", "text": "                         Би Ти Ви показа снощи комичен репортаж за демонстрацията в София, подкрепяща Иван Гешев за поста главен прокурор. (Вижте видеото в края на текста - след 1:15 минута) Репортерката попита група роми за какво са тук. \"Срещу Гешев\", \"Долу Гешев!\" отговори й млад мъж колебливо. \"Закона Гешев, за Гешев\", поправи го друг.. \"За Гешев, да!\", поправи се първият. Възрастен демонстрант влезе в кадър и извади плакат с надпис: \"Гешев е расист\". \"Знаете ли какво пише тук?\", го попита репортерката. Камерата показа шествие на роми с въпросните плакати и други, на които пише: \"Адвокат Величков - главен прокурор\". Велислав Величков е сред организаторите на протеста срещу избора на главен прокурор от инициативата \"Правосъдие за всеки\". Друг мъж вметна пред камерата, че им платили 20 лева.  Малко по-късно тази група се появи на протеста пред Съдебната палата, но без да коментира - направи демонстрация на посланията си и после си тръгна. Симпатизанти на Гешев се оказаха неподготвени на протеста в негова защита. Би Ти Ви показа групи младежи - все още ученици, ако се съди по невръстния им вид. На въпросите какво правят на протеста те отговаряли: \"Подкрепяме някакво министърче\". По същото време  сайтът \"За Перник\"  информира, че автобуси с роми тръгват за София в защита на Гешев. \"Част от ромите не знаеха какъв е поводът автобусите да тръгват за София, но но други знаеха, че отиват в столицата на протест в защита на кандидатурата на Иван Гешев\", пише в информацията. Ситуацията напомни \"спонтанния\" протест през юни 2013 г. на ромите в Раднево, които скандираха \"Исками си Пеев, щото той ше ни подкрепи\" по повод оставката на Делян Пеевски от директорския пост в ДАНС. По ирония на съдбата пак за вчерашния наситен откъм събития ден в Административния съд – София-област, беше насрочено делото срещу решението на Комисията за защита от дискриминация То се води по жалба на ромския активист Христо Николов. Поводът са думите на прокурора в интервю по БНТ по адрес на подсъдимия за подкуп Петко Дюлгеров, който се отказа от първоначалните си показания: \"Единствено, което не можеше да се предвиди, беше ясно, че той ще каже, че това не е вярно, в досъдебното производство, така правят всички подсъдими, така правят и циганите, включително по делата. Това е масово\", заяви Гешев. В началото на юли комисията остави без уважение жалбата на Николов с аргумента, че зам.-главният прокурор упражнил гражданското си право на мнение и говорел в общ контекст. Николов обяви, че е завел искова молба за клевета и ще търси правата си в съда. \"Почувствах се лично засегнат от тези думи на лицето Иван Стоименов Гешев, изречени в качеството му на заместник главен прокурор, тъй като съдържат обидни и клеветнически твърдения по отношение на всички роми в Република България\", пише в исковата молба.", "date": "2019.09.11", "title": "Изгубени в превода: Роми четат на плакати \"Гешев - радост\""}
{"url": "https://www.dnevnik.bg/politika/2019/09/11/3961518_i_bsp_shte_reshi_dnes_da_podkrepi_maia_manolova_za/", "text": "Градската организация на БСП се събира днес, за да издигне кандидати за местната власт. Най-много номинации за кандидат за кмет на столицата има Мая Манолова, а очакванията на социалисти са партията да подкрепи кандидатурата й. В отговор на въпрос на \"Дневник\" лидерът Корнелия Нинова обяви, че няма вариант БСП да не я подкрепя явно сега, а чак на евентуален балотаж с Йорданка Фандъкова. Тоест остават две възможности - или социалистите да подкрепят издигнатата й от инициативен комитет кандидатура, както направиха някои малки партии като ДБГ, АБВ и \"Движение 21\", или да издигнат свой кандидат. Сред номинираните за кмет на София от партийните структури са лидерът на БСП в столицата Калоян Паргов, депутатът Георги Свиленски, бившият кмет на Благоевград Костадин Паскалев, синът на писателя Николай Хайтов - арх. Здравец Хайтов, и професорът по архитектура Борислав Борисов - ректор на Висшето строително училище \"Любен Каравелов\". Те обаче или са си направили, или се очаква да си направят самоотвод. Манолова няма да присъства на конференцията. Ако останат двама кандидати, ще има тайно гласуване за кандидат за кмет, но това е малко вероятно, коментираха социалисти. Столичните социалисти ще подредят и листата си с кандидати за общински съветници, чийто водач ще бъде лидерът на организацията Калоян Паргов. Кандидатурата на кмет трябва да бъде утвърдена от Националният съвет на БСП в неделя.", "date": "2019.09.11", "title": "И БСП ще реши днес да подкрепи Мая Манолова за кмет на София"}
{"url": "https://www.dnevnik.bg/sviat/2019/09/11/3961525_noshtniiat_ohranitel_koito_stana_supernik_na_netaniahu/", "text": "Авигдор Либерман, някогашен нощен охранител, станал политик с кариера, изпъстрена със скандални изявления, се превърна от стратегически съюзник на израелския премиер Бенямин Нетаняху в един от най-яростните му опоненти. Либерман, на 61 години и роден в бившата съветска република Молдова, емигрира през 1978 г. в Израел, където отбива военна служба и работи известно време като нощна охрана. Медиите му прикачиха прякори като \"Царя\", \"Распутин\" и \"КГБ\" - намек за властното му поведение и произхода му, заради който бавният му говор на иврит е запазил силен акцент. С диплома по социални науки, той става член на \"Ликуд\" - голямата дясна партия и се изкачва по всички стъпала на йерархията до шеф на кабинета на Бенямин Нетаняху при първия му мандат (1996-1999 г.). Като ментор на \"Биби\" той има голяма заслуга за неговото издигане. През 1999 г. обаче създаде своя дясна партия - \"Израел Бейтену\", възползвайки се от вота на един милион израелци, емигрирали като него от бившия Съветски съюз - електорална база, която той разшири. От 2001 г. той е заемал различни министерски постове, включително на външните работи в правителството на Нетаняху (2009-2012 г. и 2013-2015 г.). Именно като глава на израелската дипломация той стана \"черната овца\" за Европейския съюз, след като обвини блока, че води политика, прекалено пристрастна към палестинците и враждебна спрямо евреите. През ноември той подаде оставка като министър на отбраната в правителството на Бенямин Нетаняху в протест срещу споразумение за примирие с палестински групи в ивицата Газа, осъждайки го като \"капитулация пред тероризма\". Неговата оставка допринесе за падането на коалиционото правителство. На последвалите избори през април партията му спечели пет от 120-те места в парламента. Либерман обаче поиска закон за задължителна военна служба за ултраортодоксалните младежи в замяна за участието му в коалиция. Понеже не бе постигнато съгласие, парламентът беше разпуснат и нови избори бяха насрочени за 17 септември. Сега социологическите изследвания прогнозират за партията му дузина депутатски места, което в раздробения израелски политически пейзаж би могло да направи подкрепата му ключова за за всяка евентуална управляваща коалиция. Либерман е известен със скандалните си изказвания, например че палестинският президент Махмуд Абас е \"дипломат - терорист\" (2014 г.), че израелските араби, нелоялни към Еврейската държава, \"заслужават да бъдат обезглавявани с брадва\" (2015 г.), или че Бенямин Нетаняху е \"лъжец, измамник и мошеник\" (2016 г.). Предизборната му кампания за вота на 17 септември е фокусирана върху \"опасностите\" за Израел да се превърне в \"държава на Халака (еврейския религиозен закон), управлявана от религиозния юдаизъм, с управляваща коалиция, в която ултраортодоксалните партии ще са обединили сили с религиозни секти, които той нарича \"месиански\". Либерман, женен с три деца, не е привърженик на идеята \"Велик Израел\", защитавана от лобито на заселниците, но живее в Нокдим - еврейска колония близо до Витлеем на окупирания Западен бряг. Той преценява като нереалистичен мира с палестинците, но твърди, че е готов да се опита да го постигне. /БТА", "date": "2019.09.11", "title": "Нощният охранител, който стана съперник на Нетаняху"}
{"url": "https://www.dnevnik.bg/bulgaria/2019/09/11/3961555_kak_obshtina_varna_dava_poreden_shans_za_izchezvaneto/", "text": "Една от най-красивите и ценни сгради във Варна – някогашната \"Софийска банка\" на ул. \"Преслав\" 24, е на път да се превърне в красноречива илюстрация на административното безсилие при опазването на историческите паметници в града. В продължение на години  общински чиновници оправдаваха бездействието си пред очевидно саморазрушаващата се сграда  с невъзможността да открият гръцките собственици на имота. Но през юни м.г. проверка на \"Дневник\" показа, че те не само са известни и достъпни, но дори имат и представител у нас - компанията \"Фрибул\", която нееднократно е била в контакт с главния архитект на Варна. Същото дружество е изготвило и проекта за реставрация на някогашната \"Софийска банка\", за което в началото на март м.г. местната администрация е издала строително разрешение. С други думи – местната администрация е имала със собствениците на имота, които уж не успяваше да открие. В последните дни на октомври м.г. главният архитект на Варна  Виктор Бузев заяви публично, че запазването на сградата е негова \"лична кауза\"  и \"ако до края на ноември (2018 г., бел. ред.) собствениците й не започнат ремонт, община Варна ще го извърши за собствена сметка, след което ще възстанови разходите си като ипотекира имота\". Десет месеца по-късно не са предприети никакви ремонтни работи, имотът има нов собственик, а местната администрация продължава да бездейства. В същото време според Бузев \" а фасадата по ул. \"Преслав\" - в критично. На лице е реална опасност от самосрутване на скулптурата (върху фронтона) и от възникване на сериозни инциденти\". Някогашната \"Софийска банка\" на ул. \"Преслав\" 24 тъне в разруха вече повече от 20 години. Тя е построена в неокласически стил през 1922 г. по проект на архитект Дабко Дабков, автор на някои от най-красивите сгради във Варна - Аквариума, Щаба на военноморските сили, Икономическия университет, грандхотел \"Лондон\" и др. Скулптурата на Меркурий, възседнал орел, която овенчава фасадата на сградата, както и декоративните елементи по нея са  дело на скулптура Кирил Шиваров, което я прави още по-ценна . Негово творение са скулптурата на лъва на паметника \"Шипка\", статуите на братя Евлоги и Христо Георгиеви пред Софийския университет, фонтанът със сирените в Морската градина във Варна, скулптурите, украсяващи сградите на БНБ, Народния театър \"Иван Вазов\", Софийската градска библиотека, Съдебната палата и др. Именно заради \"аварийно\" състояние на сградата \"Дневник\" изпрати до общинския Пресцентър във Варна въпроси, от чиито отговори трябваше да станат ясни по обезопасяването й от страна на местната администрация. При това десет месеца, след като според главния архитект на града принудителните реставрационни работи трябваше да започнат още през декември м.г. Две седмици след изпращането на въпросите полученият отговор гласи следното: \"На 20 декември 2018 г. за сградата със статут на недвижима културна ценност, намираща се на ул. \"Преслав\" № 24 беше издадена заповед на основание Закона за културното наследство. С нея тогавашният й собственик \"Оувърсийс девелопмънт\" се задължава в 14-дневен срок да изпълни конструкцията, укрепваща фасадата на ул. \"Преслав\", съгласно одобрения технически проект. В срок от два месеца от получаване на заповедта, собственикът трябваше да пристъпи към реализиране на одобрения инвестиционен проект за реставрация и адаптация\". Този отговор показва, че едномесечния ултиматум за укрепване на сградата, даден от Виктор Бузев в края на октомври м.г., е нямал никакво покритие и дори след изтичането му общинската администрация застрашена от самосрутване. Вместо това едва в края на декември е била издадена поредна заповед за укрепване на сградата с четиринадесет дневен срок на изпълнение. Според отговорите на въпросите, изпратени да Община Варна, вместо да се заемат с реставрацията на сградата от \"Оувърсийс девелопмънт\" са обжалвали заповедта пред административния съд. А междувременно започнали и преговори за продажба на имота. Съдебното производство е прекратено, след като собственикът оттеглил жалбата си на 25 март т. г. По това време недвижимата културна ценност вече е била продадена, показва справка в имотния регистър. За това, че на 20 декември м.г. е била издадена заповед за укрепване на сградата , чийто срок на изпълнение отдавна е изтекъл, новият й собственик - компанията \"Сити актив\" е уведомен едва на 13 юни т.г.      \"Той има възможност в заповедта и да започне нейното изпълнение\", пише в отговорите с до \"Дневник\" главният архитект на Варна Виктор Бузев. Проверка на място в началото на тази седмица обаче не показа признаци за строителна активност около сградата. При това независимо от твърдението на Бузев, че \"е наложително незабавно да се пристъпи към укрепване на фасадата откъм ул. \"Преслав\", което фигурира като задължение към собственика в издадената през декември заповед\", тъй като извършеното обезопасяване на тротоара пред имота гарантира само \"известна\" защита на преминаващите. В отговора на въпросите, зададени от \"Дневник\", главният архитект на Варна отново повтаря заканата си от октомври м.г. \"В случай на неизпълнение на заповедта общината ще предприеме процедура за извършване на необходимите укрепителни и реставрационно-консервационни дейности, пише той. В разговор с мен обаче, новите собственици съобщиха намеренията си да се заемат с укрепването и реставрационните дейности и смятам, че Какви действия ще предприеме Община Варна, ако от \"Сити актив\" решат да пропуснат шанса си от отговорите на Виктор Бузев не става ясно. Според отразеното в търговския регистър собственик на \"Сити актив\" е Илко Павлов, посочил като седалище на компанията си адрес в гр. Генерал Тошево. Тя е регистрирана от сина на Павлов – Кирил в края на януари т.г. с уставен капитал от 600 лв. През март синът продава на баща си дяловете в дружеството, но остава в управлението му. \"Сити актив\" не е посочила телефон или електронен адрес за контакт.", "date": "2019.09.11", "title": "Как Варна даде \"пореден шанс\" за изчезването на един паметник на културата"}
{"url": "https://www.dnevnik.bg/detski_dnevnik/2019/09/11/3958083_aritmetikata_e_lesna_s_momchil_vodenicharov/", "text": "Момчил Воденичаров завършва бизнес администрация в СУ \"Св. Климент Охридски\" и в следващите години работи в корпоративната сфера като финансист и икономист. От началото на тази година обаче прави рязък завой и решава да се отдаде на това, което го влече още от тийнейджърските години - обучение на деца. Желанието му да работи с деца се е зародило още когато сам е бил дете. Като младеж Момчил Воденичаров е тренирал тенис, но по различни причини не могъл да продължи. Тогавашното му желание да учи децата на тенис трябвало да почака доста години. \"Впоследствие се занимавах с доста неща, но за всичко, с каквото се захванех, правех планове как мога да го адаптирам като методика на преподаване за деца\", казва. И така, докато не се сблъскал с възможността да отвори центъра си по ментална аритметика за деца  AMAKids . Школата е франчайз в България на международна академия за развитие на интелекта, която има представителство в 19 държави.      \"Менталната аритметика представлява набор от аритметическите операции събиране, изваждане, умножение и деление, които се осъществяват посредством едно специално сметало, наречено абакус. С това сметало успява да се развие една част от мозъка, върху която не се набляга при стандартното обучение. Детето развива фотографската си памет, започва да усеща нещата и да ги прекроява\", коментира Момчил Воденичаров. От тази учебна година школата освен по ментална аритметика ще предлага обучение и по мнеморика (развива различните видове памет), либерика (скоростно четене) и по спийдкюбинг (скоростно редене на кубчето на Рубик). По думите на Воденичаров децата се учат да смятат бързо, развиват едновременно и двете полукълба на мозъка си, пластиката му, развиват когнитивните си способности, бързина на вземане на решение, фокус, логика, анализ, социални умения.      Занятията в центъра са веднъж седмично, но господин Воденичаров изисква от децата да се занимават вкъщи всеки ден. На малките понякога им е трудно, но бързо задобряват. Някои деца се отказват не защото им е трудно, а защото не се занимават допълнително. Раздават им се учебници, сметала и достъп до платформата. Добре е да започнат на около 5-годишна възраст, но може още и четиригодишни да се занимават. \"Дори да е на 7, 8, 10 години и ако няма интерес, можем да го събудим\", коментира Воденичаров. Първото, което виждат родителите, е промяната на отношението на децата към учебния материал. Спират да го гледат като задължение, а им става интересно, не ги плаши, не ги затормозява, разказва Момчил Воденичаров.", "date": "2019.09.11", "title": "Аритметиката е лесна с Момчил Воденичаров"}
{"url": "https://www.dnevnik.bg/sport/2019/09/11/3961689_balukov_vidia_roliata_na_bulgarskiia_mantalitet_pri/", "text": "Проява на \"българския манталитет\" е допринесла за четвъртата поредна загуба на националния отбор под ръководството на Красимир Балъков според селекционера. Футболистите  отстъпиха с 1:3 срещу Ирландия в приятелска среща в Дъблин . \"Жалко...80 минути пак всичко беше наред. Видях голяма разлика, особено след първото полувреме между нас и ирландците. Това бяха смените. Отново българският манталитет си изигра основната роля. Когато сменяш футболисти, го правиш, за да вдигнеш нивото на отбора, да вкараш динамика, енергия. При нас не се получи, а при тях стана. В последните десет минути направихме такива грешки, които смятам, че този път са на базата на манталитета ни\", каза Балъков, цитиран от БНР. Той останал разочарован от смените. \"Не влязоха както трябва, включително и Ивелин Попов. Не мислех, че може да се случи. Те трябва да си поемат критиката и да коригират тези неща. Това е професионализъм, психология и подготовка. В тънките неща се случват нещата.\" Според него до 80-ата минута отборът е играл спокойно, организирано, имал е възможности и е вкарал гол. \"Трябва да коригираме нещата. Получаваме голове от грешки. Трябва да намалим тези индивидуални грешки, но ни трябва един позитивен резултат, за да се вдигне самочувствието на футболистите. Те виждат, че играят добре, усещат, че има прогрес, но няма резултати\", добави Балъков.", "date": "2019.09.11", "title": "Балъков видя ролята на \"българския манталитет\" при поредната загуба"}
{"url": "https://www.dnevnik.bg/evropa/2019/09/11/3961692_reshenieto_da_ima_komisar_za_zashtita_na_evropeiskiia/", "text": "Бъдещият председател на Европейската комисия, германката Урсула фон дер Лайен, постави началото на полемика вчера, като направи връзка между миграцията и \"защитата на европейския начин на живот\", отбелязва \"Франс прес\". Именно \"защита на европейския начин на живот\" е новото име на ресора, с който  е натоварен гъркът Маргаритис Схинас  и в който попада и свръхделикатният въпрос за миграцията. Гърция, която е на първа линия на притока на мигранти, номинира Схинас за еврокомисар и той бе предложен да е един от заместник-председателите на новата ЕК, която ще започне работа на 1 ноември. Вчера, когато Фон дер Лайен обяви точното наименование на кръга от въпроси, с които той ще се занимава, то породи любопитството на журналистите в залата за пресконференции, които искаха да разберат какво точно се крие зад него. Наименованията на ресорите на вицепрезидентите идват всичките от политическата програма, представена пред Европейския парламент, поясни тогава Урсула фон дер Лайен на журналистите. \"Нашият европейски начин на живот е да се придържаме здраво към нашите ценности. Красотата на достойнството на всяко човешко същество е една от най-големите ценности\", допълни тя, помолена да аргументира връзката между наименованието на ресора и миграционното досие. В програмата си германката развива един от приоритетите си, а именно \"защитата на нашия европейски начин на живот\". Този приоритет е развит в няколко категории, сред които правовата държава, вътрешната сигурност, като има и акцент, поставен върху \"солидните граници и нов подход по миграционния въпрос\". Но наименованието породи известен смут, особено сред политическите противници на Европейската народна партия, семейството на консервативната десница, от което произхожда Фон дер Лайен. Според съпредседателя на групата на Зелените в ЕП Ска Келер е плашещо предложението за ресор за защита на европейския начин на живот, включващо миграцията и защитата на границите. \"Надяваме се, че председателят Фон дер Лайен не вижда противоречие между подкрепата за бежанците и европейските ценности\", каза Келер. Нейният британски колега от групата на социалдемократите Клод Мораес заяви, че наименованието поражда истински проблем сред групата му и каза, че ресор с подобно име не може да съществува. Говорителят на \"Амнести интернешънъл\" Щефан Шиманович съзря използване на риториката на крайната десница в наименованието, а именно свързването на миграцията със сигурността и навеждане на мисълта, че мигрантите застрашават европейския начин на живот. Той каза, че по този начин наименованието изпраща пораждащо безпокойство послание. В отговор на тези коментари говорител на Фон дер Лайен препоръча на хората да се позаинтересуват какво има в самия ресор и какви са проектите, свързани с това наименование. \"Защитата на европейския начин на живот препраща към европейските ценности, а именно толерантността, приема и убежището\", обясни пък източник от обкръжението й. /БТА", "date": "2019.09.11", "title": "Решението да има комисар за защита на европейския начин на живот породи полемика"}
{"url": "https://www.dnevnik.bg/evropa/2019/09/11/3961693_es_iska_trump_da_spre_bezrazsudnata_turgovska_politika/", "text": "Европейският съюз ще се опита да убеди президента на САЩ Доналд Тръмп да види \"грешката в начина си на действие\" и да изостави някои от безразсъдните си търговски политики. Това каза вчера  стъпващият в длъжност  от ноември нов еврокомисар по търговията Фил Хоган, цитиран от \"Ройтерс\". \"Г-н Тръмп несъмнено показа ясното си предпочитание към търговски войни вместо към търговски споразумения. Ако той продължи с тази особена динамика на протекционизъм, то аз очаквам, че ЕС ще продължи да сключва сделки по света\", заяви ирландецът Фил Хоган пред ирландската национална телевизия Ар Ти И. \"Очевидно ще направим всичко, което е във възможностите ни, за да накараме Тръмп да види грешката в начина си на действие и се надяваме, че ще е в състояние да изостави отчасти безразсъдното поведение, което виждаме от него в отношенията му с Китай и в определянето на ЕС като риск за сигурността\", добави новият еврокомисар. Ирландският премиер Лио Варадкар вчера определи назначаването Хоган за комисар по търговията като \"много положително развитие за Ирландия\". \"Еврокомисарят Хоган разбира се ще работи за Европа като цяло, но определено е предимство да имаме ирландец на тази ключова позиция през идните пет години\", коментира Варадкар. Той специално спомена търговското споразумение с Великобритания след Брекзит. Ирландия е възприемана като най-засегнатата страна от решението на Великобритания да напусне ЕС, припомня \"Ройтерс\". /БТА", "date": "2019.09.11", "title": "ЕС иска Тръмп да спре безразсъдната търговска политика, каза бъдещ еврокомисар"}
{"url": "https://www.dnevnik.bg/na_put/2019/09/11/3961259_sofiia_za_purvi_put_organizira_nosht_na_hotelite_za/", "text": "В нощта на 28 (ден след Световният ден на туризма) срещу 29 септември за първи път София ще бъде домакин на необичайно събитие, наречено Нощ на хотелите. Организатор е Travel Academy, а идеята е заимствана от други европейски градове. Целта е в хотелите на града да отседнат неговите жители и така да се почувстват като туристи. Освен това за жителите туристи са организирани различни събития, които да им покажат града такъв, какъвто го виждат гостите му - #ОпознайСофия, #БлагодаримВиСофиянци и #РомантичнаНощСофия. #ОпознайСофия и #БлагодаримВиСофиянци целят да насочат погледа на жителите към туристически обекти, които обикновено остават пренебрегнати, докато живеещите в града бързат нанякъде. Те се организират със съдействието на Столичната община, която ще отвори вратите на Регионален исторически музей, Столичен зоопарк и Парк \"Врана\" безплатно. #РомантичнаНощСофия предоставя възможност на участниците в събитието да споделят позитивно преживяване с любимия човек. Затова и нощувката на символична цена в софийски хотел може да бъде максимум за двама души. \"Кампанията е насочена към софиянци, които не са посещавали голяма част от забележителностите на столицата\", коментира Антон Пенев, представител на организатора на събитието. Идеята е заимствана от опита на големи европейски градове като Берлин и Прага, сподели той. Очаква се цената за нощувка в тризвезден хотел да е 49 лв,, 59 лв. в четиризвезден и 69 лв. в петзвезден хотел. В сумата е включена закуска и разходка с гид из центъра на столицата. До 16 септември ще бъдат обявени всички участващи хотели в инициативата, а на 17 септември от 10 ч. ще могат да се правят резервации през  сайта на събитието .", "date": "2019.09.11", "title": "Нощ на хотелите ще превърне жителите на София в туристи"}
{"url": "https://www.dnevnik.bg/evropa/2019/09/11/3961699_osem_speshni_predizvikatelstva_pred_ursula_fon_der/", "text": "От реформата на правилата за предоставяне на убежище до Брекзит и търговското напрежение със САЩ - спешни проблеми очакват  бъдещия председател  на Европейската комисия Урсула фон дер Лайен. Въглеродна неутралност до 2050 г. Урсула фон дер Лайен обещава \"зелен пакт\", в който ще бъде включено \"първото европейско законодателство за климата\" с цел да се конкретизира целта за постигане на климатична неутралност до 2050 г., с която обаче за момента са се ангажирали само 24 страни членки от 28.  Тя подкрепя и по-амбициозна цел на намаляване на емисиите на въглероден диоксид с 50 и дори с 55 на сто до 2030 година. Фон дер Лайен предлага също част от Европейската инвестиционна банка да бъде трансформирана в \"Европейска банка за климата\" и предвижда план за поддържане на инвестициите на равнище 1000 милиарда евро за следващите 10 години. Миграцията По този предизвикващ конфликти въпрос Урсула фон дер Лайен иска да предложи \"нов договор за миграцията и убежището\". Става дума за по-добро разпределение на усилията в ЕС и преди всичко за оказване на по-голяма помощ на страните като Италия, Испания и Гърция, които са на първа линия при пристигането на мигранти. Фон дер Лайен иска да поднови дискусиите за реформата на споразумението от Дъблин, който в момента поверява обработката на молбите за убежище на страните, в които мигрантите пристигат. Тя иска и да ускори подсилването на европейската агенция за опазване на морските и сухопътни граници \"Фронтекс\", като броят на служители й достигне 10 000 още през 2024 г. вместо през 2027 година. Информационни технологии Очаква се екипът на Фон дер Лайен да продължи борбата срещу неограниченото влияние на американските информационни гиганти, започната по време на мандата на Комисията Юнкер. Възможно е тя да създаде нови правила, които биха дали на Брюксел по-широки правомощия в областта на защитата на неприкосновеността на личния живот и борбата с речта на омразата. Нова раздяла с Лондон? Урсула фон дер Лайен би трябвало да встъпи в длъжност в първия ден, в който Европейският съюз няма да включва Великобритания. На теория. Макар че британският премиер Борис Джонсън се бори страната му да напусне ЕС на 31 октомври каквото и да се случи, британският парламент ясно му даде да разбере, че ако не бъде сключено споразумение за напускане, той трябва да поиска ново отлагане. След като изтеглянето на Великобритания от ЕС влезе в сила, новата комисия ще бъде натоварена с преговорите за бъдещите отношения с Лондон - дискусия, чийто плавен ход зависи от условията на раздялата. Търговско напрежение Следващата Комисия ще се опита да запази търговското примирие, сключено със САЩ начело с Доналд Тръмп, който все още заплашва да обложи с мито автомобилната индустрия на Стария континент. ЕК ще трябва и да се съобразява с общественото мнение, което е все по-зле настроено към международните търговски договори поради санитарни и екологични причини. В контекста на търговската война между САЩ и Китай, по време на която беше поставена под въпрос Световната търговска организация, ЕС ще се опитва да утвърди статута си на водещ застъпник на свободната търговия. Бюджет на ЕС с реформа на земеделската политика През есента лидерите на ЕС ще обсъждат бюджета за 2021-2027 г., въпреки че комисията Юнкер би предпочела въпросът да беше приключен преди края на нейния мандат. Предложението на сегашния екип определя сума от 1.279 милиарда евро за бюджета 2021-2027 г. (в сравнение с 1.087 милиарда за 2014-2020 г. по сегашните цени), с предизвикващи противоречия съкращения в историческите програми на ЕС - Общата селскостопанска политика и кохезионната политика. Новите приоритети са в областта на сигурността и миграцията. Следващият бюджет се изчислява без Великобритания, която беше нетен вносител, но страните членки вече изразиха неохотата си да увеличат своя принос. В същото време се обсъжда нова Обща селскостопанска политика за периода след 2020 г., но в момента преговорите са спрени в очакване да се види каква част от бюджета ще й бъде отделена. Конкуренцията Новата комисия ще се заеме с реформа на европейските правила за конкуренцията, която искат Париж и Берлин, след като през февруари Брюксел наложи вето на сливането на \"Алстом\" и Сименс\" през февруари. Целта е, от една страна, да се облекчи създаването на големи европейски фирми на световно равнище, а, от друга, да се адаптират сегашните инструменти към проблема с информационните технологии. Върховенство на закона и популистки правителства Комисията на Фон дер Лайен продължава откритите срещу Полша и Унгария процедури. Двете страни са обвинени, че предприемат действия, противоречащи на върховенството на закона, например в съдебната сфера. Отношенията им с Брюксел са обтегнати. Възходът на популистите в Европа и участието им във властта засилват напрежението и обещават трудни дискусии, особено по въпроса за миграцията. /БТА", "date": "2019.09.11", "title": "Осем спешни предизвикателства пред Урсула фон дер Лайен"}
{"url": "https://www.dnevnik.bg/bulgaria/2019/09/11/3961701_parlamentut_izvika_vutreshniia_ministur_i_direktora_na/", "text": "По предложение на председателя на групата на ГЕРБ Даниела Дариткова в парламента ще бъдат извикани ръкодовителят на Държавна агенция \"Национална сигурност\" и вътрешният министър Младен Маринов, за да дадат пред депутатите актуална информация за течащото в момента производство за шпионаж в полза на Русия. Вчера представителите на прокуратурата и правоохранителните органи изнесоха данни за ареста на  председателя на сдружение \"Русофили\" Николай Малинов, който е обвинен в шпионаж , както и за забраната руският гражданин Леонид Решетников да влиза в България. Днес Дариткова поиска на депутатите също да бъде представена актуална информация по случая. Народното събрание не гласува предложението, а председателят Цвета Караянчева коментира, че ще информира посочените хора да се явят пред парламента. Не се разбра кога те ще дойдат пред депутатите. Филип Попов от левицата поиска в залата да дойде и премиерът Бойко Борисов като отговарящ за националната сигурност на България.", "date": "2019.09.11", "title": "Парламентът извика вътрешния министър и председателя на ДАНС по случая с ареста за шпионаж"}
{"url": "https://www.dnevnik.bg/sport/2019/09/11/3961715_maikul_djordan_dariava_1_mln_dolara_za_postradalite_ot/", "text": "Бившият баскетболист Майкъл Джордан обяви, че ще дари 1 милион долара на пострадалите от  урагана \"Дориан \" на Бахамските острови. Природното бедствие остави повече от 70 000 души без дом на Бахамите и отне живота на поне 50 души. \"Бях съкрушен да видя унищожението, което ураганът \"Дориан\" е нанесъл на Бахамите, където притежавам имение и които често посещавам\", написа Джордан в \"Туитър\". \"Съжалявам най-искрено за всички, които страдат, и за тези, които са загубили някой близък\", пише още легендарният играч на \"Чикаго булс\". Джордан обяви, че все още не е решил на коя организация ще дари парите, но се надява те да отидат на място, на което ще бъдат използвани максимално добре. Дарението от 1 милион долара не е първото, което прави бившият баскетболист. Преди година Джордан даде 2 милиона за пострадалите от урагана \"Флорънс\" в родния му щат Северна Каролина.", "date": "2019.09.11", "title": "Майкъл Джордан дарява 1 млн. долара за пострадалите от урагана \"Дориан\""}
{"url": "https://www.dnevnik.bg/sviat/2019/09/11/3961726_britanski_rasist_opital_da_ubie_bulgarin_zaprilichal/", "text": "Британски расист беше осъден на 18 години и 9 месеца затвор за опит за убийство на български тийнейджър, пише изданието \"Метро\". 50-годишният Винсънт Фулър извършил престъплението в Стануел, на запад от Лондон, ден след  масовото убийство  на мюсюлмани в джамии  в  Крайстчърч  в  Нова Зеландия . Той похвалил масовия убиец и заплашил, че ще тръгне на лов за мюсюлмани, които по думите му трябвало да бъдат избити. Фулър се въоръжил с бейзболна бухалка, опитал да влезе в една къща и замахвал по преминаващи коли, разказва Би Би Си. След като бухалката се счупила, той се върнал у дома и взел нож. Видял българското момче, което заедно със свой приятел било паркирало пред клон на супермаркетите \"Теско\", и опитал да го наръга през прозореца на колата с крясъци \"Ще умреш!\". Ръцете на юношата са пострадали, докато се е защитавал, ножът е одраскал и гърлото му. Според съдията той не е загинал само заради късмета си. \"Той очевидно е бил вбесен и опасен и специално е търсил човек, който изглежда небял, за да го нападне\", коментира ръководителят на контратерористичната полиция за региона Кат Барнес. След нападението полицията му е направила тестове за канабис и алкохол, които са били положителни. Мъжът е съобщил, че е изпил голяма бутилка сайдер и три кенчета силна бира. В съда Фулър признал вината си за опит за убийство, но отрекъл да е действал по терористични подбуди. Няколко свидетели обаче са разказали в съда, че той е крещял по улиците \"Всички мюсюлмани трябва да умрат.  Бялата раса  е велика. Ще убия мюсюлманин!\" Съдията Питър Лодър обаче постановил, че става дума за терористичен акт и му наложил присъда от 18 години и 9 месеца. \"Вие сте целели да всеете страх в сърцата на хората, които описвате като \"неангличани\", включително на мюсюлманите. Без значение е, че няма доказателства да сте част от определена групировка или организация\", посочил той. ", "date": "2019.09.11", "title": "Британски расист опитал да убие българин, заприличал му на мюсюлманин"}
{"url": "https://www.dnevnik.bg/analizi/2019/09/11/3961736_poshliiat_teatur_v_sofiia_i_dvete_glavni_geroini/", "text": "                         Ако някой отнякъде попадне сега тук изневиделица, ще си помисли, че първият тур на изборите за кмет на София вече е минал и предстои балотажът. Формално предизборната кампания е още далеч от началото си, но за изборите се говори така, сякаш в тях участват само Фандъкова и Манолова. Всичко е решено: изправени в титанична битка, двете са си алтернатива една на друга. Или-или, трета възможност няма. Това усещане не е случайно. По познатия и многократно отиграван сценарий машината за масово внушение отдавна бе пусната на тази вълна - колкото повече хора бъдат обработени и повярват, толкова по-сигурно. Макар че изпълнението си остава доста пошло и аматьорско. Като в провинциално (не в географския смисъл) театро. В първото действие съспенсът се градеше около стандартен сюжетен сблъсък: ГЕРБ/БСП, леви/десни, комунизъм/антикомунизъм. Врагът, както винаги, коварно дебне и нещо крои. А залогът е по-голям, отколкото изглежда - спечели ли битката за София, печели и страната. Тъй че въпросът е пак на живот и смърт и няма какво да се оглеждаме настрани - всички под знамената! Напрежението и тревожността се подсилват от неизвестността, а тя се поддържа до последно от двете героини, които се държат като ощипани девици. Може в София не всичко да е наред, но Фандъкова все пак три пъти е побеждавала. \"Дали ще се кандидатира и този път?\", питат се едните, сякаш не знаят, че в ГЕРБ никой не се кандидатира, а го кандидатират. А тя се дърпа ли, дърпа. Все не била решила. Ами Манолова? БСП никога не е печелила в София. Трябва ѝ някой, който да е хем \"наш\", хем да го харесват (или поне да не плаши) другите. Точно като нея: не може да спи нощем от грижи за хората, а и както се говори, си търси нова работа. Но тя се дърпа ли, дърпа. Все не била решила. Междувременно на сцената един след друг излизат социолози и лека-полека превръщат желаното в действително: те са, други няма. Само трябва да се запишат. В края на първото действие настъпва дългоочакваната щастлива развръзка - двете загърбват личното в името на общото. Макар че драматизмът се поддържа до последния момент. Сутринта, докато внасят документи за регистрация в ЦИК, съпартийците на Фандъкова още не знаят дали тя ще се кандидатира или не. По обед тя избира декора на почти завършена метростанция (че къде другаде?), за да обяви решението си, което, естествено, \"не е плод на случайно хрумване\". По това време Манолова още говори условно с \"дали\" и \"ако\". Рано сутринта съдбата ѝ е дала знак - катастрофа. Предполага, че е случайност, ама знае ли човек. Късно вечерта нещата явно не търпят повече отлагане и преди в полунощ каляската да се превърне в тиква, на неформална среща с граждани и тя изплюва камъчето. Във второто действие следва \"разтваряне на ветрилото на подкрепата\". Което ще рече да бъдат привлечени и други, които досега не са проявявали интерес към представлението. За целта трябва да бъдат накарани да забравят кой кой е и какви ги е вършил досега. Тоест героините трябва да се маскират така, че хем да са същите, хем донякъде да се разграничат от самите себе си. Така Фандъкова залага на направеното досега, но заедно с това се налага да обещае нова енергия, нови идеи и проекти. И най-важното - нови лица. На нея определено ѝ е по-трудно, защото \"направеното\" се вижда. Дето се вика, няма как да скриеш \"Граф Игнатиев\". Затова партията и правителството помагат, като разиграват новаторска антируска и прозападна сценка с декларация и нещо като арести на русофили. Няма да е изненада, ако и тя се включи с нещо за \"паметника на окупаторите\" (Съветската армия). Манолова е облагодетелствана от омбудсманската си популярност. И при нея обаче има трудности, произтичащи от факта, че без гласовете на БСП е заникъде, но пък и само с тях е доникъде. Затова, от една страна: \"Аз съм граждански кандидат и основно ще разчитам на подкрепата на гражданите\". А от друга: \"Няма как да забраня на партийните централи да ме подкрепят\". БСП помага в театрото, като разиграва лека дистанцираност. Остава избирателите ѝ да приемат да гласуват, но да си мълчат и да не слушат какво говори избраницата им за пред останалите. Които пък тя ще трябва да накара да забравят както за бляскавата ѝ кариера като \"острието на БСП\", така и за 2013 година: Костинброд, Пеевски, протестите (\"безспорен факт е, че се плаща\", \"нова форма на временна заетост\", \"доста хора успяха да отидат на море\"). И да ѝ повярват, че ще разгражда \"тухла по тухла\" модела, в чийто градеж участваше активно и с ентусиазъм. Сега битката се води за душата (и гласовете) на хората, които помнят и няма да забравят тези неща. Които са напълно наясно с този модел и активно му се противопоставят. Които са отвратени и от ГЕРБ, и от БСП и никога не са се захласвали по популистките пируети на омбудсмана. Всичко живо се е втурнало да ги убеждава, че на балотажа нямат друга възможност, освен да изберат едната от двете - \"дясната\", защото самите те са десни, или \"лявата\", защото всъщност вече няма \"ляво\" и \"дясно\", а само власт/олигархия и граждани. Тези хора обаче трябва да осъзнаят, че си имат своя алтернатива не само на първия, но и на втория тур на изборите. Че сами по себе си са сила и е крайно време да загърбят машината за масово внушение, опитваща се да ги вкара в чужди фалшиви дилеми. А освен това сега те имат и друга (може би още по-важна) задача. Защото паралелно с предизборното театро продължава и оперетата с издигането на Гешев на мястото на Цацаров. За двете кандидат-кметици тази тема не съществува. За едната е ясно - тя си е част от отбора на властта. Но и другата не смее да спомене тези имена. Защо не вземе да дойде на едно протестно шествие? Тогава може и някой да ѝ повярва, че е \"граждански кандидат\".", "date": "2019.09.11", "title": "Пошлият театър в София. И двете главни героини"}
{"url": "https://www.dnevnik.bg/analizi/2019/09/11/3961765_svobodata_na_slovoto_ne_e_absoljutna_-_sudebnite_dela/", "text": "                         Бунтът, който повечето медии започнаха срещу крайната проява на неетичност в сайта \"Пик\", не е възмущение, възникнало на празно място. Миналата седмица сайтът публикува снимки, дискредитиращи близка на един от кандидатите за кмет, но този похват не се използва за първи път. До този момент сайтът е осъден на последна инстанция вече няколко пъти. Цитатът е от решение на Софийския градски съд (СГС), с което през август 2018 г. притежаваното от Недялко Недялков \"Пик Нюз\" ЕООД бе осъдено да плати на журналиста и активист Николай Стайков обезщетение от 12 500 лв. заради \"системна кампания\" по оклеветяването му. Същото дружество е собственик на сайта \"Пик\". \"Свободна Европа\" припомня някои емблематични съдебни решения срещу изданието. Освен Стайков дела срещу \"Пик\" вече окончателно спечелиха Антоанета Цонева от \"Протестна мрежа\", учителят по история и активист Емил Джасим, журналистката Генка Шикерова, началникът на Регионалното управление на образованието (РУО) в София-град Ваня Кастрева, както и веригата магазини за хранителни стоки \"Лидл България\". За разлика от повечето известни досега случаи, в които срещу \"Пик\" успешно са завеждани граждански искове за клевета и обида, сега изниква въпросът за липсващата реакция на прокуратурата. Доколкото самият кандидат-кмет призна, че публикуваните снимки датират отпреди 10 години и с тях приятелката му е била изнудвана от неин бивш интимен партньор. Публичното разпространение на порнографски материали в България е забранено и Наказателният кодекс предвижда затвор до 2 години и глоба от 1000 до 3000 лв. Въпреки това прокуратурата все още не е демонстрирала никакво намерение да се самосезира. В същото време Недялков организира серия от контрапротести в подкрепа на безалтернативната кандидатура на Иван Гешев за следващ главен прокурор. Събитията се рекламират в сайта с призива \"нека се опълчим в юмрук\" срещу критиците. Преди няколко години лично ръководителят на прокуратурата Сотир Цацаров е проявявал публично положителното си отношение към изданието на Недялков. През 2014 г. той изпрати поздравително писмо по повод годишнина на сайта, в което отбелязваше, че \"нарастващата ви популярност се дължи на труда, професионализма и ентусиазма на целия екип\". С подобен жест се отчетоха заместникът му Борислав Сарафов и тогавашният опозиционен лидер Бойко Борисов, а вътрешният министър Младен Маринов присъства лично на празненството заедно със сегашния директор на националната полиция Христо Терзийски (тогава директор и зам.-директор на СДВР). Редом до тях бяха представители на всички партии от 42-ото Народно събрание, сред които Делян Пеевски, Лютви Местан, Кирил Добрев, Цецка Цачева, Лиляна Павлова, Волен Сидеров и тогавашният евродепутат Николай Бареков. Преди ден Младен Маринов отказа да коментира редакционната политика на \"Пик\" с обяснението, че \"не мога да кажа дали е правилно или не – това е медия. Има закони в страната, ако те се нарушават, се взимат мерки, но аз не мога давам оценка на медиите и не бива\". Съдебните състави, разглеждали искове срещу сайта, обаче не демонстрират подобна благосклонност към редакционната му политика. Дори напротив – налице е трайна съдебна практика по уважаване на имуществени претенции на потърпевши от клеветнически статии. Решението по делото, заведено от Николай Стайков, не е прецедент в общия контекст, но е от особено значение заради факта, че с него магистратите присъдиха общо обезщетение за 30 електронни публикации в периода между януари 2014 г. и октомври 2015 г. По този начин бе променена обичайната до онзи момент практика всеки проблемен текст да бъде разглеждан от съда отделно. Изложените квалификации са обективно и категорично накърняващи доброто име на ищеца и достатъчни да обосноват основателност на предявения частичен иск до пълния му размер от 12 500 лв. според настоящия въззивен състав. Същите излизат извън рамките на свободата на словото, тъй като са унизителни за честта и достойнството на човек, разбирани като морално-етични категории, свързани с дължимото уважение към личните качества на лицето, репутацията и доброто му име в обществото\", посочиха през 2018 г. съдиите Виолета Йовчева, Мариана Георгиева и Биляна Коева от СГС, потвърждавайки мотивите на Софийския районен съд (СРС). Приемайки, че \"сами по себе си твърденията за лична търговия с презервативи, направени в публикация от 27.11.2014 г., не могат да бъдат окачествени като клеветнически\", първата инстанция подчертаваше, че в контекста на останалите текстове за Стайков това се променя. Налице са множество тенденциозно и системно публикувани формулировки, свързани с факта, че ищецът има дялово участие в търговско дружество, което осъществява търговия с презервативи и продукти за безопасен секс, но същите не целят уведомяване на читателите за този обективен факт, а начинът на използването им цели опозоряване на личността на ищеца\", гласеше решението на СГС. Неотдавна магистратите се произнесоха в полза и на друг известен активист от протестите \"ДАНС with me\" – Антоанета Цонева. През август 2018 г. тя окончателно получи обезщетение от 2000 лв. заради статията на \"Пик\" от юли 2015 г. под заглавие: \"Бомба в ПИК! Радан и \"Протестна мрежа\" на тайна среща планират свалянето на Цацаров. Дават по 50 на човек за митинг срещу главния прокурор. Набъркан ли е министър Ненчев?\" , постановиха съдиите Елена Иванова, Златка Чолева и Калина Христова от СГС. Във въпросната публикация се споменаваха в. \"Капитал\" (онагледен със снимка на съиздателя си Иво Прокопиев), Радан Кънев и тогавашният правосъден министър Христо Иванов в контекста на демонстрация, организирана срещу Сотир Цацаров. Три години по-късно \"Пик\" отрази втория няколкохиляден протест срещу номинацията на Иван Гешев за нов главен прокурор по подобен начин: \"Мълния в \"Пик\"! Прокопиев, \"Да, България\" и Иванчева бутат властта с 400 000 лв. от Цветан Василев\". Разликата между двата сходни текста е, че този от 2015 г. се позоваваше на анонимни източници, докато настоящият е изцяло по твърдения на небезизвестния Йордан Бонев. Станал популярен най-вече като сподвижник на осъдения за заплаха за убийство Бисер Миланов-Петното. През 2014 г. Бонев разказа в парламента, че двамата са получили предложение от Бойко Борисов да радикализират протеста срещу кабинета \"Орешарски\" срещу 500 000 лв., но до прокурорско разследване така и не се стигна. Дело срещу \"Пик\" спечели и Емил Джасим, който окончателно осъди сайта през февруари тази година, получавайки обезщетение от 3000 лв. Поводът бе статия навръх Трети март през 2017 г., в която се твърдеше, че е обидил Васил Левски. Освен изданието на Недялков, учителят съдеше \"Блиц\" и \"Труд\", които кампанийно го обвиняваха в \"антибългарска пропаганда\" и \"гавра\" с Апостола на свободата заради негова лекция в платформата TED през 2014 г. аргументираха се съдиите Стела Кацарова, Галина Ташева и Павел Панов от СГС, визирайки факта, че Джасим цитира разговор на две деца за Левски. Въпросното дело предизвика подобна кампания на \"Пик\" и срещу съдия Силвия Хазърбасанова от Софийския районен съд, която уважи иска на учителя на първа инстанция. Действията на подчинените на Недялков стигнаха дотам, че дори предизвикаха остра декларация на колегите на Хазърбасанова в съда. , заявиха през май 2018 г. съдиите от най-натоварения съд в страната. Не е известно прокуратурата да е правила проверка по случая. Дело срещу \"Пик\" спечели и известната разследваща журналистка Генка Шикерова. Тя стана обект на позорящи и клеветнически публикации в сайта и друго от изданията на Недялков – \"Уикенд\", покрай палежите на две нейни коли през септември 2013 и април 2014 г. , прие през януари 2016 г. съдия Марина Цветкова от СРС, а година по-късно градският съд изцяло потвърди решението. Така Шикерова получи обезщетение от 20 000 лв., което обаче дружеството на Недялков не пожела да плати доброволно и се наложи намесата на частен съдебен изпълнител. През януари 2018 г. \"Лидл България\" осъди \"Пик\" за две публикации с неверни твърдения, получавайки обезщетение от 10 100 лв. От търговската верига тогава съобщиха, че решението на СРС не е било обжалвано от таблоидния сайт и е влязло в сила. Две години по-рано началникът на РУО София-град Ваня Кастрева постигна споразумение дружеството на Недялков да ѝ плати 5000 лв. и да изтрие статия с \"неверни и клеветнически твърдения\" по неин адрес. Второто така и не се случи. Съиздателят на \"Капитал\" и \"Дневник\" Иво Прокопиев също спечели на първа инстанция дело срещу \"Пик\", но няма информация дали казусът му е приключил окончателно. Недялко Недялков сам е споменавал, че срещу него са заведени петдесетина граждански иска само от представители на \"Протестна мрежа\", което дава представа за тенденцията в съдебните зали. На другия полюс обаче са отношенията на сайта с властимащите. \"Пик\" беше сред медиите, рекламиращи българското европредседателство и редовно сключва договори с управляващите партии преди избори. Представители на законодателната и изпълнителната власт често се изявяват пред сайта, а неговите екипи не пропускат да отразят с преки видеовключвания всяка акция под ръководството на специализираната прокуратура.", "date": "2019.09.11", "title": "\"Свободата на словото не е абсолютна\" - съдебните дела срещу \"Пик\""}
{"url": "https://www.dnevnik.bg/bulgaria/2019/09/11/3961769_v_razsledvaneto_za_shpionaj_sa_bili_zadurjani_obshto_8/", "text": "В хода на разследването за шпионаж в полза на Русия, след извършени претърсвания в София, Перник и Брезник, на 9 септември са били задържани общо 8 лица. Задържането им е било въз основа на Закона за МВР в рамките на 24 часа, като през това време те са били предадени на следователите към Специализираната прокуратура. Това съобщи вътрешният министър Младен Маринов в пленарната зала на Народното събрание, където беше поканен от Парламентарната група на ГЕРБ заедно с председателя на ДАНС Димитър Георгиев да информират депутатите за разследването на шпионаж в полза на Русия. В хода на това разследване вчера е привлечен под наказателна отговорност председателят на движение \"Русофили\" Николай Малинов. Така министър Младенов за първи път потвърди пред депутатите информацията , че наистина е имало извършени арести сутринта на 9 септември. Маринов отказа повече информация с обяснението, че няма разрешението на наблюдаващия прокурор. Шефът на ДАНС Димитър Георгиев повтори накратко изявленията от вчера на зам.-главния прокурор Иван Гешев, че е установен трансфер на финансови средства към Малинов от две чужди организации, ръководени от \"две лица\", като чрез тази схема са финансирани мероприятия, засягащи националната сигурност и опитващи да променят геополитическата ориентация на страната. чрез \"проект България\". Едното лице фигурирало в списък на САЩ и ЕС, другият е извършвал действия срещу Украйна. Малинов поддържал продължителен контакт с тези две лица, от които шефът на ДАНС спомена името на Малофеев, който превеждал средства за \"проект България\" от бившия собственик на КТБ и сега подсъдим Цветан Василев. Георгиев също като министъра каза, че не може да даде повече информация, тъй като и той няма разрешение от наблюдаващия прокурор. Изказванията на вътрешния министър и председателя на ДАНС отнеха няколко минути. Оскъдните според депутати от БСП данни предизвикаха острите им реакции от трибуната. Преди изслушването те предложиха да бъде закрито заседанието, за да поискат по-пълна информация, но двукратно гласуване отхвърли предложението им. От БСП настояха и да бъде поканен премиерът Бойко Борисов. Председателят Цвета Караянчева съобщи, че той е зает с предварително поети ангажименти и не може да се отзове на поканата. Иван Иванов, Георги Свиленски, Таско Ерменков и други депутати заявиха от трибуната, че \"случилото се току-що е подигравка с Народното събрание\", тъй като изнесената информация била съкратено повторение на вчерашната официална информация. И че депутатите били принудени да се осведомяват от медиите, въпреки че парламентът бил първата институция на държавата. Призоваха Цвета Караянчева да покани отново в залата министъра и шефа на ДАНС и да закрие заседанието, за да бъде поискана по-пълна информация. Караянчева напомни, че предложението за закриване на заседанието вече е отхвърлено с гласуване. Антон Кутев настоя да бъде отново \"извикан премиерът\", ако трябва да се отложи заседанието в удобен за него час. \"Как така рано сутрин се арестуват осем души, сред тях професори и журналисти и се извеждат с белезници като свидетели\" - запита риторично депутатът. Депутатът от \"Атака\" Павел Шопов пък предложи да бъде поканен главния прокурор Сотир Цацаров. Шопов коментира от трибуната, че щом и министърът, и председателят на ДАНС мотивират невъзможността да изнесат повече информация поради липса на разрешение от наблюдаващия прокурор, то \"нека да поканим главния прокурор\". До момента няма информация дали главният прокурор ще се отзове на поканата.", "date": "2019.09.11", "title": "В разследването за шпионаж са били задържани общо 8 души за 24 часа (допълнена)"}
{"url": "https://www.dnevnik.bg/politika/2019/09/11/3961751_ninova_za_sreshtata_si_s_reshetnikov_niamam_kakvo_novo/", "text": "Лидерът на БСП Корнелия Нинова обяви, че няма какво ново да каже на медиите за срещата си с бившия служител на външното разузнаване на Русия Леонид Решетников. Коментарът й бе в отговор на  твърдението на председателя на сдружение \"Русофили\" Николай Малинов , който тази сутрин заяви по Би Ти Ви, че дал телефона на Нинова на шефа на футболен клуб \"Славия\" Венцислав Стефанов, който през 2016 г. уредил  среща между Решетников и нея . \"Що се отнася до казаното сутринта в ефир: нямам никаква представа кой на кого какви телефони е раздавал. Многократно съм коментирала случая с Решетников и нямам какво ново да ви кажа\", обяви днес Нинова. Във вторник  председателят на сдружение \"Русофили\" Николай Малинов бе обвинен в шпионаж , а руският гражданин Леонид Решетников получава забрана да влиза в България. В  отговор на въпрос на \"Дневник\" за забраната Нинова  каза: \"Щом прокуратурата е решила така, сигурно има основания. Не се месим в тяхната работа\". Ръководството на БСП излезе с позиция, че обвинението за шпионаж е тежко и трябва да бъде доказано. Преди време пред руска телевизия \"Царьград\" и пред журналиста Георги Коритаров бившият служител на външното разузнаване на Русия и тогавашен директор на Руския институт за аналитични изследвания Леонид Решетников обяви, че лидерът на БСП Корнелия Нинова го е информирала през август 2016 г., че ген. Румен Радев ще е кандидатът на левицата за президент. Нинова първоначално отрече за срещата, а после каза пред Би Ти Ви, че Решетников лъже, че се срещал с нея да съгласува издигането на ген. Румен Радев за президент. След това тя призна, че се е виждала с руския генерал, но случайно и сред други хора, като въобще не са обсъждали Радев, а общата политическа обстановка.", "date": "2019.09.11", "title": "Нинова за срещата си с Решетников: Нямам какво ново да ви кажа"}
{"url": "https://www.dnevnik.bg/citat_na_deniia/2019/09/11/3961790_citat_na_denia_stanishev_s_vulka_mi_praviha_krizite_s/", "text": "                         С тези думи премиерът Бойко Борисов коментира преди началото на правителственото заседание както предстоящите местни избори, така и обществената поръчка за почистването на столицата. Той направи препратка към изказването на Мая Манолова при подаването ѝ на оставка като омбудсман,  за да се кандидатира за кмет на София . Тогава тя заяви, че не иска да се правя на герой, а иска \"да си отвоюваме столицата обратно\". Вчера пък се разбра, че  десет фирми и консорциуми са подали оферти да чистят София , като голяма част от тях са същите, които през последните години събират отпадъците в града. Търгът е за 435 млн. лв., а в някои от районите вече се знае, че няма да има конкуренция, тъй като има по един кандидат. От подадените оферти се вижда, че консорциуми, в които влизат фирми около \"Титан\" и братята Кирил и Георги Домусчиеви, изглежда, ще продължат да държат почистването в ключови райони в столицата. Споменатият от Борисов Румен Гайтански, известен като Вълка, също е подал официална оферта. В момента дружествата му нямат официални договори с общината, но сега работят, като отдават техника под наем. С две свои фирми Гайтански кандидатства за обслужването на 11 от 24-те столични района. Гайтански беше основен играч в чистенето на София по времето, когато Бойко Борисов беше кмет на София. Тогава настоящият премиер беше казал, че е заварил две концесии, които по думите му били \"отвратително направени с един Румен Гайтански-Вълка\". \"Струваше ми огромни усилия, но Гайтански вече го няма в боклука на София\", каза още Борисов в първия си мандат начело на столицата. По информация на  \"Капитал\"  в момента фирми на Гайтански участват в сметопочистването на много други градове, а от няколко години поетапно и тихомълком се завръщат и в столицата, дори като партньори на общинската фирма \"Чистота-Искър\", което е коствало работата на директора на дружеството. Освен това в средата на тази година държавната Българска банка за развитие (ББР), която се управлява от един от съоснователите на ГЕРБ Стоян Мавродиев, направи създаденото в края на миналата година свързваното с Гайтански дружество \"Роудуей кънстракшънс\" най-големия клиент на банката със заем от 148.5 млн. лв. Заемът представлява над 10% от целия фирмен фирмен портфейл в баланса на банката, който към края на март 2019 г. е 1.16 млрд. лв. Обявената цел за тегленето на кредита е покупка на друга, контролирана от Гайтански, малка регионална пътностроителна фирма. Повече по темата четете  тук.", "date": "2019.09.11", "title": "Цитат на деня: Станишев с Вълка ми правиха кризите с боклука, сега София е по-чиста от Берлин"}
{"url": "https://www.dnevnik.bg/analizi/2019/09/11/3961772_absoljutno_bezobrazie_e_uchilishteto_da_podgotvia/", "text": "                         Х 000 лв. Толкова ще ми струва подготовката на Н. за кандидатстване в читаво училище. Променям сумата, за да не се фиксираме в числата. Няма никакво значение точната сума. Ако детето е старателно и си наляга парцалите през цялата учебна година, би трябвало да няма проблем да изкара над 5.50 без грам частни уроци и допълнителна помощ. Плащам ги на школа, лицензирана, регистрирана, плащаща данъци. За сумата получавам изряден документ. Шансът дете да се справи само в училище, без помощ и допълнителна подготовка, за да изкара конкурентен резултат, клони към 0. Не се оплаквам, изкарвам ги, ще ги платя, но е АБСОЛЮТНО БЕЗОБРАЗИЕ училището да подготвя за четворка в най-добрия случай, дори детето много да се старае. , за което се изискват специални умения или подготовка над средната (математическа, художествена или друг вид специализирана гимнаия). Говорим за национален изпит, еднакъв и задължителен за всички, който да оцени нивото на усвояване на средния материал за всички ученици. Браво на даровитите и съвестни деца, аз живо такова не познавам, но сигурно има, които така просто мимоходом, без да полагат особени усилия, изкарват 6. Браво, Евала, Конграчулейшън! Аз говоря за така по-обикновените деца, като например моето и тези на приятелите ми. НЯМА дете, което да е изкарало резултат над 5.50 без частни уроци и/или школа и/или единият родител с повече свободно време да го подготвя. Доброто образование е скъпо нещо - винаги е било така навсякъде по света. Така и трябва да бъде - доброто образование е инвестиция в бъдещи по-високи доходи. Няма как да бъде евтино. Но пак казвам – тук ИЗОБЩО не говорим за нещо извънредно, луксозно или елитно. Тук говорим за покриване на средно ниво на средно образование. Това е, което не може да бъде покрито от училището, дори и при прилежност и старание на въображаемо осъзнато дете на 13 години.", "date": "2019.09.11", "title": "Абсолютно безобразие е училището да подготвя най-много за четворка"}
{"url": "https://www.dnevnik.bg/sport/2019/09/11/3961718_ludogorec_privleche_nacional_na_izrael/", "text": "Осемкратният шампион на България \"Лудогорец\" обяви привличането на шести нов футболист. Това е защитникът Талеб Тауата, който е национал на Израел. Той играе на поста ляв краен бранител. Тауата е на 27 години и за последно игра за елитния германски \"Айнтрахт\" (Франкфурт). За националния отбор на Израел защитникът има 16 мача и един гол. Договорът му с клуба изтече и той подписва с \"Лудогорец\" като свободен агент. Тауата е пристигнал в София в началото на седмицата, където е преминал медицински прегледи и е подписал своя договор. \"Тауата е следен от скаутското звено на \"Лудогорец\" от края на 2018 г. и финално е одобрен от треньорското ръководство\", съобщиха шампионите. От клуба не уточняват дължината на договора, който е подписан с Тауата. Той ще бъде конкурент на Антон Недялков за лявата зона на защитата, след като до момента \"Лудогорец\" нямаше друг играч на поста. Новото попълнение на шампионите ще може да играе само в мачовете от Първа лига и в Купата на България. Срокът за картотекиране на играчите за  Лига Европа  вече изтече и той няма да може да участва в мачовете от груповата фаза. Тауата е шестият нов в \"Лудогорец\". От лятото насам тимът привлече сънародника му Дан Битон, конгоанците Мавис Чибота и Джордан Икоко, сенегалеца Стефан Баджи и халфа от Гвинея-Бисау Жоржиньо.", "date": "2019.09.11", "title": "\"Лудогорец\" привлече национал на Израел"}
{"url": "https://www.dnevnik.bg/razvlechenie/2019/09/11/3961807_snimka_na_denia_grigor_dimitrov_i_ana_uintur_-/", "text": "Българският тенисист Григор Димитров публикува в  снимка в компанията на известната главна редакторка на сп. \"Вог\" Ана Уинтур, придружена с описанието \"най-добрата среща\" (best date ever). Двамата са били заедно на първия ред на ревюто на американския дизайнер Том Форд, представено преди ден в изоставена станция на метрото като част от продължаващата и в момента Седмицата на модата в Ню Йорк. Сред другите известни гости на ревюто бяха още Серена Уилямс и певицата Майли Сайръс.", "date": "2019.09.11", "title": "Снимка на деня: Григор Димитров и Ана Уинтур - \"най-добрата среща\""}
{"url": "https://www.dnevnik.bg/bulgaria/2019/09/11/3961789_sredniiat_osiguritelen_dohod_dostigna_974_lv_prez_juli/", "text": "Средният осигурителен доход през юли 2019 г. достигна 974.05 лв., показват данните на Националния осигурителен институт. Увеличението спрямо юни е с 5.34 лв. или 0.55%. От началото на годината средният осигурителен доход се покачва, освен в периода на май и юни, когато спада от 980.76 лв. на 968.71 лв. или с 1.2%, Спрямо юни 2018 г. средният осигурителен доход нараства с 99.05 лв. или 11.32%. Средномесечният осигурителен доход за страната за последната година е 945.00 лв. Сумата служи при изчисляване размерите на новоотпуснатите пенсии през август тази година.", "date": "2019.09.11", "title": "Средният осигурителен доход достигна 974 лв. през юли"}
{"url": "https://www.dnevnik.bg/evropa/2019/09/11/3961749_komisiiata_na_fon_der_laien_visoki_ambicii_i_stranni/", "text": "В очите на Урсула фон дер Лайен в следващата Европейска комисия ще има баланс на половете, тя ще бъде \"геополитическа\" и ще действа като \"пазител на мултилатеризма\". Може би подходящо за комисия, оглавявана от бивш германски министър на отбраната, тя освен това ще бъде силно дефанзивна – с изпълнителен зам.-председател за борбата срещу климатичните промени, втори за борбата с корпоративната хегемония на американските технологични гиганти, и други, отдадени на защитата на \"нашия европейски начин на живот\" и на \"една по-силна Европа в света\", пише \"Политико\". Фон дер Лайен, първата жена председател на институцията,  представи екипа си  от комисари вчера. В него има исторически, почти перфектен баланс на половете, като жените са 13 от общо 27 еврокомисари. В бъдещата комисия ще има позиции, замислени да се справят със спешни политически предизвикателства, някои с абсурдно амбициозни, дори помпозни наименования. Маргрете Вестагер от Дания ще е изпълнителен зам.-председател по \"Европа в цифровата епоха\", а Валдис Домбровскис, бивш латвийски премиер, ще бъде изпълнителен зам.-председател \"по икономиката в интерес на хората\". Номинираните от Фон дер Лайен трябва да бъдат утвърдени от Европейския парламент и за някои от тях се очертава изпитът да е строг предвид твърденията за техни нарушения в миналото. Например Силви Гулар от Франция, която бе разпитана от френската полиция по случай със злоупотреба с еврофондове, Рована Плумб от Румъния, замесена в корупционен случай през 2017 г., и полякът Януш Войчеховски, разследван от Европейската служба за борба с измамите. Ще има общо осем зам.-председатели на Европейската комисия – трима изпълнителни зам.-председатели, като холандецът Франс Тимерманс е определен за \"пръв зам.-председател\", който ще замества Фон дер Лайен при отсъствие, и още петима зам.-председатели. При обявяването на екипа й Фон дер Лайен подчерта, че ранговете и старшинството не са нейни приоритети. \"Имаме структура, която се фокусира върху задачи, не върху йерархии\", каза тя пред репортери в Брюксел. \"Трябва да можем да дадем решения на най-важните въпроси бързо и решително. Искам тази Европейска комисия да бъде гъвкава, модерна\", допълни Фон дер Лайен, определяйки я като \"геополитическа комисия\" и \"пазител на мултилатеризма\". Сред номинираните има 13 жени – скок в сравнение с досегашната еврокомсия, в която дамите бяха осем, и огромна промяна в институцията, в която между 1985 и 1988 няма абсолютно никакви жени.  Огромните отговорности като защитата на европейския начин на живот идват с къде-къде по-земна отплата. Ако бъдат одобрени, комисарите ще получават основна заплата от най-малко 270 хил. евро на година, плюс надбавки, като тези на високи позиции ще получават още повече.  Предложените от Фон дер Лайен позиции отразяват някои доста амбициозни цели. Тимерманс например ще отговаря за \"европейска зелена сделка\", целяща да подсили политиките на ЕС за борба с климатичните промени.  Вестагер не само ще отговаря за дигитализацията, но и ще запази сегашната си позиция на комисар по конкуренцията, която й навлече критики от президента на САЩ Доналд Тръмп, наричащ я \"данъчна дама\". В ярък контраст с комисията \"Юнкер\" жените сега ще са на много от най-могъщите позиции. Например Вера Йоурова от Чехия, която ще бъде зам.-председател за ценностите и прозрачността, Гулар, бивш френски министър на отбраната, ще поеме портфолиото за вътрешния пазар и ще надзирава Генерална дирекция, отговаряща за отбрана, индустрия и Космос. Хърватката Дубравка Шуица, бивш кмет на Дубровник, ще е зам.-председател за демокрацията и демографията, а Кадри Симсон от Финландия – еврокомисар по енергетиката.      Изборът на Йоурова, представител на една от страните от Вишеградската група, има специално значение предвид все още тлеещото напрежение между Брюксел и две от тези държави (Полша и Унгария) заради проблеми с върховенството на закона и демокрацията. Фон дер Лайен, изглежда, изпрати послание и към Великобритания, като номинира Фил Хоган от Ирландия, досега комисар по земеделието, за търговски еврокомисар. Така той ще стане лицето на масата за преговори, ако и когато Великобритания успее да осъществи Брекзит и започне разговори с ЕС за ново търговско споразумение. Сред другите мъже в екипа Жозеп Борел, в момента испански външен министър, ще бъде върховен представител за външната политика - решение, взето от Европейския съвет. Бившият италиански премиер Паоло Джентилони ще отговаря за икономиката, а Дидие Рейндерс, в момента външен министър на Белгия, ще заеме поста на Йоурова и ще бъде еврокомисар по правосъдието.  Разместване Предлагайки осем зам.-председатели, включително и трима изпълнителни зам.-председатели, Фон дер Лайен несъмнено ще се изправи пред въпроса дали е създала колеж с твърде много шефове, особено след като реши Домбровскис да е трети изпълнителен зам.-председател - нещо, което лидерите на ЕС не предвиждаха, когато я номинираха за наследник на Жан-Клод Юнкер  през юли . Тогава лидерите предложиха по-висши позиции за Тимерманс, социалдемократ, и за Вестагер, подкрепяна от либералите, като част от внимателно разработен пакет за ръководните постове, който да балансира това, че Европейската народна партия поема председателския пост.      Но в отговор на въпрос на \"Политико\" Фон дер Лайен каза, че съветът не е определил никого от Централна и Източна Европа за лидерска позиция и тя е трябвало да реши това, издигайки Домбровскис. Отбеляза, че председателите на комисията, съвета и парламента представляват основните проевропейски групи (дясноцентристката Европейска народна партия, лявоцентристката Социалисти и демократи и либералната \"Обнови Европа\") и че всяка от тези три партии има по един изпълнителен зам.-председател в ЕК. \"Като председател съм свободна да реша. Това направих\", допълни тя. Позициите в предложения от нея колеж на комисарите са фокусирани повече върху политически теми и не толкова върху отразяването на отделите на комисията (познати като генерални дирекции). От всички креативни и необичайни титли, които Фон дер Лайен предложи, може би най-любопитна е тази на зам.-председателя за \"защита на европейски начин на живот\" Маргаритис Схинас от Гърция.       Фон дер Лайен обясни, че Схинас трябва да отговаря за миграцията, включително за пораждащата сериозни спорове промяна на правилата на блока за предоставяне на убежище. Решението й обаче  предизвика полемика . \"Надяваме се, че председателят Фон дер Лайен не вижда противоречие между подкрепата за бежанците и европейските ценности\", каза съпредседателят на групата на Зелените в ЕП Ска Келер. Нейният британски колега от групата на социалдемократите Клод Мораес заяви, че наименованието поражда истински проблем сред групата му и каза, че ресор с подобно име не може да съществува. Под натиск Пресконференцията на Фон дер Лайен вчера бе най-дългото й публично представяне след  одобрението й от европарламента  през юли. Тя отговаряше свободно на въпроси на английски, френски и немски език. Единственото й оплакване бе, че някои репортери задаваха толкова много въпроси, понякога с по няколко части, че не винаги успяваше да ги проследи. Макар някои въпроси да бяха за по-широките й цели за ЕС, голяма част се отнасяха за отделни кандидати. Тя бе питана няколко пъти за поляка Войчеховски. По думите й разследването на ОЛАФ срещу него е независимо и ще протече нормално. Това обаче вероятно не бе особено удобен въпрос за бъдещия председател, срещу която все още се води парламентарно разследване за начина, по който министерството на отбраната на Германия е раздавало апетитни поръчки.", "date": "2019.09.11", "title": "Комисията на Фон дер Лайен: високи амбиции и странни позиции"}
{"url": "https://www.dnevnik.bg/bulgaria/2019/09/11/3961821_zaradi_1000_mlrd_dolara_borisov_predpochel_shef_na_mvf/", "text": "България е можела да излъчи външен министър на Европейския съюз в лицето на Кристалина Георгиева, но е предпочела в крайна сметка тя да поеме Международния валутен фонд (МВФ). Това се разбра от изказването на премиера Бойко Борисов преди началото на днешното заседание на кабинета. Той посочи и каква е причината страната ни да се договори точно за този пост - 1000 млрд. долара. \"Когато договаряхме всички постове в новата Европейска комисия, ние договаряхме и поста за шеф на МВФ. В такива преговори опитът изисква да бъдеш търпелив, но и мълчалив и да говориш тогава, когато всичко е договорено. МВФ е институция с 1000 млрд. долара бюджет. Конкуренти ни бяха Германия, Холандия и Великобритания. Ние можехме да вземем външния министър на Европа и той да е наш, но разликата между двата поста е 1000 млрд. долара и глобална възможност за работа в целия свят\", каза Борисов. В началото на седмицата изпълнителният съвет на Международния валутен фонд потвърди официално, че  Кристалина Георгиева е единственият кандидат за управляващ директор  на мястото на Кристин Лагард, която напуска най-високия пост във фонда на 12 септември. В съобщението се казва, че след изтичането на срока в петък само един кандидат е потвърдил желанието си да бъде обсъдена кандидатурата ѝ за поста и това е настоящият Главен изпълнителен директор на Световната банка. Борисов разкритикува и реакцията на политическите си опоненти след обявяването на ресора на българския еврокомисар Мария Габриел. Тя ще отговаря за \"Иновации и младеж\" в новата ЕК, като според премиера това е първа точка както в програмата на кабинета му, така и в тази на ЕС. \"България беше оценена като държава, която в традициите си винаги е имала добро образование, култура, спорт и най-иновативни мозъци от типа на Джон Атанасов и много други. Именно затова на България беше даден ресор, който освен първа точка на програмата на правителството е и първа точка на Европа. Целта е да се даде бъдеще на младите хора, да станем конкурентоспособни на САЩ и Китай, защото там се отделят огромни пари за иновации\", каза още Борисов. Той призова всички български институции, университети и академии \"да се стягат да правят проекти, защото това са огромни възможности\".", "date": "2019.09.11", "title": "Заради хиляда милиарда долара Борисов предпочел шеф на МВФ пред външен министър на ЕС"}
{"url": "https://www.dnevnik.bg/bulgaria/2019/09/11/3961823_grajdanite_iskat_prozrachen_izbor_na_glaven_prokuror_i/", "text": "Криза в доверието към институциите, съмнения за недостатъчно добра и прозрачна процедура за избор на главен прокурор и одобрение към публичното разгласяване на доказателства по висящи дела и разследвания. Това сочат данните от социологическо проучване проучване на \"Маркет Линкс\", проведено сред 1025 души над 18 г. в периода 16-25 август, съобщава Би Ти Ви. Според данните 54% от българите одобряват действията на прокуратурата да изнася информация по текущи дела в медиите. 28% от запитаните не могат да преценят, а 18% не са съгласни да се разгласяват публично данни, преди делото да е влязло в съда. \"Гражданите очакват повече прозрачност, имаме нужда да виждаме, че работа се върши, а интересите на държавата биват защитени. Това е тази потребност да усещаме, че институциите работят\", коментира социoлогът Добромир Живков в ефира на Би Ти Ви. По-малко от половината анкетирани смятат, че процедурата за избор на главен прокурор е достатъчно добра. 47% от участниците в проучването са на мнение, че процедурата се нуждае от промяна, а едва 16 на сто смятат, че тя е достатъчно добра в момента. 37% са казали, че не могат да преценят. Според 57% от участвалите в допитването процедура по избор на главен прокурор само с един кандидат е опорочена. Едва 15 на сто са на обратното мнение и приемат, че може да има действителен избор дори и с един кандидат. 28% не могат да отговорят на въпроса. \"В контекста на този дефицит на доверие виждаме, че процедурата не се оценява от българските граждани като адекватна. Малка част от обществото обаче познават процедурата в детайли\", допълни експертът. По думите на социолога гражданите нямат усещане, че могат да въздействат върху това, което се случва в страната, а това води до недоверие. Той обясни, че хората не са съгласни в процедурата да участва само един кандидат. \"Не се вижда състезателен характер за тази важна позиция, а такива очаквания бяха създадени в общественото пространство\", заяви Живков. Близо 2/3 от анкетираните изразяват мнение, че медиите и обществото трябва да изразяват критики към процедурата по избор на главен прокурор и кандидатите в нея. Изследването показва и кризата на доверие към българските институции - най-ниско е към Народното събрание - около 15%, съдебната система и правителството се ползват с доверието на около 25% от анкетираните. \"През юни непосредствено след изборите (за Европейски парламент - бел. ред.) хората дават своя глас, чувстват, че имат влияние върху това, което се случва в страната. Тогава се повишава доверието в институциите. През юли и август, когато отново имаше скандали, доверието пак спадна\", коментира социологът. \"Гражданите очакват повече прозрачност, имаме нужда да виждаме, че работа се върши, а интересите на държавата биват защитени. Това е тази потребност да усещаме, че институциите работят\", посочи социологът.", "date": "2019.09.11", "title": "Гражданите искат прозрачен избор на главен прокурор и критично отношение от медиите"}
{"url": "https://www.dnevnik.bg/sviat/2019/09/11/3961820_chujdite_studenti_vuv_velikobritaniia_shte_mogat_da/", "text": "Чуждестранните студенти ще могат да останат във Великобритания до две години след завършването си, за да си намерят работа. Това гласят нови предложения на вътрешното министерство. Те променят реформата от 2012 г., прокарана от тогавашния вътрешен министър  Тереза Мей , която даваше на наскоро завършилите само 4 месеца да си намерят работа. Около 450 хил.  чуждестранни студенти  всяка година пристигат във Великобритания, а мярката ще се отнася за тези, започващи обучението си догодина, пише Би Би Си. Те ще трябва да са се обучавали в институция, която провежда имиграционни проверки. Няма да има ограничения за това какъв вид работа ще започнат те, нито на броя хора, които ще могат да се възползват от удължения срок. \"Ако някой се е нуждаел от доказателство за нов подход към имиграцията\", това е то, коментира редакторът на Би Би Си Марк Ийстън. \" Тереза Мей  създаде \"враждебна атмосфера\" около миграцията с амбицията да намали новопристгащите до десетки хиляди, а  Борис Джонсън  обеща да се откаже от тази цел и да насърчи \"най-добрите и най-умните\" да живеят и работят в \"глобална Британия\".", "date": "2019.09.11", "title": "Чуждите студенти във Великобритания ще могат да останат две години след завършване"}
{"url": "https://www.dnevnik.bg/citat_na_deniia/2019/09/11/3961815_citat_na_denia_samo_v_ruskoto_posolstvo_shpionite_sa_68/", "text": "                         Това коментира пред Би Ти Ви външният министър в кабинета \"Сакскобургготски\" Соломон Паси. По думите му техните имена се знаят и той може да съдейства който иска да ги получи, но добави, че не знае дали разследваните за шпионаж от ръководството на движение \"Русофили\" са сред тях. В сайта на руското посолство в София е посочено, че дипломатическите служители на посолството са 36-ма, но не се посочва броят на всички работещи в мисията.", "date": "2019.09.11", "title": "Цитат на деня: Само в руското посолство шпионите са 68"}
{"url": "https://www.dnevnik.bg/bulgaria/2019/09/11/3961844_shpionskiiat_skandal_mi_napomnia_vremeto_na_maikul/", "text": "Премиерът Бойко Борисов обяви преди началото на днешното заседание на правителството, че разразилият се в последните дни шпионски скандал му напомнял времената, \"когато руски олигарси като Майкъл Чорни и Денис Ершов\" се опитвали да правят проекти в България. Още с първите си думи по темата министър-председателят заяви, че това е \"шпионски в кавички скандал\", и добави, че няма никаква роля в този процес. Вчера главният прокурор Сотир Цацаров обяви, че  председателят на сдружение \"Русофили\" Николай Малинов е обвинен в шпионаж в полза на Русия,  а руският гражданин Леонид Решетников е получил забрана да влиза в България през следващите 10 години. Според Цацаров Малинов е бил свързан с организации в Русия. Той цитира две такива - \"Двуглав орел\" и РИСИ (Руски институт за стратегически изследвания). Двете организации пък са свързани с Решетников. Прокуратурата твърди, че Малинов е изпълнявал задачи за тях срещу заплащане. По време на разследването са били задържани общо осем души, а десетки са били разпитани. \"Когато руски олигарси се опитват да правят проекти в България, свързани с нашия военно-промишлен комплекс, службите работят по тази тема заедно с партньорските служби и прокуратурата. Нищо против нямаме хората, които харесват Русия\", подчерта Борисов и припомни, че е участвал в един от съборите на русофили, който по традиция се провежда на яз. \"Копринка\". По време на вчерашната пресконференция зам. главният прокурор Иван Гешев заяви, че е намерена докладна записка от Малинов на руски, която съдържала информация за настоящата геополитическа ориентация на България и идеи как да се промени, като е предлагал и действия в 5 направления. \"Нашата геостратегическа ориентация е подкрепена от всички други партии много преди ГЕРБ да ги има. Май само ВМРО ги е имало тогава. Ние сме приели пътя ЕС - НАТО\", уточни Борисов. Той сравни шпионския скандал с времената, когато Майкъл Чорни, Денис Ершов и други бизнесмени от руски произход бяха изгонени от България като застрашаващи националната сигурност. Това стана през 2000 г., но веднага след това Ершов обжалва и 4 години по-късно върна правото си да пребивава в страната. \"Доколкото разбрах, проектът е бил същият. Купуване на телевизия, голям телеком и засилване влиянието в страната\", каза още Борисов.", "date": "2019.09.11", "title": "\"Шпионският\" скандал ми напомня времето на Майкъл Чорни и Денис Ершов, обяви Борисов"}
{"url": "https://www.dnevnik.bg/sport/2019/09/11/3961766_sled_shouto_vuv_vilnjus_golovite_postijeniia_na/", "text": "Кристиано Роналдо попадна в центъра на вниманието с поредната си голова вечер във футбола. Португалецът  вкара четири пъти при победата с 5:1 срещу Литва  в мач от квалификациите за европейското първенство. С шоуто си във Вилнюс той събра 93 гола. Той продължава да се доближава до рекорда за най-много голове на ниво национален отбор. Пред Роналдо е единствено иранецът Али Даи, който има 109 гола. Числата от постижението на Роналдо  са головете на Роналдо за националния отбор  от головете са вкарани в официални мачове, а 18 са в приятелски срещи  са вкарани от игра, а десет са от дузпи  са съперниците, срещу които Роналдо е вкарвал за Португалия  Роналдо няма голове срещу България - има един приятелски мач, като  Владислав Стоянов му спаси дузпа  пъти е вкарвал три или повече гола за Португалия (има общо 54 хеттрика в кариерата си на национално и клубно ниво),  пъти е вкарвал четири гола за националния отбор  гола има в квалификациите за европейски първенства, което го превръща в рекордьор  гола го превръщат в голмайстор на европейските първенства заедно с Мишел Платини  гола има в квалификации за световни първенства, което също го прави рекордьор  отличия е спечелил с националния отбор - Евро 2016 и Лигата на нациите.    ", "date": "2019.09.11", "title": "След шоуто във Вилнюс: головите постижения на Роналдо в числа"}
{"url": "https://www.dnevnik.bg/analizi/2019/09/11/3961750_rusofili_protiv_rusofili/", "text": "Това лято стигнах до формулировката  . Използвах я, за да обясня на хора от чужбина същината на нашия актуален обществен договор. Не съм я публикувал у нас, защото у нас това е баналност, всеки го знае. Знаем го и нямаме нужда от политологически, социологически или антропологически доказателства. Но тази баналност ми помага днес да си обясня поредната правителствена манипулация. (Като гражданин я окачествявам и като мерзост – но това мога да го изразя на улицата, тук ще съм предимно аналитичен.) Имам предвид, разбира се, предизборното активно мероприятие на ГЕРБ против русофилите. Точно както интуитивно знаем, че именно такъв е днешният обществен договор – така интуитивно знаем, че това е именно активно мероприятие, а не патриотично ловене на шпиони. Тук е форум, не съдебна зала – няма да доказвам очевидното, още повече че в съдебните зали властват Цацаров и тути кванти. Но си зададох един въпрос. Не само интуитивно ясно – а в случая многократно доказано със социологически проучвания и антропологически изследвания е, че мнозинството от хората в България симпатизират на Русия. Организацийки като набеденото движение \"Русофили\" отдавна убеждават Путиновия режим, че могат да изманипулират, канализират и превърнат такива симпатии в политически процес, който по мирен път да обърне България от Запад към Изток. Все не им се получава. Москва обаче все ги подкрепя, по схемата \"ако се подкваси\". Може дори този относително дребен ресурс да е изкушил някои лакомници от ГЕРБ. Повечето българи, както симпатизират на Русия и ругаят Брюксел и Вашингтон (не че няма защо), така и са си направили сметката, че келепирът е на Запад. И си гласуват за ГЕРБ. Колкото и да приказват, че \"нямало държава\" (имат пред вид неграблива и некрадлива държава – а само те да грабят и крадат) – гласуват заради прозападната гербова ориентация. Така че аз първоначално бях изненадан от акцията: добре, ГЕРБ се цели в електората вдясно, разчитайки на расистка русофобия. Вероятно са прави: и вдясно, а и навсякъде неприеменето на Русия в масовия случай се основава на пещерна русофобия, а не на просветено политическо отричане на диктатурата на Путин. Но нима няма сами да отцепят част от собствения си електорат – зер той е русофилски настроен, нали спада към мнозинството в България, състоящо се от симпатизанти на Русия? Е, с помощта на горната схема си отговорих: не, няма. Защото тук имаме \"аналогичен случай\". Както мнозинството българи симпатизират на Русия, но заради келепир гласуват \"за Европа\", така  Това обаче за мен е небанален момент: очевидно за ГЕРБ вече масово не се гласува по случайни фактори – кой какво ми казал, колко симпатичен бил Бойко и под. – прогербаджиите вече твърдо знаят, че  Така че можем да конкретизираме формулата на нашия електорален обществен договор, както очевидно го разбира мнозинството, гласуващо за ГЕРБ:  Ще ни го дава – официално или не! Може и ние сами да се довземем – нали ние сме държавата, нали така беше демократичният лозунг! На някои от нас – познато от \"реалния социализъм\". Но и тогава онези, които не бяха съгласни с такова общество, бяха малцина. А мнозинството и досега плаче за хубавото време на Бай Тошо. Нищо, както е тръгнало, то ще дойде пак. А беззаконието – днес против фили, утре против фоби – и при Тошо не ни стряскаше, камо ли днес. Спете спокойно, деца.", "date": "2019.09.11", "title": "Русофили против русофили"}
{"url": "https://www.dnevnik.bg/sviat/2019/09/11/3961831_honkongskata_borsa_iznenadvashto_poiska_da_kupi/", "text": "Хонконгската фондова борса отправи неочаквано предложение да купи тази в Лондон за няколко десетки милиарда долара, предадоха \"Файненшъл таймс\" и \"Блумбърг\". Стойността на сделката е 32 млрд. лири (около 36 млрд. евро). Става дума за по 20.45 лири за акция. Ако подобна сделка се сключи, би била най-голямата в историята на борсата. Хонконгската фондова борса, една от най-важните в света, вече притежава Лондонската борса за метали след сделка за 1.4 млрд. паунда през 2012 г. Според \"Файненшъл таймс\" Чарлз Ли, изпълнителен директор на борсата, се опитва да я превърне в \"универсален магазин\" за инвеститори, гледащи към Китай с идеята, че страната ще продължи да отваря капиталовите си пазари за останалия свят. В съобщението си  Ли обяснява, че двете борси заедно \"ще свързват Изток и Запад, ще са по-диверсифицирани и ще могат да предлагат на клиентите повече иновации, управление на риска и възможности за търгуване\". По думите му това би създало \"водеща глобална борса, която се разпростира върху Азия, Европа и Съединените щати\". Това е и \"вот на доверие в Лондон и бъдещата роля на Обединеното кралство като глобален финансов център\". Условието Предложението дойде в момент, когато Китай опитва да омекоти ефекта от икономическото забавяне и търговската война със САЩ. \"Блумбърг\" отбелязва, че с подобна крачка може да се постави под въпрос сделката, с която Лондонската фондова борса иска да се трансформира, придобивайки глобалната компания за финансови услуги \"Рефинитив\" за 27 млрд. долара. Хонконгската борса обаче поставя условие - отказ от сделката. Лондонската фондова борса потвърди офертата, но добави, че запазва ангажимента си към \"предлаганото придобиване на \"Рефинитив холдингс\", пише \"Ройтерс\". Междувременно министърът по въпросите на бизнеса Андреа Ледсъм, която даваше интервю за \"Блумбърг\" в момента на съобщението, каза, че британските власти биха \"гледали много внимателно всичко, което има последици за сигурността на Обединеното кралство\".", "date": "2019.09.11", "title": "Хонконгската борса изненадващо поиска да купи Лондонската"}
{"url": "https://www.dnevnik.bg/bulgaria/2019/09/11/3961854_za_godina_prokuraturata_prikljuchi_razsledvaneto/", "text": "Районната прокуратура в Бургас обяви, че е приключила разследването срещу общинския съветник Бенчо Бенчев и предстои да бъде изготвен обвинителен акт, който да бъде внесен в съда. Бенчев бе обвинен , че от 2 до 4 август 2018 г. помогнал на Димитър Желязков-Очите да избегне наказателно преследване и с автомобила си го откарал от Солун до Истанбул. Освен това прокуратурата го обвини и че за два дни му предоставил за ползване стая в хотел. Тя била резервирана на името на Бенчев, преди да откара Желязков в Гърция и Турция. Освен това Бенчев ще отговаря пред съда и за това, че в спалня в дома си в Бургас държал 57 фабрични патрона, за които нямал разрешително. На 5 август м.г. разследващите намерили и ловна карабина със 100 боеприпаса, както и три пистолета с 90 патрона за тях, които не били съхранявани според изискванията на закона – обезопасени в специална каса. Малко след като бе задържан заедно с Желязков в Истанбул, Бенчев обяви, че  двамата случайно се видели  в Гърция и той поел ангажимент да го превози до Истанбул, защото бил болен и имал нужда от лечение. След случая БСП го изключи от групата си в общинския съвет, а след това  Бенчев бе освободен от поста  като зам.-председател на съвета в Бургас. През октомври м.г. той е завърна в общинския съвет в града като независим.", "date": "2019.09.11", "title": "За година прокуратурата приключи разследването срещу общинския съветник, укривал Очите"}
{"url": "https://www.dnevnik.bg/bulgaria/2019/09/11/3961869_i_malofeev_ima_zabrana_da_vliza_v_bulgariia_10_g/", "text": "Руският олигарх Константин Малофеев има от днес издадена забрана да влиза в България за срок от 10 г. Това съобщи от парламентарната трибуна главният прокурор Сотир Цацаров. Той говори пред депутатите след като министърът на вътрешните работи Младен Маринов и председателят на ДАНС Димитър Георгиев  дадоха информация  по разкритията в разследването за шпионаж срещу председателя на движение \"Русофили\" Николай Малинов. Заповедта на ръководителя на ДАНС от днес на практика препотвърждава забраната на Малофеев за влизане във всички страни от ЕС. Тя му е наложена през юли 2014 г. във връзка с украйнската криза. Вчера стана известно, че друг руски гражданин - пенсионираният разузнавач Леонид Решетников, е със същата ограничителна мярка. Според прокуратурата  лидерът на \"Русофили\" помагал на подсъдимия бивш мажоритарен собственик на фалиралата КТБ да прехвърли активи за над половин милиард към руския бизнесмен. Самият Малинов днес разказа в телевизионно интервю, че  само съдействал за телевизионен проект  на базата на ТВ7. В Министерския съвет премиерът  Бойко Борисов коментира , че ситуацията му напомня \"времето на Майкъл Чорни и Денис Ершов\". Премиерът има предвид действия на кабинета \"Костов\" срещу група руски граждани, осъществявали бизнес в България. Пред депутатите Цацаров повтори изнесената вчера информация по течащото разследване и отново повтори, че Малинов е получавал задачи, а понякога и финансиране с цел прокарване на идеи, промяна на политики и геополитическа преориентация на България. След като изложи вече известните данни, Цацаров пожела и да отговори на някои от критиките по ситуацията от страна на политиците. \"Беше казано, че това е преследване за идеи, моето мнение и мнението на колегите, които работят е, че това не е преследване за идеи. Когато идеите се налагат с пари и влияние и са насочени срещу националната сигурност на България, това е престъпление\", заяви Цацаров. Независимо от настоящата политическа обстановка, предстоящите местни избори и всичко друго, аз не мога да се съглася с твърдението, че това е политическа акция, която е свързана с предстоящи избори, печелене политически дивиденти, допълни главният прокурор. И допълни: \"Не защитавам и не обвинявам никого от политическите сили\". В отговор на съмненията, че акцията е направена именно на 9 септември, Цацаров заяви, че дали ще е девети, дали десети, \"такова е наказателното производство\". Това не е атака срещу движение \"Русофили\", пожела да заяви на няколко пъти главният прокурор. И посочи, че отговорността е за лични действия на Малинов, а движението е било използвано от него за реализация на определени цели, които са били финансирани. \"Това не разделение или опит за разделение на русофили и русофоби, както бе казано. Става дума не за това на чии чужди интереси служиш, а за това че увреждаш българските национални интереси и то в посока, която е доста различна, противоположна на тази, която и вие сте приемали и гласували в тази зала като насоки за развитие на страната\", допълни още отговорите си Сотир Цацаров. В отговор на друга критика пък отбеляза: \"Бе направено искане да се представят неоспорими факти, при цялото ми уважение към това искане и автора му, неоспорими факти се представят пред съд, не пред други държавни органи, защото такава е Конституцията на страната. Ако сме започнали това разследване, ние сме с ясната отговорност, че трябва да представим неоспорими факти пред българския съд и ще се опитаме да го направим\".", "date": "2019.09.11", "title": "И Малофеев има забрана да влиза в България за 10 години (допълнена)"}
{"url": "https://www.dnevnik.bg/sviat/2019/09/11/3961867_na_denia_na_katalunia_separatistite_sa_dulboko/", "text": "Две години след опита за отцепване през 2017 г. каталунските сепаратисти ще направят днес преглед на силите си - излизат на демонстрация в Барселона. А през октомври се очаква присъда срещу водачите им. От 2012 г. насам отцепниците организират гигантски демонстрации на 11 септември, когато каталунците честват празника \"Диада\" - превземането на Барселона през 1714 г. от войските на Филип Пети по време на Войната за испанското наследство. Под лозунга \"Нашата цел е независимост\" демонстрацията, в която през последните години са участвали над един милион души, ще започне на площад \"Испания\" в Барселона в 17.14 ч. (препратка към 1714 г., когато Испания превзема Барселона). Тя ще се състои няколко седмици преди очакваното през октомври огласяване на присъдите на 12-те лидери на сепаратистите, чийто процес протече във Върховния съд на Испания от февруари до юни. Някои от тях са зад решетките от близо две години; всички са застрашени от тежки наказания - до 25 години затвор в случая с бившия вицепремиер на региона Ориол Жункерас. \"Наближава обявяването на присъдата (от Върховния съд) и е важно да се види, че започваме масова мобилизация\", заяви за АФП Елисенда Палусие, председателка на влиятелната сепаратистка асоциация \"Каталунско национално събрание\" (КНС) - организатор на демонстрацията. Превъзмогване на разногласията Но две години след забранения референдум от 1 октомври 2017 г., съпроводен с полицейско насилие, и безрезултатната декларация за независимост от 27 октомври - най-тежката политическа криза в Испания от 40 години, в сепаратисткия лагер вече няма единство. През 2017 г. всички отцепнически партии действаха в единен фронт. Днес двете основни сепаратистки формации, все така управляващи съвместно богатия регион в Североизточна Испания, са дълбоко разделени. \"Заедно за Каталуня\" на бившия каталунски лидер Карлес Пучдемон, избягал в Белгия през 2017 г., се обявява за \"противоборство\" с Мадрид, а \"Републиканската левица на Каталуня\", оглавявана от Ориол Жункерас, е склонна към по-умерен подход и диалог с централната власт. Каталунският вицепремиер Пере Арагонес, силният човек в \"Републиканската левица\", отправя призив \"присъдата да се възприеме отговорно\". \"Колкото е по-тежка присъдата, толкова повече реакции ще има, но и по-силна необходимост да се насочи темата в политическото русло\", заяви той във вторник пред международни медии. В този контекст на разногласия КНС наблегна върху необходимостта \"да се постигне стратегическо единство като условие за извоюване на независимост. Първият етап е да изпълним улиците на 11 септември\". В знак, че има воля за това, организаторите настояват демонстрантите да оформят по улиците, които водят към площад \"Испания\", голяма звезда, символизираща сплотяването на различните сепаратистки течения в името на общата цел - отцепване от Мадрид. Сепаратистките водачи се страхуват, че активистите са объркани и протестът може да не е достатъчно масов. Четирийсет и седем годишният историк Ким Алварадо, жител на Фигерас, не вижда причина да бие път до Барселона, за да участва в демонстрацията: \"Сега сме в безизходица и, страхувам се, това ще е завинаги. За мен е ясно, че нито моето, нито следващото поколение ще види независимост\", казва той пред АФП. Някои от най-радикалните активисти обаче призоваха протестът да се състои пред каталунския парламент, който да бъде окупиран.", "date": "2019.09.11", "title": "На \"деня на Каталуня\" сепаратистите са дълбоко разделени"}
{"url": "https://www.dnevnik.bg/photos/2019/09/11/3961763_fotogaleriia_amerikancite_pochitat_jertvite_na/", "text": "Американците почитат днес жертвите на атентатите от 11 септември 2001 г. в САЩ.", "date": "2019.09.11", "title": "Фотогалерия: Американците почитат жертвите на атентатите от 11 септември"}
{"url": "https://www.dnevnik.bg/video/deniat_s_veselin_dremdjiev/2019/09/11/3961861_atanas_chobanov_otstreliahme_kandidatite_za_glaven/", "text": "Френската прокуратура не е получила искане за европейски разпит на главния редактор на \"Биволъ\" Атанас Чобанов по делото за хакнатия сървър на Националната агенция за приходите. Той все още няма призовка, съобщи Чобанов в предаването \"Денят с Веселин Дремджиев\" по TV+ TV1. \"Имаме готовност \"Биволъ\" да бъде издаван изцяло от чужбина\", каза още той. Със своите разследвания \"Биволъ\" отстреля четирима от кандидатите за главен прокурор и това не могат да ни го простят от прокуратурата. Има сериозни съмнения, че голите снимки са изтекли от МВР и че службите, властта и медийната клоака, в която бяха публикувани, действат в синхрон. Само че в завладяната държава няма кой да разследва това, коментира Чобанов. Според него шпионската афера е пореден фарс.", "date": "2019.09.11", "title": "Атанас Чобанов: \"Отстреляхме\" кандидатите за главен прокурор и сега ни отмъщават (видео)"}
{"url": "https://www.dnevnik.bg/razvlechenie/2019/09/11/3961785_video_39_godini_po-kusno_siianieto_na_stenli_kubrik/", "text": "Продължение на известния филм на Стенли Кубрик \"Сиянието\" ще се появи на киноекраните тази есен, 39 години след оригинала. Нов официален трейлър на филма \"Доктор Сън\" (Doctor Sleep) с режисьор Майк Фланаган бе представен онлайн преди броени дни и в него е показан порасналият вече Дани Торънс (в ролята Юън Макгрегър), който се е завърнал обратно в хотел \"Панорама\", но вече не се бори с оживели мъртъвци. Торънс сега се бори с алкохолизма и дарбата си, която го свързва с момиче на име Абра, чието сияние е дори по-силно от неговото. Тя е набелязана от група демони, обединени по името \"Верни на възела\", които пируват с хора, надарени със сиянието. За читателите, запознати с продължението на \"Сиянието\" на Стивън Кинг от 2013 г., филмът ще представи известна изненада, защото има нелеката задача да съчетае двете отделни произведения - книгата и оригиналния филм на Стенли Кубрик от 1980 г., макар двете да имат различни финали. Затова и зрителите ще прекарат малко повече време в хотел \"Панорама\", чиято възстановка е впечатляваща, макар той да не присъства толкова в книгата. Филмът \"Доктор Сън\" тръгва по кината в България от 8 ноември.", "date": "2019.09.11", "title": "Видео: 39 години по-късно \"Сиянието\" на Стенли Кубрик има продължение"}
{"url": "https://www.dnevnik.bg/evropa/2019/09/11/3961900_shotlandski_sud_opredeli_za_nezakonno_spiraneto_na/", "text": "Върховният граждански съд на Шотландия постанови днес, че решението на британския министър-председател Борис Джонсън за  спиране на работата на парламента  за пет седмици е незаконно, предадоха осведомителните агенции. Съдът не се съгласи с решението на съдия, който миналата седмица заяви, че съдът не е компетентен да се произнася за спирането на работата на парламента. Днес съдът заяви, че съветът на Джонсън към кралица Елизабет Втора  за преустановяване на работата  на парламента е \"незаконен, защото е имал за цел да постави в трудно положение парламента\". \"Ние призоваваме парламентът незабавно да бъде свикан отново\", каза депутатът от Шотландската национална партия Джоана Чери след днешното решение на съда. Британското правителството заяви, че ще го обжалва. \"Разочаровани сме от днешното решение и ще обжалваме пред Върховния съд на Великобритания. Британското правителство трябва да представи силен вътрешен законодателен дневен ред. Преустановяването на работата на парламента е законният и необходим начин за постигане на това\", каза правителствен говорител. Парламентът спря работа от понеделник до 14 октомври. Според противниците на този ход целта е да бъдат осуетени опитите им за обстойно проучване на плановете на Джонсън за Брекзит и да му се позволи да наложи излизане на Великобритания от Европейския съюз без сделка. /БТА", "date": "2019.09.11", "title": "Шотландски съд определи за незаконно спирането на работата на британския парламент"}
{"url": "https://www.dnevnik.bg/sport/2019/09/11/3961337_fotogaleriia_ekstremno_koloezdene_v_pamporovo/", "text": "Близо 100 участници се впуснаха в екстремното велосъстезание Enduro Elevation999 в Пампорово.", "date": "2019.09.11", "title": "Фотогалерия: Екстремно колоездене в Пампорово"}
{"url": "https://www.dnevnik.bg/video/deniat_s_veselin_dremdjiev/2019/09/11/3961899_iliian_vasilev_s_rusiia_ne_se_djafkash_a_otstoiavash/", "text": "Политическата сметка за налагането на Иван Гешев за главен прокурор въпреки неговата обществена неприемливост се плаща от ГЕРБ. И за да се потули протестната обществена енергия, се генерира шпионски скандал. Това мнение изрази бившият посланик на България в Русия Илиян Василев в предаването \"Денят с Веселин Дремджиев\" по TV+ и TV1. \"Външното министерство трябва да предупреди българските граждани в Русия, че е напълно възможно на някой да му бъде спретнато някакво дело\", каза бившият посланик в Москва, който има забрана за влизане в Русия, и добави:\" С Русия не се джафкаш, а се отстоява сериозна политика\".", "date": "2019.09.11", "title": "Илиян Василев: С Русия не се джафкаш, а отстояваш политики"}
{"url": "https://www.dnevnik.bg/video/deniat_s_veselin_dremdjiev/2019/09/11/3961890_kalin_kalpakchiev_bez_svobodna_diskusiia_na/", "text": "Дори да са формирани от добра воля всички становища на прокуратури в подкрепа на единствената номинация за главен прокурор, ако не са проведени свободни дискусии на прокурорите, процедурата за избор не е пълноценна. Президентът е единствената властова фигура, която е заявила интерес от задълбочено обсъждане на възможностите за законодателно и конституционно реформиране на прокуратурата, затова е и възможен натиск над него. Това са някои от тезите, които изрази председателят на Съюза на съдиите в България Калин Калпакчиев в предаването \"Денят с Веселин Дремджиев\". Повече от анализа на съдия Калпакчиев за случая Методи Лалов, натиска върху съдиите от системата, забравената реформа на прокуратурата, ролята на президента Радев можете да чуете във видеото.", "date": "2019.09.11", "title": "Калин Калпакчиев: Без свободна дискусия на прокурорите процедурата за избор на главен прокурор е непълоценна"}
{"url": "https://www.dnevnik.bg/sport/2019/09/11/3961870_prihodite_na_barselona_prez_noviia_sezon_shte/", "text": "Барселона\" ще надхвърли за пръв път в своята история 1 милиард евро по отношение на приходите си. Това каза президентът на каталунците Хосеп Мария Бартомеу в интервю пред Barca TV. Прогнозата на клуба е приходите през сезон 2019-20 да достигнат 1.06 милиарда евро. Увеличението на приходите се дължи на някои спонсорски договори, които подписа \"Барселона\" в последните месеци, включително и със спортното подразделение на автомобилния производител \"Сеат\" - Cupra. Също така каталунците ще се възползват от подобрените условия за разпределение на средствата от телевизионните права. През миналата година ръководството на \"Барселона\" обяви, че целта е до 2021 г. да достигне приходи от 1 млрд. евро. За сезон 2018-19 каталунците  регистрираха приходи от 990 млн. евро . \"Искам да отправя послание към всички наши фенове. Имаме достатъчно финанси и клубът е в добро състояние. Показателно е, че финансови структури ни търсят, за да помагат за реализирането на наши проекти\", каза Бартомеу. Той добави, че разходите по модернизацията на стадион \"Камп ноу\" ще нараснат от 600 на 685 млн. евро. Проектът Espai Barca предвижда \"Камп ноу\" да увеличи капацитета си до 105 хиляди места до 2024 г.", "date": "2019.09.11", "title": "Приходите на \"Барселона\" през новия сезон ще надхвърлят 1 млрд. евро"}
{"url": "https://www.dnevnik.bg/zelen/2019/09/11/3961922_pravitelstvoto_prie_nova_programa_za_vuzduha_za_da/", "text": "Министерският съвет съобщи днес, че започва да изпълнява програма за чистотата на въздуха, с която да изпълни европейските изисквания. Националната програма за контрол на замърсяването на въздуха 2020 - 2030 г. е разработена въз основа на сключено Споразумение за предоставяне на консултантски услуги между Министерството на околната среда и водите (МОСВ) и Международната банка за възстановяване и развитие. Програмата беше представена за обществено обсъждане през юни и настоящият проект е финален. Текстът на документа и справката за отразените становища са налични  тук . Приемането на тази нова програма става, след като  от 2017г. насам България е осъдена  от Съда на Европейския съюз заради високи нива на фините прахови частици ФПЧ10 и липса на мерки за минимизиране на периодите с високи нива на замърсяване  Реакцията на правителството през последните години периодично да представя нови доклади на еврокомисията не удовлетворява изискванията на европейските директиви и неизпълнението остава. Повече за досегашните мерки на правителството виж  тук . През  април тази година Европейската комисия отново се оплака  от недостатъчно изпълнение на политиките за чистота на въздуха, като отбеляза, че спрямо 2017 г. е \"налице известен напредък\", който \"обаче е ограничен до приемането на правни актове, като до момента не се съобщава за наличието на практическо изпълнение\". През юли еврокомисията започна и  нова наказателна процедура  за високите нива на емисии на серен диоксид. През август и глобалният доклад на Грийнпийс класира  България сред 20-те най-замърсяващи държави  в света, които имат най-високи емисии на серен диоксид. Новата програма В съобщението си правителството разяснява, че целта на новата програма е да се изпълнят изискванията на Директива (ЕС) 2016/2284 и да се намалят емисиите на серен диоксид, азотни оксиди, неметанови летливи органични съединения, амоняк и фини прахови частици (ФПЧ²ֹ⁵) за периода от 2020г. до 2029 г. и след 2030 г. В програмата са предвидени мерки в секторите, които са по-значими източници на емисии в атмосферния въздух, като селско стопанство, автомобилен транспорт и битово отопление, съобщава пресцентърът на правителството. Финансирането за мерките в битовото отопление ще бъде съобрзно средствата, предвидени за вече приетата на 7 юни 2019 г. от Министерския съвет Национална програма за подобряване на качеството на атмосферния въздух (2018 - 2024 г.).", "date": "2019.09.11", "title": "Правителството прие нова програма за въздуха, за да спре европейските процедури"}
{"url": "https://www.dnevnik.bg/sport/2019/09/11/3961935_turskiiat_nacional_arda_turan_e_osuden_na_2_godini_i_8/", "text": "Футболистът на \"Барселона\" Арда Туран, който в момента играе под наем в турския \"Истанбул Башакшехир\" беше осъден на 2 години и 8 месеца затвор. Това реши съдът в Турция, който счита футболния национал за виновен. Той е обвинен за стрелба в нощен клуб, която е довела до паника сред много хора. Туран е виновен и за незаконно притежание на оръжие, както и умишлено нараняване. Присъдата обаче няма да бъде изпълнена и Туран няма да влезе в затвора, ако не извърши престъпление в следващите пет години. През миналата година футболистът  участва в сбиване в нощен клуб  в Истанбул с турския певец Беркай Шахин. След случката певецът беше със счупен нос, а по-късно Туран е отишъл въоръжен в болницата, където е бил настанен Шахин. След случката настоящият отбор на халфа \"Истанбул Башакшехир\" го глоби с 2.5 милиона турски лири (432 хиляди долара). Туран има 100 мача за Турция и 17 гола за своята родина.", "date": "2019.09.11", "title": "Турският национал Арда Туран е осъден на 2 години и 8 месеца затвор"}
{"url": "https://www.dnevnik.bg/bulgaria/2019/09/11/3961968_kabinetut_dade_na_administrativni_sudilishta_stari/", "text": "Министерският съвет предостави две сгради на Висшия съдебен съвет (ВСС), които да бъдат използвани от Върховния административен съд (ВАС) и от Административен съд - София-област. Едната е шестетажна, намира се на площад \"Света Неделя\" №5 и ще се ползва от ВАС. Административният съд - София-област, пък ще бъде настанен в 5-етажна сграда и сутерен, която разполага с вътрешен двор и се намира на бул. \"Александър Стамболийски\" №39. И двете сгради до момента са се използвали от Министерството на здравеопазването, но вече са с отпаднала необходимост за ведомството, информират от правителствената пресслужба. \"Решението за новото управление на имотите ще влезе в сила след придобиване от държавата и предоставяне за управление на Министерството на здравеопазването на нова административна сграда, част от комплекс административни сгради, на бул. \"Цариградско шосе\" в столицата. Предвижда се новото здание да бъде изградено в срок от 21 месеца от страна на \"Държавна консолидационна компания\" ЕАД\", се казва в решението на кабинета. ВСС поиска да бъдат предоставени сградите по идея на председателя на Върховния административен съд Георги Чолаков. Предложението е ВАС да се разшири и чрез топла връзка да се стига от сегашната сграда на съда до съседната – централна за здравното ведомство в момента.", "date": "2019.09.11", "title": "Кабинетът даде на административни съдилища стари сгради на здравното министерство"}
{"url": "https://www.dnevnik.bg/zelen/2019/09/11/3961941_film_pokazva_kak_da_ne_hvurliame_cherno_more_na_viatura/", "text": "Първият български документален филм, посветен на проблемите със замърсяването с пластмаса на околната среда \"Море на вятъра\" ще има официална премиера в София на 17 септември от 19:30 в Дома на киното. Той проследява приключението на двама сърфисти, които осъществяват скоростно прекосяване с уиндсърф на цялото българско крайбрежие, общо 300 км по вода, с цел привличане общественото внимание върху вредите, които употребата на пластмаса причинява на Черно море. Продукцията представя рекордното постижение Wind2Win Challenge на уиндсърф спотистите Илияна Стоилова и Йоан Колев от сърф училище Акаша. В анализа на събраните проби за пластмасовото замърсяване участват и морските биолози Димитър Беров и Велизара Стоилова. Режисьори на филма са Стоил Димитров и Борислав Камилов от Beardfrost Productions, а продуцентът е Атанас Куцев от Remove Remove Productions. Предизвикателството Wind2Win е осъществено през миналата година с подкрепата на Kaufland България като част от усилията й в борбата с пластмасовото замърсяване. Компанията, която води активна политика срещу пластмасата още от 2013 г., е генерален партньор и на кино проекта \"Море на вятъра\". През летните месеци филмът представи проблемите, свързани с попадането на пластмаса в морето, пред туристите на българското Черноморие с прожекции в Бургас, Созопол, Приморско, Царево и Синеморец. През септември и октомври българските зрители ще имат възможността да видят филма и във Варна, Пловдив, Русе, Велико Търново, Плевен и други. В София, освен на премиерата в патронния празник на столицата 17 септември, филмът ще може да бъде гледан и на 25 септември отново в Дома на киното, на 28 септември в рамките на фестивала за документално кино Sofia Biting Docs, както и на 9 октомври в бар \"Петък\".", "date": "2019.09.11", "title": "Филм показва как да не се хвърля Черно море на вятъра"}
{"url": "https://www.dnevnik.bg/sport/2019/09/11/3961992_franciia_svali_sasht_ot_svetovniia_vruh_v_basketbola/", "text": "Отборът на Франция поднесе най-голямата изненада дотук на световното първенство по баскетбол, като свали от върха състава на САЩ. \"Петлите\" се наложиха с 89:79 и се класираха за полуфиналите. Американците бяха действащ шампион след двете си поредни титли от 2010 и 2014 г. Въпреки че са без големите си звезди, очакванията към тях бяха традиционно високи. Следващият съперник на Франция ще е отборът на Аржентина, който преди ден преодоля Сърбия. В другия полуфинал ще се срещнат световният шампион от 2006 г. Испания и победителят от мача между Австралия и Чехия. В началото на третата част французите поведоха с 51:41. Шампионите имаха силни минути, в които направиха обрат за 72:65. От този момент до края обаче американците стигнаха само до седем точки срещу 24 за \"петлите\". Ключов принос за победата имаше центърът на \"Юта джаз\" Руди Гобер, завършил са 21 точки и 16 борби. Гардът на \"Орландо меджик\" Еван Фурние записа 22 точки.", "date": "2019.09.11", "title": "Франция свали САЩ от световния връх в баскетбола"}
{"url": "https://www.dnevnik.bg/evropa/2019/09/11/3962004_nai-malko_bulgari_v_es_smiatat_klimatichnite_promeni/", "text": "Едва 10% от българите (на последно място в Европейския съюз) смятат, че климатичните промени са най-сериозният проблем пред света като цяло. Малко повече (11%) от гражданите на Латвия, Гърция, Хърватия и Румъния са на това мнение. В ЕС най-голям процент хора (50 на сто) смятат, че климатичните промени са най-сериозният проблем пред света, в Швеция. Тя е следвана от Дания (47%), Малта и Финландия (и двете по 33%), показват резултатите от проучване на Евробарометър.  Двадесет и три процента от гражданите на ЕС и 10% от българите смятат измененията на климата за второто  . На първо място всички поставят бедността, гладът и недостигът на питейна вода (27% в ЕС; 23% в България). На трето място е посочен международният тероризъм (15 на сто от хората в ЕС и 25 на сто от българите). Следват икономическата ситуация (12% в ЕС и 15% в България), въоръжените конфликти (8% в ЕС и 11% в България), нарастващото световно население (7% в ЕС и 3% в България), разпространението на ядрени оръжия (4% в ЕС, 6% в България), разпространението на инфекциозни болести (3% в ЕС, 4% в България). Попитани кой според тях в ЕС е  , най-много българи (51%) казват бизнесът и индустрията (същият процент е и в ЕС), следват правителствата (48%; 55% в ЕС), Европейският съюз (39%; 49% в ЕС), регионалните и местните власти (29%; 33% в ЕС), групи за защита на околната среда (26%; 28% в ЕС), \"Аз лично\" (18%; 36% в ЕС). България е сред страните, в които най-малко хора дават отговора \"Аз лично\", наред с Чехия (19%), Унгария (18%) и Полша (17%). На въпрос \"Вие лично предприемали ли сте някакви   през последните шест месеца\" 32% от българите отговарят с \"Да\". По-малък е процентът на далите такъв отговор единствено в Румъния (29%). \"Не\" в България отговарят 56%, а \"Не знам\" - 12% - най-много в ЕС. Макар общо в ЕС 60% от респондентите да казват, че те лично са предприели действия за борба с климатичните промени през последните шест месеца, когато са питани за специфични действия, почти всички (93%) отговарят, че са предприели  , подпомагащо борбата с климатичните промени. В България процентът на далите този отговор е най-ниският в ЕС – 75%. Малко преди нея е Румъния – 79%. Попитани \" , ако има такива, се отнасят за вас\", най-много българи (46%) отговарят \"Когато купувате нов домакински уред, по-ниското потребление на енергия е важен фактор за избора ви\" (48% в ЕС). Следват отговорите \"Опитвате се винаги, когато е възможно, да намалите консумацията си на артикули, които се изхвърлят след употреба, например найлонови торбички от супермаркета, продукти с прекалено много опаковки (35% в България, 62% в ЕС), \"Направили сте добра изолация на дома си, за да намалите консумацията на енергия\" (31% в България; 24% в ЕС), \"Опитвате се да намалите отпадъците си и редовно ги разделяте за рециклиране\" (30% в България; 75% в ЕС), като България е последна по процент хора, дали този отговор. Последна (заедно с Румъния) е и по отговора \"Опитвате се винаги, когато е възможно, да намалите консумацията си на артикули, които се изхвърлят след употреба\". Едва 2% (отново последна в ЕС, заедно с Гърция) взимат предвид въглеродния отпечатък на покупките си и понякога приспособяват спрямо това пазаруването си (18% в ЕС). Само 2% взимат предвид въглеродния отпечатък на транспорта си, когато планират почивка и пътувания на по-дълги разстояния. При 12% в ЕС България отново е последна при този отговор, заедно с Гърция и Словакия (също по 2%). Най-много хора в България (22%) казват, че не са предприели нито едно от действията (кои са всичките действия вижте в прикачения файл за страната). Между март 2017 и април 2019 г. в повечето държави има относително малки промени във възприятието на това колко е важно националните правителства да определят  до 2030 г. България заедно с Италия и Словакия са страните с най-голямо увеличение – с 6% (до 83 на сто в България). Даването на по-голяма публична финансова подкрепа за  , дори и това да означава, че субсидиите за изкопаеми горива трябва да бъдат намалени, подкрепят 73% в България, страната с най-голям процент на хората, даващи отговор \"Не знам\" - 18 на сто. Общо 90% от респондентите в България (спрямо средната стойност от 92% за ЕС) подкрепят целта  по отношение на климата до 2050 г. Проучването е проведено от Kantar между 9 и 26 април 2019 г.", "date": "2019.09.11", "title": "Най-малко българи в ЕС смятат климатичните промени за най-сериозния проблем на света"}
{"url": "https://www.dnevnik.bg/photos/2019/09/11/3961786_fotogaleriia_moda_vduhnovena_ot_rodinata_na_oskar_de/", "text": "Модната къща на покойния дизайнер Оскар де ла Рента представи най-новата колекция за пролетта на 2020 г. в рамките на Седмицата на модата в Ню Йорк с творенията на дизайнерите Лаура Ким и Фернандо Гарсия.", "date": "2019.09.11", "title": "Фотогалерия: Мода, вдъхновена от родината на Оскар де ла Рента"}
{"url": "https://www.dnevnik.bg/bulgaria/2019/09/11/3962021_radoslav_dimov_zastava_nachelo_na_apelativnata/", "text": "Районният прокурор на София Радослав Димов беше избран за шеф на Софийската апелативна прокуратура (САП) с 8 гласа \"за\". Димов бе предпочетен пред доскорошния шеф на САП Албена Вутова, която вече изкара един мандат на поста. След близо двучасово изслушване на кандидатите тя бе подкрепена само от Даниела Машева - говорител на прокурорската колегия на Висшия съдебен съвет (ВСС). Огнян Дамянов гласува против двете кандидатури и обясни, че има принципни съображения за решението си. Дамянов смята, че Албена Вутова не е получила доверието на прокурорската колегия при предходната процедура и според него тя трябвало да подаде оставка като изпълняващ функциите ръководител на САП. Димов пък е начело на районната прокуратура в София едва от две години, а вече се явява на конкурс за по-висока длъжност, прескачайки две нива. Според него това противоречи на принципите на Закона за съдебната власт, а освен това Димов вече е поел ангажименти, които трябва да изпълни в рамките на мандата си като районен прокурор. Освен това Огнян Дамянов видя по-голям проблем в подкрепата за Димов – че ако бъде избран, Софийската районна прокуратура ще бъде \"оголена\" и една от най-големите и най-натоварени прокуратури в страната ще остане без титуляр. Това според него би довело до стрес в институцията, а освен това честата смяна на ръководители не е добра практика. Гергана Мутафова обяви, че ще подкрепи Радослав Димов въпреки \"прескачането\" на две нива. \"Винаги съм харесвала прагматичния и проактивния подход в работата му, винаги е бил открит и е търсил съвет и мнения от колегите си. От изложението му действително част от нещата влизат в конфликт с начина на работа на Вутова\", коментира Мутафова преди гласуването. \"Може би Димов е правилният кандидат, който трябва да промени досегашната работа на Вутова - в САП е имало известна дистанция между нея и медиите, обществеността, както и с други районни прокурори. Може би е време човек практик да ръководи апелативната прокуратура\", каза Мутафова. В представянето на концепцията си самият Димов коментира, че \"битува усещането, че апелативният прокурор е встрани от останалите и оказва само контрол\". Според него е необходимо ръководителят на апелативната прокуратура лично да присъства и участва както на процесуално-следствени действия, така и пред медиите. \"Няма да забравя, че съм пръв сред равни на този пост. Ще се явявам и в съдебни заседания. Не се страхувам да поемам отговорност за действията и решенията си. Ще положа максимални усилия да постигна дори повече от заложеното в концепцията си, ако ме подкрепите\", пое ангажимент Димов пред прокурорската колегия.", "date": "2019.09.11", "title": "Радослав Димов застава начело на апелативната прокуратура в София"}
{"url": "https://www.dnevnik.bg/sport/2019/09/11/3961988_futbolniiat_material_na_krasimir_balukov_30_futbolisti/", "text": "                         Тези думи изразиха част от разочарованието на селекционера Красимир Балъков след  поражението с 1:3 от Ирландия в приятелска среща . Това беше четвъртата загуба от четири мача, откакто той застана начело на националния отбор. Бившият треньор на \"Етър\"  остана недоволен от включването на резервите  през второто полувреме. \"Когато сменяш футболисти, го правиш, за да вдигнеш нивото на отбора, да вкараш динамика, енергия. При нас не се получи, а при тях стана. Не влязоха както трябва, включително и Ивелин Попов. Не мислех, че може да се случи. Те трябва да си поемат критиката и да коригират тези неща. Това е професионализъм, психология и подготовка. В тънките неща се случват нещата\", каза Балъков, цитиран от БНР. Извън конкретния случай от мача с Ирландия направи впечатление подборът му на футболисти за националния отбор. Още при представянето си на поста Балъков даде знак, че може да има изненади и че ще вика тези, които смята, че заслужават.      Впоследствие думите му се оправдаха. В състава бяха викани дебютанти, сред които и вратарят Христо Иванов. На 37 години той стана най-възрастният футболист, който играе първи мач за националния отбор. В списъка влязоха и натурализираните бразилци от \"Лудогорец\" Вандерсон (31 г.) и Марселиньо (35 г.). Ограниченият избор От години проблемите в националния отбор се обясняват с липсата на качество, от което да избират селекционерите. Въпреки това или може би точно заради това само за четири мача Балъков използва цели 30 футболисти. От всички тях единствено 18-годишният Мартин Минчев е на възраст под 21 години. Общо 13 от играчите са на 30 или повече години. Най-възрастните са Георги Илиев (38), вратарят Иванов (37) и Марселиньо (35). Големият проблем е явното отстъпление на българския футбол по отношение на нивото на клубовете, в които играят водещите футболисти. Единственият български играч във водещите европейски първенства за миналия сезон беше Кирил Десподов, но той не успя да си заслужи място в \"Каляри\" и сега вече е в австрийския \"Щурм\". Преди време друг обещаващ футболист - Тодор Неделев, мина по подобен път, като не можа да се наложи в \"Майнц\". В последните дни Балъков няколко пъти открехва вратата към темата за изграждането на единна система за развитие на детско-юношеския футбол. По думите му вече се работи по въпроса с ръководството на БФС. \"Нещо куца в цялата ни клубна система. Може би не е мястото да го казвам сега, но ние гласим да се вкара единна концепция, която да се интегрира в 90% от клубовете в развитието на юношеския футбол. В момента всеки работи за себе си и няма общ план. Това искаме да променим още през следващата година\", каза Балъков преди мача с Ирландия. И добави: \"Очакваме да има резултат от тази стратегия до шест-седем години.\"", "date": "2019.09.11", "title": "Футболният материал на Красимир Балъков: 30 футболисти с висока средна възраст"}
{"url": "https://www.dnevnik.bg/ot_vas/novini_ot_vas/2019/09/11/3961942_klimatichnite_promeni_v_plovdiv/", "text": "Палмите растат буйно. Времето ще предполага замяна на дърветата.", "date": "2019.09.11", "title": "Климатичните промени в Пловдив"}
{"url": "https://www.dnevnik.bg/kultura/2019/09/11/3961877_zashto_e_neobhodima_panoramata_na_filmi_na_bulgarski/", "text": "За първи път в София ще се проведе панорама на филми на жени режисьори. \"Особен поглед\" ще продължи от 17 до 23 септември в G8 Cinema и ще представи 14 заглавия на автори от всички генерации - от първите жени режисьори в българското кино до най-млади, направили наскоро своя дебют. Прожекциите ще са два пъти на ден - от 17.30 и от 19.30 часа. Това беше обявено днес на пресконференция в G8 Cinema, на която присъстваха организаторът на панорамата Адела Пеева, българската режисьорка Ралица Петрова, станала известна със спечелилия редица награди филм \"Безбог\", и директорът на дирекция \"Култура\" към Столичната община Биляна Генова. Адела Пеева подчерта, че панорамата е логично продължение на създадената от нея  страница в интернет, посветена на жените режисьори . Тя е водена от чувството, че те остават в сянка и за тяхното присъствие в българското кино не се говори достатъчно. Именно от това възниква необходимостта те да бъдат представени като общност.      Пеева се позова на справка, която показва, че в историята на фестивала \"Златна роза\", който се провежда от 1961 г., едва 4 жени режисьори са вземали голямата награда. През миналия век отличието е било връчено единствено на Бинка Желязкова за \"А бяхме млади\" (1961 г.). Жена взема отново наградата отново цели 43 години по-късно - Зорница София за \"Мила от Марс\" през 2004 г. Следват Милена Андонова за \"Маймуни през зимата\" през 2006 г. и Ралица Петрова за \"Безбог\" през 2016 г. Пеева изтъкна също, че в последните години Националният филмов център си е поставил за приоритет подкрепата за дебютни филми. За периода 2015-2017 г. за субсидия са кандидатствали 43 проекта, от които 20 на жени. Нито една от кандидатстващите жени обаче не е получила финансиране. Друга тенденция е, че голяма част от жените, решили да се занимават с игрално кино, остават с по един реализиран филм. Ралица Петрова подчерта негативната роля, която изиграва поддържането на стереотипния образ на жените като \"поддържаща сила\". За нея това явление е на световно равнище - дори в Кан се случва малкото филми на жени режисьори да поддържат утвърдилите се стереотипи. По нейните думи именно това е причината тези заглавия да влязат в програмата. \"В обществото за съжаление е издигнат култ към свръхмъжествеността\", констатира тя. Според нея обаче това не се отразява отрицателно само на жените...      \"Дневник\" попита как би повлияло въвеждането на квоти, за което все по-често се говори. Пеева посочи, че в Швеция вече съществува квота за равнопоставеност, но все още не може да се каже какво влияние оказва тя. Директорът на фестивала в Берлин също е поел подобен ангажимент. \"Идваме от период, в който на жената не й е давано пространство за изява и развитие\", каза Петрова. \"Като общество не сме създавали такова пространство. Къде са училищата, къде са платформите, където този талант може да се прояви\", попита тя. \"Аз съм за квоти в общество, което е страшно патриархално\", каза още Петрова. \"Да гледаме напред. Позитивно е, че е глобална тенденция разчупването на статуквото в това отношение. Че има добри примери – Швеция, Щатите, Скандинавия, Франция\", завърши тя. Директорът на дирекция \"Култура\" към Столичната община Генова заяви, че се надява панорамата да се превърне във фестивал, който да влезе в културния календар на столицата. \"Събитието е много важно за града ни, защото рядко се акцентира, че в България има изключително силно дамско кино\", заяви тя. G8 се намира на ул. \"Гладстон\" 8. Програмата на панорамата  може да бъде намерена тук. ", "date": "2019.09.11", "title": "Защо е необходима панорамата на филми на български жени режисьори"}
{"url": "https://www.dnevnik.bg/photos/snimka_na_denia/2019/09/11/3962026_snimka_na_denia_madicinski_sestri_sus_700_lv_zaplata/", "text": "Медицински сестри, акушерки, лаборанти, рехабилитатори и фелдшери от цялата страна излязоха днес за  и условия на труд. Те блокираха за кратко движението по бул. \"Цар Освободител\", след което се хванаха за ръце, направиха жива верига и обградиха сградата на Народното събрание. Присъстващи на протеста сестри показаха фишове със заплати между 600 и 700 лева. Обясниха, че на местата, където е имало някакво увеличение, то е било минимално, а на много места изобщо е нямало.", "date": "2019.09.11", "title": "Снимка на деня: Медицински сестри със 700 лв. заплата отново на протест"}
{"url": "https://www.dnevnik.bg/bulgaria/2019/09/11/3962031_kratki_novini_kabinetut_shte_osvobodi_chestoti_za_5g/", "text": ". Ограничава се движението през \"Траянови врата\" Утре – 12 септември, от 10 ч. до 15 ч. ще бъде ограничено движението в активната лента в тунел \"Траянови врата\" на автомагистрала \"Тракия\" в посока Бургас, съобщи пътната агенция. Ще се извършва ремонт на противопожарната система и светофарната уредба. Трафикът ще се осъществява в изпреварващата лента. Освобождава се радиочестотен спектър за стартиране на изграждането на 5G мрежи, реши правителството с промени в Националния план за разпределение на радиочестотния спектър. По този начин се създават условия за предприемане на действия от Комисията за регулиране на съобщенията за организиране на дейността по предоставяне на операторите радиочестотен спектър в обхват 700 MHz и радиочестотна лента 24.25-27.5 GHz, необходими за изграждане на 5G мрежи. Пътната агенция обяви поръчка за археологически обект Агенция \"Пътна инфраструктура\" започна обществена поръчка за пълно археологическо проучване на открития обект в района на село Градище, по трасето на \"Хемус\", в участъка от п. в. Белокопитово до п. в. Буховци. При първоначалното обследване на трасето е разкрит многослоен археологически обект. По време на предварителното му проучване се откриват селища от бронзовата, римската епоха и Средновековието. Пълното спасителното археологическо проучване на обекта трябва да продължи не повече от 65 календарни дни. Прогнозната стойност на поръчката е 500 хил. лв. без ДДС. \"Ватия кварц\" АД взе концесия за кварцов пясък Тя ще добива и каолинова суровина в два от участъците на находище \"Златен дол\", реши правителството. \"Златен дол\" се намира в община Ветово, област Русе. Концесията е за 35 години, като през този период концесионерът ще вложи 24.5 млн. лв. инвестиции в добива. Очакваните концесионни плащания за целия период ще надхвърлят 15.6 млн. лв. без ДДС. По закон 50% от тях постъпват в бюджета на общината по местонахождение на концесионната площ - в случая това е община Ветово.", "date": "2019.09.11", "title": "Кратки новини: Ограничава се движението през \"Траянови врата\""}
{"url": "https://www.dnevnik.bg/bulgaria/2019/09/11/3962014_sudiia_miroslava_todorova_razgovorut_za_reforma_na/", "text": "Гражданските протести трябва да бъдат чути, те са демократичен шанс сред общество в преход, в което са се появили съмнения за криминализиране на институциите. Генезисът на гражданското недоволство трябва да бъде разчетен в сериозна, а не в протоколно-церемониална дискусия при избора на главен прокурор. Сериозният разговор би бил белег на зрялост и еманципиране на Висшия съдебен съвет, който предстои да извърши избора. Този е един от въпросите, които коментира съдия  Мирослава Тодорова  в интервю за в. \"Сега\", запитана дали е възможно енергията на уличните протести да пренареди предварително зададената схема за безалтернативния избор на следващия главен прокурор. Въпросът за значимостта на гражданските прояви става остро актуален след вчерашните опити да бъде дискредитиран организираният от сдружение \"Правосъдие за всеки\" протест срещу единствената номинация за главен прокурор от присъствието на групи с предизвикателен вид на футболни ултраси, които отказват да говорят за мотивите си да присъстват на протеста. Съдия Тодорова подчертава, че необходимата истинска дискусия за избора на главен прокурор не се изчерпва с името на кандидата и неговото разбиране за функционирането на прокуратурата в институционалната рамка. А е необходим разговор Такъв разговор трябва да бъде иницииран от органите, които имат конституционното правомощие да го направят продуктивен, такъв е президентът например, подчертава Мирослава Тодорова. Съдия Тодорова анализира проблема за самоидентификацията на прокурорите, на които са създадени фалшиви очаквания в конституцията, че са като съда, а всъщност професията им изисква да бъдат началници на полицаите, но за това пък има и нормативни, и фактически пречки. От една страна, прокуратурата е приближена до съда в конституцията, от друга страна - е господар на досъдебното производство, но без да има достатъчно механизми да контролира органите на изпълнителната власт да работят ефективно, подчертава Тодорова същността на единия от проблемите. Друг проблем е, но и той е свързан с неопределеността на прокурорския статус, че няма гаранции прокурорът да може свободно да изпълнява правомощията си в наказателния процес. Необходима е функционална самостоятелност на прокурора, но за целта се налагат поне законодателни промени. Това са част от проблемите, за които трябва да започне разговорът, за който съдия Мирослава Тодорова отправя очаквания към президента.", "date": "2019.09.11", "title": "Съдия Мирослава Тодорова: Разговорът за реформа на прокуратурата може да бъде иницииран от президента"}
{"url": "https://www.dnevnik.bg/sport/2019/09/11/3962041_jilber_vze_vtori_etap_vuv_vueltata_kintana_se_vurna_v/", "text": "Филип Жилбер спечели втора етапна победа в тазгодишната  Вуелта , след като триумфира в 17-ия етап. Белгиецът беше най-добър в най-дългия етап през 2019 г. - 219 км между Арана де Дуеро и Гуадалахара. Етапът беше съпроводен и с най-високата средна скорост 50.6 км/ч. Колоездачът на \"Декьонинк Куикстеп\" направи атака в последните 200 метра и изпревари Сам Бенет от \"Бора\". Трети стана съотборникът на Жилбер Реми Каваня. Белгиецът взе втори етапен успех тази година след този в 12-ия етап. Въпреки че нямаше нито едно категоризирано изкачване, етапът се оказа един от най-интересните в Обиколката на Испания дотук. Той доведе и до разместване в генералното класиране, където Найро Кинтана навакса 5:19 минути на лидера Примож Роглич, за да се върне на второ място в класирането. От началото на етапа се откъсна група от 40 колоездачи, които се възползваха от силния страничен вятър. В групата беше Кинтана с трима свои съотборници от \"Мовистар\", седем състезатели на \"Декьонинк Куикстеп\", най-добрият спринтьор дотук Сам Бенет, както и кандидатът за топ 10 Вилко Келдерман (\"Сънуеб\"). Преднината на групата започна да се увеличава постоянно и в един момент нарасна до близо 7 минути. В основната група много работа свършиха от \"Астана\", ОАЕ, \"Бора\" и отборът на Роглич, които намалиха разликата. Словенецът обаче остана изолиран след нова акция на \"Мовистар\" в групата на червената фланелка на кратко изкачване. До финала нова изненада за Роглич нямаше, като той завърши с 5.29 минути зад Жилбер и 5.19 зад Кинтана. В генералното класиране лидерът на \"Йъмбо Висма\" запазва червеното трико с аванс от 2.24 минути пред Кинтана и 2.48 пред Валверде. Четвърти е Тадей Погачар на 3.42 минути, а в битката за победата е и Мигел Анхел Лопес (+3.59). В топ 10 са още Келдерман (+5.05), Рафал Майка (+7.40), Джеймс Нокс (+8.03), Карл Фредрик Хаген (+10.43) и Дилан Тьонс (+12.21). В четвъртък предстои 18-ият етап, който включва 177 км с четири изкачвания от първа категория и финал след спускане.", "date": "2019.09.11", "title": "Жилбер взе втори етап във Вуелтата, Кинтана се върна в битката за победата"}
{"url": "https://www.dnevnik.bg/biznes/2019/09/11/3962040_trima_ministri_shte_pregovariat_da_se_prekrati/", "text": "Правителството прие протоколно решение, с което дава мандат на заместник министър-председателя, на министъра на финансите и на министъра на енергетиката да водят преговори с \"Контур Глобал\" за прекратяване на договора за изкупуване на електрическа енергия. Договорът е сключен на 13 юни 2001 година между \"Националната електрическа компания\" ЕАД и \"Контур Глобал Марица-изток 3\" АД, припомня правителствената пресслужба. Вицепремиерът и двамата министри имат мандат за срещи с представители на компанията, както и да осъществяват комуникацията с Главна дирекция \"Конкуренция\" на Европейската комисия във връзка с прекратяването на договора. Европейската комисия е образувала производство в Главна дирекция \"Конкуренция\" на основание на подадена жалба от Комисията за енергийно и водно регулиране, в която се посочва, че договорът за изкупуване на електрическа енергия представлява несъвместима държавна помощ. Преди около една година кабинетът обяви, че се върви към прекратяването на договорите за изкупуване на ток на преференциални цени от тази и другата, известни като американски централи, \"Ей И Ес Гълъбово\". За целта тогава бе създадена методология, по която да се изчислят компенсациите за собствениците на двете централи, която те обаче не одобриха. Прекратяването на договорите бе използвано и като аргумент от управляващите за успокояване на протестите срещу високите цени на тока за бизнеса.", "date": "2019.09.11", "title": "Трима министри ще преговарят да се прекрати договорът с \"Контур Глобал Марица-изток 3\""}
{"url": "https://www.dnevnik.bg/sviat/2019/09/11/3961976_ot_siv_kardinal_do_borec_za_ruskiia_sviat_-_koi_e/", "text": "За 24 часа в живота на Константин Малофеев се случиха поне две неща. Първо, той  получи  забрана да влиза в България, която така или иначе не можеше да посети. Второ, той формално се оттегли от политиката, за да се отдаде на друга своя роля - в организация, където замества руския патриарх Кирил. Руският бизнесмен Малофеев все по-малко прилича на потайния \"сив кардинал\" в цял бизнес сектор, за какъвто бе смятан допреди години, и все повече - на магнит за всички защитаващи идеята за \"руския свят\". В България срещу русофилите се готви \"провокация, сходна на грузинската\", зад която са \"западните спецслужби\",  твърди  той. За Малофеев президентът Владимир Путин е най-великият водач за последния век; монархията е мечта, а Путин -  щастие . Той все по-често повтаря тезите за имперска Русия и ролята ѝ в Европа, но идеята за православно единство с руски привкус невинаги е била център на вниманието. Санкциите промениха всичко. \"Не заместник, а приятел на министъра\" Финансист от 90-те години насам, с фонда си \"Маршал кепитъл\" придобива дял в най-големия телеком в Русия през 2005 г. Макар да продава дела си в \"Ростелеком\" 8 години по-късно, за времето си в този бизнес той успява да се прочуе: уволнен със скандал директор на бившия държавен телеком \"Связинвест\" (най-голям акционер в \"Ростелеком\" навремето) го нарича човека, фактически управляващ руския комуникационен пазар. \"Сив кардинал\" е терминът, с който го описва  деловото издание \"Ведомости\"  в негов портрет от 2010 г. - без него не можел да се реши нито един повече или по-малко значим въпрос, например разпределяне на честотния спектър. А на събеседниците на вестника, които го наричали \"заместник на министъра на комуникациите\", той отговарял: \"не заместник, а приятел на министъра\". Самият бизнесмен отрича подобни \"слухове\". Мястото в борда на \"Связинвест\" му е предложено от държавата в момент, когато тогавашният президент Дмитрий Медведев иска да замени държавните служители в бордовете на държавните компании с активни бизнесмени. Източници на \"Ведомости\" твърдят, че тогавашният ресорен министър имал нужда от \"доверен\" човек. В черния списък \"Не можете да внедрите цяла Украйна в Русия. Изтока ѝ - може би\", каза веднъж Малофеев за руско издание. Европейският съюз, САЩ, Канада и Украйна смятат, че е спонсорирал анексията на Крим и сепаратистите в Донбас. Затова още през юли 2014 г. Малофеев влезе в \"черен списък\" с 8 бизнесмени и политици, на които ЕС  наложи забрана за влизане  и чиито активи на европейска територия бяха замразени. Той не може да влиза в България доста преди днешното решение на ДАНС. Тези санкции означават, че Малофеев няма възможност да прави бизнес с България, въпреки че според някои издания е опитал. Интересите му далеч не се свеждаха до телеком индустрията - в интервю за  \"Капитал\"  той заяви, че би строил дори АЕЦ \"Белене\" и \"Южен поток\", ако имаше възможност. Въпреки това поводът, по който името му изплува пред широката публика в България, бе свързан с бизнес и бе след санкциите. Публикация на  \"Капитал\"  свърза дружеството, поискало да придобие БТК и други бизнеси на избягалия банкер Василев (и станало публично известно с името на  Пиер Луврие ), именно с Малофеев. Претенция към контролния пакет от акциите на БТК  отправи и руски бизнесмен , също свързан с него, година по-късно. На Малофеев, през гръцкия бизнесмен Янис Карагиоргис (партньор в гръцка медия), се приписваше и връзка с евентуална покупка на TV7. Такава сделка не се състоя и някога свързаният с Василев канал окончателно спря излъчване през 2016 г. В цитираното интервю от 2015 г. твърди, че санкциите провалили и бизнеса му с обвинения в шпионаж Николай Малинов, но и че именно той го запознал с избягалия банкер Цветан Василев в Белград. Нарича Василев човек \"в изгнание\" който \"не е равнодушен към православието\". Потвърждава обаче, че макар да не би могъл да финансира медийните начинания на Малинов заради санкциите, му помагал да решава финансовите проблеми във времето, в което влезе в управление и опитваше да бъде собственик на TV7 (но така и не бе вписан), с чужди пари (самият Малинов отрича). Някои публикации свързват неуспешния опит на Малинов за контрол на телевизията  именно с Малофеев . Повратът - от бизнес към православие Малофеев не изпъква в руските медии като бизнес тигър. Православната му телевизия му дава друг тип влияние, олицетворено от промяната на името на групата му \"Маршал кепитъл\" в средата на десетилетието. \"Царьград\" изглежда като очаквано име на групата, все по-малко известна с финансови дейности и все повече - с медийни и \"културни\". Близък приятел на Малофеев разказва за \"Ведомости\", че още като студент се увличал от руска и древна история (и днес е председател на историческо общество, където заместник му е свързаният с България бивш разузнавач  Леонид Решетников ). В 4-ти курс сериозно се попотил в православието. Вярва, че когато над половината население на Русия води \"дълбоко църковен живот\", страната ще стане \"монархия\". Сега делът на истински религиозните бил едва 5% от определящите се като православни християни според негово  интервю  от 2015 г. От години Малофеев открито говори за идеите си за общо културно пространство, доминирано от Русия. Събития на фонда \"Василий Велики\", които събират националисти от Европа и Русия, са посветени именно на руското възраждане и въвличане на съмишленици по пътя към тази промяна. Организацията се самоопределя като един от \"най-големите частни благотворителни фондове\", а на сайта й учредителят Малофеев е  наречен  \"известен руски меценат и благотворител\". Полето на влияние не се ограничава само до православието, въпреки че то е споменато в мисията на фонда. Известен \"патрон\" на крайнодесни организации, Малофеев бе домакин на срещи като  тази  във Виена през 2014 г. Под шапката на \"Свети Василий Велики\" се събират редица крайнодесни организации от цяла Европа. Фондът създава и собствена \"православна гимназия\". В някои от случаите ролята на \"руската\" връзка в работата на тези организации е спорна и  за изследователите на подобни групи . \"Руският свят\" Малофеев обяснява, че телевизия \"Царьград\" не цели да разказва кой чиновник какво е откраднал, а за идеята Русия, макар да не отрича, че корупция има и в родината му. Не вярва в демокрацията като политическа свобода и представителност. За най-добри смята политическите системи на Ватикана и Саудитска Арабия, защото са абсолютни монархии. Действително \"идеята Русия\" присъства в канала му - във вида на гледната точка на Кремъл за световни събития, свързани със САЩ, Запада, Иран, Сирия, политиката на страната му и много други. Малофеев представя себе си като човек, претърпял щетите от либерализма и американските ценности през 90-те години в Русия (впрочем към края на века той за кратко емигрира в Украйна с надеждата да прави бизнес там). Като \"монархист\" вярва, че подобно управление би се справило с пороците на бандитския капитализъм. Монархистът пък се отличавал от демократа по неприемане на демократичните процедури. Казва, че с този президент Русия се връщала по пътя отпреди 1917 г. Мнението му за бъдещето на Русия съвпадало с това на Путин, а малките държави трябвало да са подготвени, че руското имперско мислене се възражда. Извън политиката (засега) Очакваше се Малофеев да стане новият заместник-председател на лявата, системна опозиция \"Справедлива Русия\" само след шест месеца членство. Снощи обаче той заяви, че се оттегля от нея. Вместо това той още по-активно ще се посвети на  Световния руски народен събор , чийто заместник-председател е от април насам. За онлайн изданието на РБК Малофеев  обяснява , че получил предложение и за двата поста, но те се оказали несъвместими. Следващият събор на основаната под егидата на Руската православна църква организация ще е на 18 септември и Малофеев обяснява, че се занимава с подготовката му. Има обаче и други грижи - например работата си над стратегията за развитие на Русия до 2050 г. Въпросите на демографията и миграцията например изискват той да предложи спешни стъпки като методи за ограничаване на абортите, които да бъдат предложени за гласуване в парламента. Всъщност версията на  \"Интерфакс\"  за интереса му към \"Справедлива Русия\" е съвсем различна. Според източници на агенцията православният бизнесмен смятал да започне трансформация на лявата партия като зам.-председател и много гласове били \"против\". Пред медиите обаче Малофеев намекна, че оттеглянето му от политиката може би е временно.", "date": "2019.09.11", "title": "От сив кардинал до борец за \"руския свят\" - кой е Константин Малофеев"}
{"url": "https://www.dnevnik.bg/sviat/2019/09/11/3962042_frenska_firma_se_okaza_otgovorna_za_smurt_na_slujitel/", "text": "Френска компания трябва да плати компенсация на семейството на служител, починал от сърдечна недостатъчност по време на секс, предаде Би Би Си. Причината е, че служителят е бил в командировка. Това превръща смъртта му в трудова злополука според решението на френски съд. Фирмата настоявала, че мъжът не е изпълнявал професионални задължения, когато отишъл в чужда хотелска стая. Според съдиите обаче френското законодателство предполага, че работодателят е отговорен, какъвто и инцидент да се случи по време на командировка. Мъжът, чието име се споменава като \"Ксавие Кс.\", до смъртта си през 2013 г. работи за компания за железопътни услуги, базирана край Париж. За командировката в Централна Франция, завършила злополучно, работодателят има друго мнение: смъртта е настъпила заради \"извънбрачна връзка с напълно непозната\". Затова и бе оспорена позицията на държавното здравно осигуряване във Франция, което настояваше случаят да се разглежда като \"инцидент на работното място\". Осигурителната компания настоява, че половият акт е съвсем нормално нещо като \"да си вземеш душ или да хапнеш\" и апелативният съд в Париж прие тази идея, обяснява Би Би Си. Съдът смята, че служителят има право на социална защита \"през цялото време на мисията си\" и независимо от обстоятелствата.", "date": "2019.09.11", "title": "Френска фирма се оказа отговорна за смърт на служител по време на секс"}
{"url": "https://www.dnevnik.bg/kultura/2019/09/11/3962045_izleze_septemvriiskiiat_broi_na_spisanie_kultura/", "text": "Да, точно така, тези войни не са от вчера. Но мисля, че сме в самото начало на предстоящи войни за миналото, които вероятно ще бъдат граждански войни, защото много силно разделят хората от една и съща нация по отношение на това как те се отнасят към миналото. Това е много тъжна история, защото всички велики идеи рано или късно се превръщат в своята противоположност. Много дълги години паметта за Втората световна война на всички западни интелектуалци, на всички западни и източни нации бе свързана с паметта за изгубеното. Войните се свързваха именно с това. Създаде се ценностна йерархия, където миналото се оказа по-ценно, отколкото настоящето или бъдещето. И колкото повече се повишава цената на миналото, толкова повече онези хора, които се чувстват изолирани от настоящето, се пристрастяват и се връщат към миналото. Паметта изведнъж се оказва предмет на войни и хората я делят помежду си като наследство. Това е трагична история... В него могат да бъдат прочетени преводни текстове като \"Криза и упадък\" на френския философ Жан-Люк Мерие, който от 2014 г. твърди, че Европа е не в криза, а в упадък, както и разговорът с историка Нийл Фъргюсън за хегемонията на левицата в университетските среди. В областта на театъра Людмил Димитров разговаря със словенския режисьор Йерней Лоренци, който е гостувал на Варненско лято вече 3 пъти. През 2016 г. той грабна българската публика със спектакъла \"Илиада\". Списанието предлага и откъс от монографията на Красимир Илиев за художника и карикатурист Райко Алексиев, а Светлана Димитрова прави преглед на това, което предстои в новия музикален сезон в София. ", "date": "2019.09.11", "title": "Излезе септемврийският брой на списание \"Култура\""}
