{"url": "https://www.dnevnik.bg/sport/2018/03/30/3155879_isnur_spria_ustrema_na_vduhnoveniia_del_potro_i_e_na/", "text": "Американският тенисист Джон Иснър сложи точка на вдъхновената серия на Хуан Мартин дел Потро от 15 поредни победи. 32-годишният състезател от САЩ спечели с 6:1, 7:6 (2) и се класира за финала на мастърса в Маями. Иснър ще спори за титлата с победителя между  Александър Зверев  и Пабло Кареньо Буста. За него това ще е четвърти финал в турнирите от сериите \"Мастърс\", където до момента няма титла. Американецът се представи силно в мача, като традиционно разчиташе на мощния си сервис. В допълнение агресивната му игра даде положителен резултат и той стигна до 39 печеливши удара срещу десет на съперника му. \"Джон заслужи победата. Сервираше невероятно. Игра отличен тенис в тайбрека. Беше прекалено добър за мен\", каза Дел Потро. Аржентинецът, който спечели титлите в Акапулко и Индиън Уелс, заяви, че е доволен от постигнатото. Иснър изигра по впечатляващ начин първия сет и го спечели убедително. В целия мач той не допусна нито една възможност да бъде пробит. Във втория сет Дел Потро подобри представянето си и стигна до тайбрек. Там обаче американецът беше във вихъра си и спечели.", "date": "2018.03.30", "title": "Иснър спря устрема на вдъхновения Дел Потро и е на финал в Маями"}
{"url": "https://www.dnevnik.bg/biznes/2018/03/30/3155714_regulatorut_odobri_po-malko_poskupvane_na_gaza_ot/", "text": "Цената на природния газ поскъпва с 2.6% от 1 април, реши енергийният регулатор. Предложението на \"Булгаргаз\" беше за поскъпване с 4.8%, но още преди седмица се разбра, че регулаторът не го приема. Според него държавният доставчик има надвзет приход от над 5 млн. лв. Още при откритото обсъждане на темата преди седмица държавната компания изрази несъгласие с тази постановка и даже заплаши регулатора със съд.  При утвърждаване на цената на природния газ КЕВР отчита условията по действащия договор между \"Булгаргаз\" ЕАД и \"Газпром експорт\" и прилага изцяло залегналата в него методика, съгласно която се вземат предвид движението на цената на петрола и на алтернативните на природния газ горива на световните пазари през последните 9 месеца, калоричността на природния газ, както и промените в курса на щатския долар спрямо лева. Правомощията на регулатора са единствено да установи дали заявлението на обществения доставчик \"Булгаргаз\" ЕАД отговаря на изискванията на Наредба №2 за определяне цените на природния газ и на договора за доставка между двете дружества, се казва в съобщение на регулатора. Така след решението цената на газа от 1 април става 361.82 лв. за 1000 куб.м без акциз и ДДС.  Това увеличение не води до промяна в цената на парното, както и на тази на електрическата енергия за битовите потребители и небитовите потребители на регулирания пазар.", "date": "2018.03.30", "title": "Регулаторът одобри по-малко поскъпване на газа от исканото от \"Булгаргаз\""}
{"url": "https://www.dnevnik.bg/sviat/2018/03/30/3155718_palestinci_zaginaha_v_sblusuci_po_granicata_na_gaza_s/", "text": "Най-малко петима палестинци са загинали при сблъсъци с израелските сили по границата между Израел и Газа, съобщи Би Би Си, като цитира палестинското здравно министерство. Според данните на институцията ранените са около 450 души, като повечето са пострадали от израелски изстрели. Израелският в. \"Джерузалем пост\" пише, че по-голямата част са засегнати от вдишване на сълзотворния газ. Днес палестинците в Газа започнаха Големия поход на завръщането - протести, които трябва да продължат шест седмици по границата с Израел. Според в. \"Джерузалем пост\" най-малко 17 хил. души участват в тях към 15 ч. българско време. Израелската армия още не е потвърдила смъртта на петимата, но съобщи, че е \"стреляла срещу подклаждащите размирици\" на шест места по границата. Тази сутрин един цивилен  загина в Газа от израелски обстрел , след като се приближи до \"забранената зона\" около оградата по границата. Въоръжените сили на Израел казаха, че демонстрантите горят гуми и замерят военнослужещите с камъни и коктейли \"Молотов\". Тя обвини организацията \"Хамас\", която управлява Газа, че е използвала седемгодишно дете над оградата като провокация, със заплаха за живота му, но това не е потвърдено. По-рано тази седмица армията вече предупреди, че ще счита протестите за \"провокация\" и че държи отговорна за евентуални инциденти \"Хамас\". Демонстрацията е с искане палестинците, прокудени от земите си при основаването на Израел през 1948 г., да могат да се завърнат. Израел обаче казва, че те биха могли да живеят в Западния бряг и Газа - на територията на евентуална бъдеща палестинска държава.", "date": "2018.03.30", "title": "Палестинци загинаха в сблъсъци по границата на Газа, стотици са ранени"}
{"url": "https://www.dnevnik.bg/biznes/2018/03/30/3155720_tereni_ot_svobodnata_zona_v_ruse_shte_budat_prodadeni/", "text": "Чуждестранни инвеститори са готови да развиват производства в русенската свободна зона, но настояват да купят терените. В същото време част от територията на зоната в момента не се използва. Това съобщи по време на парламентарния контрол министърът на икономиката Емил Караниколов. Само за последните няколко месеца пет сериозни чуждестранни компании са направили инвестиционни запитвания за индустриални терени в Русе и областта за изграждане на производствени предприятия. Три от тях са германски - от автомобилната, опаковъчната и печатарската индустрии и от производството на асансьори и ескалатори. Четвърта компания е от Кипър и е от хранителната индустрия. Последното инвестиционно запитване за Русе е от началото на март от българското представителство на шведска автомобилна компания. Ръководството на зоната е предложило конкретни терени на инвеститорите. Сега зоната се управлява с указ, издаден пред 1987 г. , който забранява продажбата на площи. За да може сделките да станат, правителството е променило статута на част от терените, поясни Караниколов. С извеждането на терени от границата на зоната се цели привличане на инвестиции в града, отбеляза министърът. Той заяви, че министерството ще изисква от ръководството на зоната да продава само на сертифицирани инвеститори, тоест поели ангажимент за вложения в определен обем и нови работни места.", "date": "2018.03.30", "title": "Терени от Свободната зона в Русе ще бъдат продадени на инвеститори"}
{"url": "https://www.dnevnik.bg/bulgaria/2018/03/30/3155716_muj_otiva_na_sud_sled_kato_napruska_s_pojarogasitel/", "text": "Столичната районна прокуратура внесе обвинителен акт за хулиганство спрямо Нестор Салчев, който напръскал с пожарогасителна пяна вътрешността на тролейбус на градския транспорт и таксиметров автомобил, както и техните шофьори. На 29 юли 2017 г. вечерта Салчев и неговият приятел, който е свидетелят в процеса, с инициали М. П. посетили вечерен клуб в София, където останали до около 5.00 ч. на следващия ден, употребявайки голямо количество алкохол, информира пресцентърът на прокуратурата. След като напуснали питейното заведение, те се отправили към столичния квартал \"Банишора\". Около 5.45 часа тролейбус №1 се намирал на кръстовището на бул. \"Ген. Николай Г. Столетов\" и ул. \"Беласица\". Там към първата врата на тролейбуса се приближили обвиняемият и неговият приятел, като Салчев носел със себе си пожарогасител. Шофьорът спрял тролейбуса и след като преценил, че има някакъв проблем, отворил първата му врата. В това време Салчев го напръскал с пожарогасителна пяна от пожарогасителя, а също и шофьорската кабина и вътрешността на превозното средство. След това Салчев и приятелят му се отдалечили по булеварда - в посока софийския затвор. Около 6.00 часа в жк \"Банишора\", на ул. \"Подполковник Калитин\", на около 30-40 метра от кръстовището с бул. \"Ген. Николай Г. Столетов\", двамата направили знак към таксиметров шофьор, за да спре. След спирането на таксито Салчев вкарал маркуча на пожарогасителя през отвореното стъкло на превозното средство, като напръскал с пожарогасителна пяна шофьора и вътрешността на колата. Таксиметровият шофьор и този на тролейбуса подали поотделно в полицията сигнал за случилото се. Предстои делото да бъде насрочено за разглеждане в Софийския районен съд.", "date": "2018.03.30", "title": "Мъж отива на съд, след като напръска с пожарогасител тролейбус, такси и шофьорите им"}
{"url": "https://www.dnevnik.bg/sport/2018/03/30/3155741_levski_podpisa_za_tri_godini_s_vratar_ot_junoshite/", "text": "Юношата на \"Левски\" Петър Иванов подписа първия си професионален договор. 18-годишният вратар, който от началото на годината тренира с мъжкия отбор, се обвърза със сините за три години. Иванов е роден през февруари 2000 г., а от 11 години е част от детско-юношеската школа на \"Левски\". Той тренираше в школата на стадион \"Раковски\" до началото на 2016 г., когато беше повикан за подготовка с мъжкия отбор. Иванов е трети избор на вратата в състава на Делио Роси след други двама юноши на клуба - Божидар Митрев и Николай Кръстев. През есента в отбора беше и Александър Любенов, който беше пратен под наем в борещия се за промоция в Първа лига \"Ботев\" (Враца). Иванов е 22-ият футболист, който подписва договор с \"Левски\" този сезон. През лятото бяха привлечени Габриел Обертан, Жорди Гомес, Жуниор Мапуку, Серджиу Буш, Милош Цветкович, Нелуц Рошу, Жерсон Кабрал, Александър Любенов, Васил Панайотов, Георги Ангелов и Иван Горанов и Антонио Вутов под наем от \"Удинезе\". Зимната селекция включваше петима нови играчи - Станислав Костов, Ривалдиньо, Паулиньо, Филипе Нашименто, Аймен Белаид, Хали Тиам и Афонсо Фигейредо под наем от \"Рен\". ", "date": "2018.03.30", "title": "\"Левски\" подписа за три години с вратар от школата"}
{"url": "https://www.dnevnik.bg/bulgaria/2018/03/30/3155759_juliia_krusteva_bila_vuzmutena_che_istoriiata_s/", "text": "Юлия Кръстева е възмутена, че документи, които не са автентични, или ако са истински, разкриват карикатурните методи на тоталитарните полиции, могат да поставят под съмнение нейните действия и творчество. Това казва пред френския вестник \"Монд\" адвокатът на световноизвестния философ Жан-Марк Федида. Той подчертава, че неговата клиентка потвърждава, че никога не е сътрудничила на която и да е тайна служба, нито е писала някакви доклади. Подобна позиция  Кръстева разпространи и в четвъртък . По-рано днес от  Комисията по досиетата безпрецедентно пусна цялото дело  по разработката \"Сабина\", с какъвто псевдоним се твърди, че е работила Кръстева. В него няма никакви сведения, написани от нея. Досието е пълно с данни за работата и срещите на Кръстева, писма между нея и родителите й, които тайните служби са прихващали, и данни от разговорите й с агенти на ДС. Налице е и  предложение от 1973 година , две години след вербуването на Кръстева, разработката \"Сабина\" да се прекрати, защото тя не може да бъде активирана. В справка от ноември 1984 година се посочва, че получените от Кръстева данни не са интересни, а самата тя показва недисциплинираност, като не се явява на срещите или ги отменя. Адвокат Жан-Марк Федида посочва пред \"Монд\" днес, че през 1971 година Юлия Кръстева е участвала в създаването на движението Tel Quel, което не е следвало официалната линия на комунистическата партия, и може това да е причината да се стигне до \"това минало на страданието\", което тя е описала в книгите си.", "date": "2018.03.30", "title": "Юлия Кръстева била възмутена, че историята с досието ѝ поставя под съмнение творчеството ѝ"}
{"url": "https://www.dnevnik.bg/bulgaria/2018/03/30/3155722_propovednikut_ot_pazardjik_ahmed_musa_beshe_osuden_na/", "text": "Пловдивският апелативен съд осъди на една година затвор проповедника от Пазарджик Ахмед Муса по делото за проповядване на антидемократична идеология, съобщи сайтът на Би Ти Ви. Муса обаче няма да влезе в затвора, защото вече е прекарал близо три години в ареста по друго обвинение. По делото, което се води от септември 2012 година, обвинени бяха още 12 души от цялата страна. Един от тях - Юсуф Горелски, беше напълно оправдан, а останалите са с по-леки глоби в сравнение с първоначалното решение на Пазарджишкия окръжен съд. Ахмед Муса  беше задържан заедно с още 13 души през ноември 2014 г.  по обвинение в разпространение на радикални ислямистки идеи. Той беше в ареста оттогава до ноември миналата година, когато беше освободен под гаранция. Всички останали обвиняеми по това дело също са освободени. То се гледа от Пазарджишкия окръжен съд.", "date": "2018.03.30", "title": "Проповедникът от Пазарджик Ахмед Муса беше осъден на година затвор"}
{"url": "https://www.dnevnik.bg/sviat/2018/03/30/3155591_rusiia_izgoni_diplomati_ot_8_durjavi_i_poiska/", "text": "Русия обяви, че ще изгони дипломати от редица европейски държави като огледален отговор на мерките, приети заради отравянето на бившия руски агент Сергей Скрипал в британския град Солсбъри. Това потвърдиха външните министерства на осемте държави, цитирани от \"Ройтерс\" и ТАСС. Става дума за Финландия (един), Италия (двама), Полша (четирима), Литва (трима), Латвия (един), Холандия (двама), Швеция (един) и Естония (един). По-късно към списъка бяха добавени четирима души от Германия и двама от Испания, трима от Чехия, един от Норвегия, Хърватия и Ирландия и 13 от Украйна. Всички те имат седмица да напуснат страната. Възможно е и други да бъдат добавени към тях, тъй като Москва вече е предупреждавала, че ще отговори на всички държави, предприели тази стъпка, и извика общо 23-ма посланици по-рано днес. Руското външно министерство също обяви, че е дало месец на Великобритания да намали максималния размер на мисията си в Москва до същия, който има руската в Обединеното кралство. Според изявлението на руската институция именно \"провокативните действия\" на Великобритания са подтикнали  множество европейски страни  да експулсират руски дипломати. В отговор британското външно министерство обвини Русия, че нарушава международното право. Още в средата на март Лондон  реши да изгони 23-ма руски дипломати  и да предприеме няколко други мерки по случая \"Скрипал\", а Москва отговори реципрочно. Тази сутрин посланиците на редица западни държави - членки на Европейския съюз, и Украйна пристигнаха във външното министерство. Тогава институцията, цитирана от ТАСС, съобщи, че на всички дипломати ще бъде връчена протестна нота и ще се обявят ответни мерки. В четвъртък вечерта Русия вече  изгони 60 американски дипломати  в отговор на решението на САЩ да експулсират същия брой. По-рано през март това се случи огледално на британското решение 23-ма руски представители да бъдат обявени за персона нон грата. Европейските държави, САЩ, Канада и Австралия са изгонили общо над 140 дипломати заради случая \"Скрипал\" към момента.", "date": "2018.03.30", "title": "Русия изгони дипломати от 12 държави и поиска Великобритания да съкрати мисията си"}
{"url": "https://www.dnevnik.bg/sport/2018/03/30/3155690_borislav_mihailov_shte_bude_pokanen_na_praznika_na/", "text": "Президентът на Българския футболен съюз (БФС) Борислав Михайлов ще бъде поканен на  събитието, с което спортните клубове на ЦСКА ще отбележат своята 70-годишнина . Това заяви спортният директор на \"ЦСКА - София\" Пламен Марков пред \"Дневник\". \"Във всички случаи ще го поканим - това е институцията, която ръководи българския футбол\", каза Марков. По думите му футболният клуб, който е в основата на организацията на събитието на 5 май, не може да си позволи \"дребнавости\". \"Ще поканим всички футболисти, които са минали през клуба и са имали по-голям или легендарен принос за клуба. В никакъв случай няма да си позволим дребнавости, които биха били срещу имиджа и реномето на нашия клуб\", заяви Марков. В последните години Борислав Михайлов и колегите му в ръководството на БФС често бяха атакувани от привържениците на ЦСКА. Наскоро  червените изтъкнаха важната роля на президента на футболния съюз  в получаването на  разрешение за участие в евротурнирите през следващия сезон . Марков каза, че в момента се отправят поканите, като такива ще има до отделните държавни институции. Той даде за пример кмета на София Йорданка Фандъкова, която вече е била поканена. \"За нас като ръководство е важно да направим такъв празник, който да зарадва хората. Това е акцентът. Надявам се времето да е хубаво, защото знаете, че това също влияе\", добави Марков.", "date": "2018.03.30", "title": "Борислав Михайлов ще бъде поканен на празника на ЦСКА на 5 май"}
{"url": "https://www.dnevnik.bg/bulgaria/2018/03/30/3155780_sudut_osudi_okonchatelno_na_po_shest_godini_dvama/", "text": "Върховният касационен съд (ВКС) потвърди, че двамата младежи - Александър Донов и Патрик Първев, ще влязат в затвора за побоя над тригодишно дете в столичния кв. \"Зона Б-19\" през лятото на 2015 година. С това решение се потвърждава присъдата на първите две инстанции. Съдебният състав е с председател Галина Захарова и членове – Жанина Начева и Бисер Троянов.", "date": "2018.03.30", "title": "Съдът осъди окончателно на по шест години двама младежи, пребили тригодишно дете"}
{"url": "https://www.dnevnik.bg/sport/2018/03/30/3155594_ot_ledeni_bani_do_ioga_kak_se_gotviat_djoshua_i_parkur/", "text": "В ход са последните приготовления за големия сблъсък между Антъни Джошуа и Джоузеф Паркър. В събота двамата ще се изправят един срещу друг в  обединителен мач  на \"Принсипалити стейдиъм\" в Кардиф . Победителят ще направи важна крачка към званието абсолютен световен шампион в тежката категория. Джошуа залага трите си пояса - на Международната боксова федерация (IBF), Световната боксова асоциация (WBA) и Международната боксова организация (IBO), срещу този на Световната боксова организация (WBO), който е притежание на Паркър от декември 2016 г. Най-престижният пояс - на Световния боксов съвет (WBC), се държи от американеца Дионтей Уайлдър, който  защити титлата си срещу Луис Ортис .  Другият голям залог в двубоя в събота е първата загуба в кариерата на някой от двамата световни шампиони. До момента Джошуа е безапелационен на професионалния ринг, като всяка от 20-те му победи е дошла след нокаут. Паркър е непобеден в 24 двубоя, като 18 от тях са завършили преди последния гонг. Картите са свалени и публиката е готова за зрелището. Зрителите очакват да получат качествен краен продукт от усилената работа на двата екипа. Какво обаче се крие зад завесата и какви техники и методи използваха Джошуа и Паркър в подготовката си за мача? Антъни Джошуа - ледени бани и правилен сън Работната етика и интензивните тренировки са също толкова важни за елитния спортист, колкото и  . Тя играе ключова роля за енергията и възстановяването на мускулите. Специалист по спането следи неотлъчно Джошуа по време на 12-седмичния му тренировъчен режим, за да намери най-добрата формула за почивка. Британецът спи по девет часа на ден, като прави чести дрямки от 45 до 90 минути, разказва британският \"Телеграф\". Режимът му е съобразен с тренировките и се различава през делничните дни и уикенда. Друг ефективен начин за възстановяването на тялото след тренировка са  . Дългогодишният треньор на Джошуа - Робърт Макракън, разказва, че стоенето във вода с температура от -25 градуса по Целзий не е от любимите занимания на световния шампион. \"Влизаш и си мислиш, че ще умреш\", споделя Макракън. Екипът на Джошуа е избрал леки и бързи   за британеца, които наподобяват стила на Паркър. Срещу солидно заплащане петима боксьори дават най-доброто от себе си срещу световния шампион. Всеки един от тях остава на ринга по три рунда, като целта е интензитетът на тренировката да остане висок през всичките 15 рунда. По време на подготовката си за двубоя Джошуа избягва да тренира с големи тежести, като екипът му набляга на усъвършенстването на техническите умения. Британецът тренира с тежести единствено врата си, което помага за устойчивостта на боксьора при получаване на крошета. Функционалните процеси на тялото при Джошуа са следени под лупа, като нормалният сърдечен ритъм и   са от първостепенно значение. Той обикновено приема по 3000 калории на ден, които могат да достигнат до 5000 в дни с интензивни тренировки. В екипа на Джошуа ползват  техника, разработена от Робин Торп, учен и специалист по възстановяване, който работи в \"Манчестър юнайтед\". Следенето на всеки аспект от състоянието на Джошуа е довело до промени в неговия график за тренировки, за да се даде повече време за почивка и възстановяване. \"Това е най-добрият лагер на Ей Джей, който съм виждал, по отношение на настроението му\", заяви дългогодишният му треньор Робърт Макракън. Джоузеф Паркър - спокойна обстановка с йога и масажи Възстановяването също е водещо в тренировъчния режим на Паркър. Вместо ледени бани той предпочита  . В кабина с отворен таван тялото се подлага под въздействие на много ниски температури (до -180 градуса по Целзий) с охладен течен азот. Цялата процедура за новозеландеца продължава пет минути. В допълнение той прави два пъти седмично   и нервно-мускулен масаж с игли. Важно за Паркър е обкръжението от любимите хора, като семейството му е плътно до него през последните две седмици.  също заема съществена част в подготовката на шампиона на WBO. Той е с близо три килограма по-лек, отколкото беше в предишния си мач, когато победи по точки братовчеда на Тайсън Фюри - Хюи Фюри. \"Установихме, че трупането на повече килограми за мачовете с по-големите момчета не дава най-добрия резултат. Знаем, че силата на Джо е неговата бързина и подвижност. В този той трябва да е много бърз и подвижен\", заяви треньорът му Кевин Бари. По думите му Паркър не спазва \"някаква здравословна диета\". \"Просто нямаше толкова много протеинови напитки по време на този лагер\", обясни Бари.", "date": "2018.03.30", "title": "От ледени бани до йога: Как се готвят Джошуа и Паркър за големия боксов сблъсък"}
{"url": "https://www.dnevnik.bg/sport/2018/03/30/3155815_fenove_na_lokomotiv_plovdiv_otlichiha_rukovodstvoto/", "text": "Привържениците на \"Локомотив\" (Пловдив) \"наградиха\" символично ръководството на клуба със \"Златна малинка\". Те изразяват недоволството си от развитието на случая с треньора Георги Недевски, който напуска школата на отбора. \"За три години в \"Локомотив\" това ръководство постигна впечатляващи успехи. Клубът беше напуснат от десетки играчи и служители в клуба. Не по-малко успехи бяха постигнати в школата на клуба. Напуснаха много треньори, последваха ги и много деца. На ред е Георги Недевски\", започват обръщението си запалянковците. Според тях стадионът се е превърнал в \"гнездо на змии, които плетат интриги, разчистват лични сметки и прокарват собствени интереси\". \"Лаута\" се управлява от хора, които страдат от липса на адекватна (само)оценка, които не са в състояние да осъзнаят колко са неспособни да се справят с възложените задачи. На всеки се случва да сгреши, но самонадеяността, че си безгрешен, когато нямаш правилен ход, е типична черта на рядко глупавите хора. На мястото на Христо Крушарски бихме се замислили много сериозно как подчинените му управляват клуба, от който той, така поне си мислим, би искал да има някаква възвращаемост\", продължават привържениците. Според тях е недопустимо външни хора да се бъркат в работата на клуба и определянето на това кой да играе. Запалянковците настояват спешно да бъде намерено решение, което да е в интерес на децата от школата. \"Най-важни са децата и това, което те искат – Георги Недевски за техен треньор.\" Преди ден от клуба обявиха, че Недевски сам е поискал да напусне, след което е променил намерението си, но е предявил \"неприемливи претенции за по-високи и префенциални условия, различни от тези, осигурени на всички негови колеги в школата\". Привържениците твърдят, че става въпрос за 100 лева. \"Желаем да подчертаем, че никой в клуба по никакъв начин не е се месил в работата на Георги Недевски и никой до този момент не е искал неговата оставка. Ръководството на \"Локомотив\" не допуска вмешателство и кадруване от страна на когото и да било\", заявиха от клуба.", "date": "2018.03.30", "title": "Фенове на \"Локомотив\" (Пловдив) отличиха ръководството със \"Златна малинка\""}
{"url": "https://www.dnevnik.bg/sviat/2018/03/30/3155820_koaliciiata_v_avstriia_zasega_vredi_samo_na/", "text": "Австрийското правителство, единственото в Западна Европа, включващо крайната десница, прекара по-голямата част от първите си 100 дни на власт, справяйки се с антисемитски скандали и други непредвидени трудности, но засега пострада само антиимигрантската Австрийска партия на свободата (АПС). След изборите, доминирани от мигрантската криза в Европа, консерваторите на канцлера Себастиан Курц и АПС се придържат към твърдата си линия за имиграцията, обещавайки да намалят помощите за бежанците и за живеещите в чужбина деца на (чуждите - бел. ред.) работници. Но започнаха да се трупат непредвидени проблеми - от твърденията за чистка във вътрешното разузнаване под натиска на АПС до неочаквано твърдата съпротива срещу плановете на правителството да разреши пушенето в барове и ресторанти. Досега 31-годишният Курц до голяма степен следва официалната линия на партията си, но без да излиза на преден план, а по-голямата част от вината за неотдавнашните неуспехи се стоварва върху АПС и това ѝ коства спад в подкрепата и на регионалните избори, и в проучванията на общественото мнение. \"АПС израсна като опозиционна партия\", казва политическият анализатор Антон Пелинка. \"Като управляваща партия те със сигурност ще понесат големи загуби. Това вече си личи.\" В продължение на повече от десетилетие в опозиция АПС се представяше като единствената алтернатива на австрийската традиция на центристки коалиционни правителства като последното - на Австрийската народна партия (АНП) на Курц и Австрийската социалдемократическа партия. Въпреки че изгуби само няколко процента на подкрепа, след като си осигури 26 на парламентарните избори през октомври, АПС не успя да отбележи същия резултат на трите вота в провинциите тази година. Резултатите показват, че подкрепата за АНП остава непроменена - около 32 процента. Карикатура в австрийския вестник \"Оберйостерайхише нахрихтен\" този месец илюстрира настроението, показвайки как Курц, облечен в костюм, ходи по вода, докато лидерът на АПС Хайнц-Кристиан Щрахе е потънал до гуша и размахва ръце в спасителна жилетка. АПС със сигурност имаше доста повече неприятности от Курц и неговата партия. Антисемитски скандал, в който бяха замесени две крайнодесни сдружения, близки до АПС, я накара да създаде комисия от историци, които да изследват миналото ѝ - усилия, на което австрийската еврейска общност гледа скептично. АПС освен това защитаваше правото да се пуши в барове и ресторанти, което подтикна повече от половин милион души да подпишат петиция за забрана на тютюнопушенето в заведенията. Това постави в неловко положение една партия, която в същото време призовава за повече пряка демокрация. Щрахе също така трябваше да плати 10 000 евро обезщетение и да се извини публично, за да постигне споразумение по дело за клевета, заведено от известен австрийски водещ на новини, след като публикува пост във \"Фейсбук\", в което обвини журналиста и държавната радиотелевизионна компания ОРФ, че лъжат. Стратегическо мълчание Засега обаче няма признаци, че избирателите, много от които са уморени от каращите се и често зле работещи центристки коалиции, обвиняват Курц за включването на АПС в правителството. И въпреки твърденията, че чистката в службата за вътрешно разузнаване, осъществена от министъра на вътрешните работи, който е от АПС, е създала напрежение, двете партии и техните лидери като цяло избягват публични спорове, за разлика от предишни правителства. \"Въпреки няколкото потенциални конфликта те успяха да избегнат демонстрирането на несъгласие\", каза политическият анализатор Томас Хофер. \"Добре се справят с овладяването на кризите.\" Публичните изказвания на Курц са толкова сдържани, че дори му се подиграват, че е твърде предпазлив или дори мълчалив. Сатиричен уебсайт коментира, че покойният Стивън Хокинг е завещал гласовия си синтезатор на Курц, за да му даде възможност \"отново да общува с хората\". Изглежда, че засега тази критика е само в рамките на Виена. Икономическият растеж в богатата европейска страна с 10 милиона население тръгна нагоре и се очаква да достигне около 3 процента тази година, което дава на правителството известна фискална свобода. То планира да намали данъците и да балансира бюджета следващата година, но засега се въздържа от сериозна структурна реформа. И в крайна сметка то ще се оценява по това дали спазва обещанията си за реформиране на публичния сектор, които тепърва предстои да бъдат прецизирани. \"Засега това очевидно още работи - да си популярен, без да казваш нищо съществено\", каза Пелинка. \"Колко дълго може да продължи това? Със сигурност не завинаги. Но може би една, две, три години.\"", "date": "2018.03.30", "title": "Коалицията в Австрия засега вреди само на крайнодесните"}
{"url": "https://www.dnevnik.bg/bulgaria/2018/03/30/3155812_kmetovete_poiskali_ot_vutreshniia_ministur_poveche/", "text": "Повече полицаи - това най-често са искали кметове и кметски наместници от вътрешния министър Валентин Радев по време на обиколката му из страната. Тя започна след нареждане на премиера Бойко Борисов за изработване на мерки в борбата с битовата престъпност. Резултатите от срещите си с представителите на местната власт Радев представи на редовния си месечен брифинг. Зам.-главният секретар на МВР Георги Арабаджиев допълни, че има разминаване между думите на кметовете за състоянието на битовата престъпност и данните на МВР. Причината, че в повечето случаи жертвите не подават сигнали. Затова кметовете ще имат вече задължението да сигнализират те полицията при всяка известна им кражба или грабеж. Арабаджиев обясни, че за 2017 г. има ръст на регистрираните престъпления за разпространение на наркотици с 5.3% спрямо 2016 г. Тук обаче причината за ръста той обясни с факта, че МВР работи повече - защото при тези престъпления не може да се чака сигнал нито от наркоразпространителя, нито от този, който си купува. Ръст имало и на престъпленията от и спрямо деца. Вътрешният министър е получил много интересни предложения от кметове и кметски наместници. Най-честото оплакване било, че по места полицейският щат е недостатъчен. Най-честото искане - повече полицаи. Това било и желанието на курортите по морето за летния сезон. Друго предложение на кметовете било - детските надбавки да не се дават на родителите, а да се получават от семействата чрез безплатна храна за децата в училищата, което ще стимулира да ходят на училище. Кметовете споделили проблеми с ромското население, увеличение на разпространението на наркотици по малките населени места, с незаконния дърводобив и т.н. От своя страна МВР щяло да помисли как да помогне по тези проблеми. Радев даде и добри примери с поставено видеонаблюдение в Бургас и село Кипра, където престъпността намаляла след това. Спорове имало обаче кой да плаща за камерите - общините или МВР. Засега проблемът се решавал поотделно с пари от местната власт. Радев коментира и други теми. \"Дори да знаем къде са братя Галеви, няма как да го кажем, защото това значи да ги предупредим чрез медиите\", заяви той, след интервю на началник сектор \"Издирване\" в националната полиция Ивайло Димитров пред \"Нова телевизия\". Той каза, че  МВР може би има информация къде се намират Пламен Галев и Ангел Христов , по-известни като братя Галеви, които от 2012 година са в неизвестност. \"Ще кажем къде са, когато те бъдат задържани\", допълни Арабаджиев. Той каза, че досега МВР е получавало много информации къде се крият двамата, но нито една от тях не е дала резултат. Министърът и зам.-главният секретар на МВР увериха, че полицията работи активно не само по тяхното издирване, а и на всички обявени за издирване. \"Чак аз почнах да ги разбирам полицейските работи. Той (Георги Арабаджиев - бел.ред.) и да знае няма да ви каже и ще ви разказва приказки от 1000 и една нощ\", обобщи накрая Радев. В коментар на темата, че МВР и издирвани се срещнаха във \"Фейсбук\", Радев заяви \"Качваме ги на сайта - всичко открито, да се обажда кой от където иска - кой в Англия, кой в Южна Африка, откъдето искат. Рано или късно тези, които издирваме, трябва да знаят, че ще ги хванем\". Преди дни Столичната полиция публикува в социалната мрежа \"Фейсбук\" снимки на издирвани хора с влезли в сила присъди, под които потребител остави телефона си за връзка, защото не се укривал. А друг написа, че единият издирван лежи в момента в затвора. Повече четете  тук .", "date": "2018.03.30", "title": "Кметовете поискали от вътрешния министър повече полицаи"}
{"url": "https://www.dnevnik.bg/sport/2018/03/30/3155267_platini_zapodozria_zagovor_sreshtu_sebe_si_ot_klounite/", "text": "Бившият президент на УЕФА Мишел Платини смята, че е жертва на заговор. Французинът, който беше свален от най-високия пост в европейския футбол в края на 2015 г., каза, че атаката срещу него е дошла от \"клоуните\" във ФИФА. Платини и бившият президент на ФИФА Сеп Блатер бяха наказани за по осем години в разгара на корупционния скандал във футбола. Санкцията е за нелоялно плащане на 2 млн. швейцарски франка от Блатер към Платини. След обжалване в Спортния арбитражен съд (КАС) срокът на наказанието на французина беше намалено на четири години. Въпреки това Платини продължава да е недоволен: \"Не мога да приема загубата, след като не съм направил нищо. Кои са тези клоуни, които ме спират да работя\". Изказването му дойде в интервю за списанието \"Мариан\". Бившият френски футболист обяви съдиите в КАС за \"безсмислени\" и посочи, че е невинен. \"Очаквам големите решения - истинските, тези в швейцарския съд, който разследва обвиненията в нелоялно плащане\", каза Платини. Според виждането му в основата на всичко е заговор, целящ той да не стане президент на ФИФА.", "date": "2018.03.30", "title": "Платини заподозря заговор срещу себе си от \"клоуните\" във ФИФА"}
{"url": "https://www.dnevnik.bg/photos/2018/03/30/3148897_fotogaleriia_selin_dion_na_50/", "text": "Селин Дион е родена на 30 март 1968 г. в квартал Шарлеман на канадския град Квебек, където и израства. Тя е най-малката от 14 деца в музикално семейство. Днес певицата навършва 50 години. Още снимки на певицата може да разгледате в галерията ' ''.", "date": "2018.03.30", "title": "Фотогалерия: Селин Дион на 50"}
{"url": "https://www.dnevnik.bg/bulgaria/2018/03/30/3154912_prosvetnoto_ministerstvo_obmislia_dogovori_s_rektorite/", "text": "Три основни варианта за по-голяма отговорност и отчетност на ректорите ще бъдат обсъждани от Министерството на образованието и науката (МОН) и Съвета на ректорите у нас, научи \"Дневник\". Поводът - предстоящи промени в Закона за висшето образование, които трябва да бъдат готови до 30 юни. По-предпочитаният от образователното министерство вариант бил ректорите да имат договорни отношения с ведомството. Това може да стане с втори договор за управление, по който ректорите да трябва да изпълняват определени общи критерии при управлението на университетите. Техен работодател ще продължи да бъде общото събрание на съответното висше училище. Преди дни парламентът прие окончателно законови поправки, според които  министърът на образованието ще може да отстранява ректор при доказано плагиатство , както и да назначава временен негов наследник. Другите два варианта за по-голяма отчетност на ръководството на университетите - финансовото управление да бъде отделено от академичното, както и да се създаде университетски борд, в който да влизат представители на бизнеса и неправителствени организации. За по-голяма отговорност на ректорите към външни заинтересовани страни заговори просветният министър Красимир Вълчев в сряда покрай напрежението с  Технологичното училище \"Електронни системи\" (ТУЕС), което остава в структурата на Техническия университет - София . По този модел университетите ще могат да имат професионални гимназии, но при условие че ректорите имат по-голяма отговорност. В  интервю за \"Дневник\"  преди месец министър Вълчев обяви: \"По отношение на управлението на висшите училища трябва да намерим баланса между автономия, от една страна, и отговорност и отчетност, от друга\".", "date": "2018.03.30", "title": "Просветното министерство обмисля договори с ректорите, за да им търси отчет"}
{"url": "https://www.dnevnik.bg/sviat/2018/03/30/3154991_godina_do_brekzit_-_tolkova_mnogo_za_vurshene_tolkova/", "text": "Покойният британски министър-председател Харолд Уилсън веднъж каза, че една седмица е много време в политиката. За сегашния британски лидер Тереза Мей идната година - годината преди Брекзит - може да изглежда като само една много кратка, забързана седмица. От днес до официалното  излизане на Великобритания от Европейския съюз  на 29 март 2019 г. остават 365 дни. Тогава ще приключи 46-годишен брак, обвързал икономиките, правните системи и народите на Великобритания и други 27 европейски страни. Има хиляди сложни въпроси за уреждане и малко време. Брекзит е не толкова като това да вкараш пастата за зъби обратно в тубата, колкото като това да се опиташ да разделиш съставките на пастата. Великобритания  официално обяви  намерението си да напусне ЕС преди година, поставяйки началото на двегодишно обратно броене. Преподавателят по политология от Манчестърския университет Роб Форд каза, че този времеви период е \"абсурдно кратък\". \"Това не е достатъчно време за разплитане на 40-годишно политическо, социално и икономическо обвързване\", каза той. \"Дори при най-добрата воля на света, а това не е духът, в който се водят тези преговори, то не може да се случи.\" От другата страна на Ламанша - в Брюксел - главният преговарящ на Европейския парламент за Брекзит Ги Верхофстат изброи някои от многото области, в които двете страни трябва да сключат сделка: риболов, въздухоплаване, научен и академичен обмен, ядрено сътрудничество и боравене с радиоактивни материали. Евентуален провал може да остави британските болници неспособни да предлагат лъчетерапия, а \"Във всяка от тези области ще е необходимо да се намери ново уреждане\", заяви Верхофстат пред \"Асошиейтед прес\". Великобритания ще се превърне в трета страна, \"а трета страна не може да има същите предимства като държава членка\". ЕС повтаря това предупреждение, откакто Великобритания гласува през юни 2016 г. за напускане:  Брекзит ще боли . Това се отнася особено за бъдещите търговски и икономически връзки, по които двете страни едва започват да преговарят. Мей каза в реч този месец, че иска \"възможно  най-широкото и задълбочено партньорство \" чрез сделка за свободна търговия, различна от всяка друга на света. Лидерите от ЕС предупреждават Великобритания, че не може да подбира изгодите от членството без задълженията. Двете страни си дадоха време до октомври да се споразумеят за сделка в общи линии, така че ЕС и националните парламенти да могат да я одобрят преди датата на Брекзита. Този краен срок бързо наближава след много месеци забавяне и отлагане. Девет месеца минаха между гласуването във Великобритания за напускане на ЕС и поставянето на началото на обратното броене. После имаше още забавяне, когато  Мей свика предсрочни избори , за да засили позициите си в преговорите за Брекзит, но вместо това Сега нейното правителство разчита на подкрепата на северноирландската Демократична юнионистка партия, което още повече усложнява преговорите по най-трудния от всички, свързани с Брекзит въпроси - запазването на почти невидимата граница между Ирландия, която е в ЕС, и Северна Ирландия, която е част от Великобритания. Преговорите между Великобритания и ЕС най-после започнаха сериозно миналото лято. Главното им постижение досега е преходен период, който ще трае до края на 2020 г. През прехода Великобритания ще продължи да прави вноски в хазната на ЕС и да следва правилата на общността, но ще загуби гласа си при вземането на решения. Преходният период успокоява, но не премахва страховете от твърд Брекзит, при който времето изтича, а Великобритания излиза с  трясък от ЕС без сделка.  И Великобритания, и ЕС - а и повечето компании, искат да избегнат този икономически и политически дестабилизиращ сценарий. Верхофстат каза, че е \"оптимист по природа\", и смята, че е малко вероятно да има твърд Брекзит. \"Въпросът е: можем ли да свържем червените линии на Великобритания с принципите на Европейския съюз? А отговорът е: да, възможно е\", каза той. При тази несигурност британските компании са разтревожени. След референдума инфлацията във Великобритания рязко се повиши, а растежът, който някога беше един от най-големите в ЕС, сега е под средното ниво в общността. Резултатът от референдума, който беше 52 срещу 48 процента, - привърженици на напускането и поддръжници на оставането, които водят битка за бъдещето на страната. Поддръжниците на оставането  настояват, че Великобритания би трябвало да може да промени решението си, ако се окаже, че Брекзитът ще навреди на икономиката и на страната. \"Никой не е гласувал на референдума, за да бъде по-зле\", каза подкрепящият ЕС лейбъристки депутат Крис Лесли. Този довод вбесява привърженици на Брекзит като Джон Лонгуърт, един от директорите на лобистката организация \"Напускането означава напускане\". Той казва, че тези, които агитират в подкрепа на ЕС, са \"пета колона във Великобритания и работят в съглашателство с Европейския съюз, опитвайки се да провалят процеса на Брекзит\". Брекзит разделя Великобритания, но изважда на преден план единството в често капризния ЕС. \"След Брекзит всички мислеха, че ще има своеобразен ефект на доминото\", каза Верхофстат. \"Декзит - излизане на Дания; Хекзит - излизане на Холандия; Фрекзит - излизане на Франция. Това, което виждаме, е точно обратното. След Брекзит виждаме, че хората отново имат положително отношение към ЕС.\" \"Те казват: няма да сме толкова глупави, че да напуснем ЕС, да разрушим ЕС. Следователно Брекзит е сериозен зов за пробуждане.\" /БТА", "date": "2018.03.30", "title": "Година до Брекзит - толкова много за вършене, толкова малко време"}
{"url": "https://www.dnevnik.bg/sport/2018/03/30/3154167_pet_godini_sled_vzriva_moderniiat_stadion_na_levski/", "text": "На 3 февруари се навърши годишнина, която носи смесени чувства за привържениците на \"Левски\". На тази дата преди пет години със зрелищни взривове и много спомени, но и с надежда за светло бъдеще  клубът и привържениците му се разделиха със сектор А на \"Георги Аспарухов\" . На негово място за 100-годишния юбилей на сините се очакваше да се появи модерна трибуна. Заради голямо забавяне това не се получи. Също както не се получи и  крайният резултат в плана - през 2018 г. \"Левски\" да има изцяло завършен и модерен стадион . Повече от пет години след събарянето на сектор А клубът разполага с нова, но недовършена централна трибуна. Останалите три са във вида, в който бяха и при представянето на плановете за мащабен ремонт. И засега последната голямата промяна в стадиона се оказва добавката към името му \"Виваком арена Георги Аспарухов\", като част от  спонсорския договор за 12 млн. лева . За сметка на това за това време собствеността в клуба няколко пъти се промени, а в спортен план чаканите успехи остават недостижими. Вечният приоритет Покрай постоянното напрежение заради забавеното построяване на сектор А, накрая  на 23 април 2016 г. за мача с \"Лудогорец\" трибуната беше открита . Но недовършена. Към онзи момент всъщност беше направено само онова, което е необходимо, за да има зрители в сектора, но не бяха готови съблекалните, медицинският център, залата за пресконференции, предстоеше завършване на фасадата и поставяне на козирка. Последва нова смяна на собствеността и с идването си  Спас Русев си постави за цел до края на 2016 г. да бъде изградена козирката . Два месеца след изказването му тогавашният председател на тръста \"Синя България\" Илия Козарев обяви пред медиите, че  по думите на Русев секторът е \"изключително сбъркан\"  и вероятно е по-добре да бъде съборен и вдигнат наново. Сега човек от ръководството на \"Левски\" обяви пред \"Дневник\", че модернизацията на стадиона е заложена в плановете за развитие на клуба. \"Въпросът обаче не е толкова прост\", посочи той и не даде никакви подробности, нито срокове. От \"Синя България\" следят развитието на темата. Новият  председател на фенската организация Николай Истатков  заяви пред \"Дневник\", че до момента въпросът за ремонта на \"Георги Аспарухов\" не е обсъждан с настоящото ръководство на клуба. \"Надяваме се в скоро време подобна среща да бъде проведена\", заяви той. Синият дом \"Считаме, че инфраструктурата и в частност основният компонент от нея, а именно стадионът, където се провеждат срещите на първия отбор, е от изключителна важност за развитието на всеки един съвременен футболен клуб. От тази гледна точка оценяваме започнатия проект за изграждане на нов стадион на ПФК \"Левски\" като положителен знак и се надяваме след финансовото стабилизиране на клуба етапите от този проект да бъдат завършени\", посочи Истатков. Според \"Синя България\" \"условията, предлагани в момента на стадион \"Георги Аспарухов\", са едни от най- добрите в България и относително ниската посещаемост спрямо историческите стандарти на клуб като \"Левски\" се дължи по-скоро на липсата на спортно-технически резултати в продължителен период\". \"Футболният фолклор около незавършеното покритие на сектор А със сигурност дразни и вълнува привържениците на \"Левски\", но както и относно посещаемостта, считаме че феновете в доста по-голяма степен са притеснени от представянето на отбора на терена и с радост биха дошли с шапки с козирка или дъждобран, за да гледат любимия \"Левски\" в групите на европейските клубни турнири\", добави Истатков. Новият централен сектор на \"Герена\" е с 5600 места и е на стойност 11.5 милиона лева. Дълго време отговорник по проекта за сектор А беше Иво Тонев, който в навечерието на откриването определи трибуната за  най-модерната в България . Тогава той каза и още две важни неща - че \"за евентуалното завършване ще са нужни още 1.8 милиона лева\", както и че  секторът ще се изплаща с приходите, които генерира . Какво обеща \"Левски\" пред феновете си Проектът за новия стадион беше представен в коледния дух на 2012 г. Тогава собственик все още беше Тодор Батков, а Тонев беше изпълнителен директор. Първият етап от строежа беше оценен на между 16 и 20 млн. лева и включваше построяването на секторите А и Б. След пълната реконструкция съоръжението трябваше да е готово през 2017-2018 г. и да е с 26 000 места. \"Не мога да кажа каква ще е пълната стойност на проекта, защото още не е ясно с какво и как ще запълним пространството под трибуните. Тодор Батков също ще участва във финансирането. Държавата няма да има никакво участие в изграждането на стадиона\", заяви тогава Тонев (преди година  той каза, че \"Левски\" има пълно право да поиска пари за козирка от държавата ). Представените плановете предвиждаха покрити трибуни, премахване на пистата и пълна подмяна на осветлението, което да е под козирката. Като \"далечни планове\" беше загатната идеята за възможно изграждане на хотел и бизнесцентър към стадиона. Засега обаче модерният \"Георги Аспарухов\" остава само на картинка. А пред ръководството на клуба стои тежката и отговорна задача да подреди синия пъзел в реалността, където мисълта за изграждането на стадиона върви успоредно с търсенето на спортни успехи.", "date": "2018.03.30", "title": "Пет години след взрива: модерният стадион на \"Левски\" остава неспазено обещание"}
{"url": "https://www.dnevnik.bg/bulgaria/2018/03/30/3155130_suvetut_po_sigurnostta_kum_pravitelstvoto_se_subira/", "text": "Съветът по сигурността към Министерския съвет ще проведе заседание днес, на което ще обсъди случая с отравянето във Великобритания на бившия руски агент Сергей Скрипал. Ще бъде изслушан посланикът на България в Руската федерация Бойко Коцев. Той пристигна от Москва, след като беше извикан за консултации от премиера Бойко Борисов. Голяма част от държавите - членки на ЕС , САЩ, Канада и други страни, но не и България, обявиха в последните дни, че ще експулсират руски дипломати в знак на солидарност с Великобритания заради покушението, извършено на нейна земя.", "date": "2018.03.30", "title": "Съветът по сигурността към правителството се събира заради случая \"Скрипал\""}
{"url": "https://www.dnevnik.bg/sviat/2018/03/30/3155254_kitaiska_kosmicheska_stanciia_moje_da_padne_vseki/", "text": "Дали в България или другаде на същата или съседни географски ширини, \"Тянгун-1\", китайският орбитален модул, използван като космическа лаборатория, ще падне на Земята днес, в събота, в неделя или в понеделник, смята Европейската космическа агенция. \"Тиангун-1\" (\"Небесен дворец-1\") е  прототипен модул  на бъдещата китайска космическа станция с дължина 12 м, диаметър 3.3 метра и маса 8506 кг (към момента на изстрелване), е необитаема от 2013 г. и няма контакт с нея от 2016 г. (когато удължената ѝ мисия завърши). \"Неизбежният\" ѝ разпад на 300 км от атмосферата  се очакваше между януари  и март. След опитите с модула постоянната китайска космическа станция би трябвало да е факт до 2023 г. Сред първите задачи на агенцията беше да предупреди, че рискът за хората да бъдат ударени от космически боклук при падането е пренебрежим. Дългата малко над 10.4 метра станция обаче ще остави отломки в район от хиляди квадратни километри, след като се влезе в атмосферата и се запали, а после се разбие в повърхността. По-голямата част от нея същевременно ще изгори в атмосферата, след като тя влезе със скорост до 27 000 км/ч. Европейската агенция очаква контактът с атмосферата да е някъде между 43-ия паралел северна и 43-ия паралел южна ширина. Това дава възможност за падане от Италия до Нова Зеландия - възможно е обаче да се случи и в открито море. Затова агенцията оценява шанса за инцидент с хора като 10 милиона пъти по-малък от гръмотевичен удар. По-точна прогноза ще е възможна само в деня преди станцията да достигне атмосферата. \n     Китайската космическа програма \"дава\" на \"Тянгун\" два дни повече (до 4 април), за да достигне земната повърхност, съобщава \"Ройтерс\". Някои експерти смятаха, че Китай е загубил контрол върху \"Тянгун-1\" заради факта, че Пекин отложи контролираното му извеждане от експлоатация, първо планирано за 2013 г. Това смята и Европейската космическа агенция, според която Пекин не контролира модула от 2016 г. насетне. Европейските държави с територия на юг от 43-ия паралел са Албания, България, Испания, Италия, Македония, Сърбия, Франция и Черна гора. Падането над Южна Европа обаче не е гарантирано - зоната обхваща големи части от всички континенти без Антарктида.", "date": "2018.03.30", "title": "Китайска космическа станция може да падне \"всеки момент\" от днес до понеделник"}
{"url": "https://www.dnevnik.bg/evropa/2018/03/30/3155224_makedoniia_i_gurciia_shte_tursiat_dostoino_reshenie_za/", "text": "Външните министри на Македония и Гърция отново сядат на масата за преговори с надежда да намерят \"достойно решение\" за името, обобщава македонската държавна агенция МИА, като цитира нагласите на двете страни. Първите дипломати Никола Димитров и Никос Коциас трябва да разговарят отново със специалния пратеник на ООН в спора за името на Македония, Матю Нимиц. Месец след същинското начало на преговорите за името - белязано от няколко кръга разговори на Димитров и Коциас, включително кратка среща в София - \"червените линии\" на преговарящите, повтаряни многократно от правителствата им, вече са извън съмнение. Гърция настоява (въпреки отпора, който се опитват да дадат националистите в коалицията на премиера Алексис Ципрас), че исканията ѝ се свеждат до това ново име на Македония да съдържа \"маркер\", който да оразличава географски страната от съседния регион в Гърция - с други думи, не е необходимо терминът \"Македония\" да изчезне от него. Те също така искат името да бъде за \"всеобща\" (вътрешнополитическа, двустранна и международна) употреба и това да се гарантира с промени в Конституцията. От македонска страна възраженията са за начина, по който ще се изписва името: Атина предпочита то да не се превежда на английски (например, ако страните се спрат на Горна Македония, то да се изписва винаги като Gorna Makedonija на международно ниво, а да не съдържа междунродно познатото Macedonia) и да се изписва слято, но Скопие не се съгласява с това. Премиерът Зоран Заев отхвърля и промените в Конституцията като решение на проблема и предпочита за целта да се напише международен договор. Според македонското издание МКД най-малко 248 поправки така или иначе ще са нужни в основния закон дори само за да се смени името. Външният министър в Скопие Никола Димитров каза в интервю вчера, че макар Македония да приема георгарфския маркер, тя няма да допусне никакви заплахи за обезличаване на македонския език, народ и държава. (Бавен) напредък Независимо от разногласията  и двете страни  подчертават, че в преговорите има напредък - още в края на януари Заев потвърди, че Македония всъщност  приема няколко от вариантите , които предлага Гърция за името ѝ. Сигналите за това дали спорът ще се реши до лятото, както се надява Македония (навреме, за да получи покана за членство на среща на върха на НАТО), са разнопосочни. Първоначалният план тази зима беше да има съгласие в най-общи линии до края на този месец, а после да се доизчистват детайлите. Според публикация във в. \"Катимерини\" от тази седмица обаче пътят ще е по-дълъг, защото двете страни тепърва трябва да преодоляват различия и вътрешнополитическа съпротива. Говорителят на гръцкото правителство Димитрис Дзанакопулос междувременно каза, че топката \"сега е на терена на съседите и те трябва да направят още няколко крачки, за да се стигне до договор\" за името. Той подчерта, че според него има политическа воля за решаване на проблема, но има и въпроси, които \"не са прости\", не са от технически характер и целят най-вече да гарантират всеобщата употреба на бъдещото име.", "date": "2018.03.30", "title": "Македония и Гърция ще търсят \"достойно решение\" за името във Виена"}
{"url": "https://www.dnevnik.bg/bulgaria/2018/03/31/3155754_valeri_simeonov_predlaga_tri_chasa_poveche_tishina_v/", "text": "Да се увеличат часовете в денонощието, в които е забранено озвучаването на открито предвижда проект за промяна в законодателството, подготвен от министъра на здравеопазването Кирил Ананиев и вицепремиера Валери Симеонов. Симеонов, който миналата година  беше обявил война на шумните дискотеки  в Слънчев бряг, сега предлага за обществено обсъждане забрана за озвучаване на открито в часовете между 14 и 16 ч. и между 23 ч и 8 ч. В сегашния закон за шума забраната е между 23 и 7 ч. Ако предложението на Симеонов и Ананиев бъде прието, забраната ще важи за зони, предназначени за жилищно строителство, рекреационни зони и територии и зони със смесено предназначение. Освен това се предвижда озвучителните уредби да са с монтирани автоматични регулатори, контролиращи нивото на звука, така, че да не се допуска надхвърлянето на определените гранични стойности. Помислено е за това, озвучаването да не идва от плавателни средства за туризъм и развлечения, както и от други транспортни средства. Изключение от тези правила ще се допуска при провеждане на обществени мероприятия на открито, а редът за тях ще бъде определен с нова правителствена наредба Проектът на нормативен акт предвижда възможност при нарушение аудиотехниката да бъде задържана и изземвана в полза на държавата. Друга забрана се отнася до търговските и производствените обекти в жилищни сгради. Те няма да могат да работят и да зареждат между 23.00 и 8.00 ч. Сега забраната изтича в 7 ч. сутрин. Собствениците на такива обекти ще заявяват в общината работното време, но преди това трябва да се снабдят със становище на регионалната здравна инспекция. Предвижда се и увеличение на глобите. Минималните, които сега са между 100 и 300 лв., се увеличават на 500 - 1000 лв. Максималната глоба по този закон се предлага да се увеличи от 10 хил. на 20 хи. лв. Целта на законопроекта е превенция, възпиране на нарушителите и създаване на условия за живот без шум над допустимите граници в околната и жизнената среда, се казва в мотивите.  Инициаторите на измененията ги мотивират с множеството сигнали от последните години от граждани, организации и собственици на туристически обекти за нарушаване на режима на сън и почивка в жилищни сгради, хотелски комплекси и в зони за отдих и възстановяване, грубото нарушаване на някои от разпоредбите на закона, липсата на координация, както и размиване на функциите и отговорностите между отделните институции. През август миналата година Върховната административна прокуратура (ВАП) установи, че общински наредби се оказват по-либерални от законодателството и допускат шум в по-широки граници, отколкото предвижда Законът за защита от шума.  Мнения по проекта за нормативен акт могат да се дават до 28 април.", "date": "2018.03.30", "title": "Валери Симеонов предлага три часа повече тишина в денонощието"}
{"url": "https://www.dnevnik.bg/sviat/2018/03/30/3155074_evropa_izostava_v_razvitieto_na_tehnologiite/", "text": "Европа рискува да изостане в световната борба за технологии на бъдещето. Това казват представители на така наречената група \"Джедай\" (JEDI), която обединява най-големите умове на региона, докато Google, Apple, Facebook и китайските компании за изкуствен интелект си пробиват път напред в надпреварата за технологично върховенство. Сред 117-те членове на \"Джедай\", или Общата европейска инициатива за преломни технологии (Joint European Disruption Initiative), са бившият главен изпълнителен директор на Deutsche Telekom Рене Оберман, първата френска космонавтка Клоди Ерниер ръководителят на държавната агенция за киберсигурност Гиьом Пупар и Волфганг Валщер, шеф на германския център за проучване на изкуствения интелект DFKI. Инициативата е призив за спешни правителствени действия. \"От значение е скоростта, скоростта в иновациите, скоростта в изпълнението, скоростта в умно изготвената регулация\", каза Андре Льозекрюг-Пиетри, инвеститор, който от години работи в Китай и лобира за създаването на групата \"Джедай\" през август. \"Бъди този, който определя скоростта, и ще бъдеш този, който задава нормата. Ако Европа не промени темпото, ще стане неактуална\", допълни той. Групата Джедай призовава за незабавно създаване на общоевропейски фонд от 1 млрд. евро за проекти по фундаментални проучвания, като трябва да има един малък гъвкав орган, на който ще му отнема само няколко месеца да вземе решение по някой проект. Неправителствената група иска да организира усилията си по подобие на американската DARPA (Defense Advanced Research Project Agency) към министерството на отбраната.  Тази американска агенция е помогнала за създаването на компютърната мишка, ранна версия на робот с изкуствен интелект, както и предшественика на интернет. Прекалено бавно Макар френският президент  Еманюел Макрон  и германският канцлер  Ангела Меркел  да проявиха ентусиазъм по въпроса за необходимостта от по-големи европейски усилия в областта на революционните технологии, ръководителите от сектора се опасяват от липсата на спешни действия в региона. Заплетените европейски коридори на властта, европейската бюрокрация и бавното вземане на решения означават, че ще минат месеци, преди да се задейства някоя операция, подобна на \"Джедай\", според двама представители от офиса на Макрон. Всички инициативи са добри, но точно сега проектите или се правят в национален мащаб и са прекалено малки, или пък са на европейско равнище и процесът на взимане на решение е прекалено бавен, каза в интервю Марван Лахуд, член на \"Джедай\" и заместник-председател на френската биометрична компания Idemia. На фонда на ЕС за иновации \"Хоризонт 2020\" му трябват близо осем месеца да прегледа проект, преди да му отпусне средства, и не финансира основни проучвания за изобретения, които ще задават посоките за десетилетие напред. Усилията на Макрон Франция ясно обяви технологичните си амбиции, откакто Макрон пое президентския пост през май. Тази седмица той представя план за увеличение на средствата и за подкрепа на разширяването на дейността, свързана с изкуствения интелект, под ръководството на Седрик Виряни, който е носител на медала  \"Фийлдс\" , математическия еквивалент на Нобеловата награда, и е член на парламента. Технически грамотният Макрон е наясно с търговските заплахи и технологичните предизвикателства, с които се сблъсква Европа. В края на тридневното си посещение в Китай през януари, където видя технологичния напредък на азиатския гигант, 40-годишният френски лидер каза, че ЕС трябва да се \"движи по-бързо\". \"Не сме в Средновековието, ние участваме в световна надпревара,\" каза той, обещавайки, че ще настоява за повече проучвания, включително в областта на изкуствения интелект. Темпото, с което се движат Макрон и Европа, обаче е вбесяващо за Льозекрюг-Пиетри. Големият брой агенции и комисии означава, че малко се върши. Минаха шест месеца, откакто Макрон говори за необходимостта от европейска агенция, която да движи революционните технологии, в речта си за бъдещето на континента. Изгубената конкурентоспособност При все това френското икономическо министерство все още обмисля национален проект, за който твърди, че може да бъде първа стъпка към общоевропейска агенция, която да се занимава с революционните иновации, каза високопоставен представител. Елисейският дворец съобщи, че се разработва отделен проект, с който Европейската комисия да създаде инициатива за ключовите за бъдещето проучвания. Проектът, ръководен от Франция от учения и бизнесмен Брюно Спортис, ще цели създаването на европейски фонд до края на 2018 година, каза помощник на Макрон. Призивът на Макрон за европейска агенция миналата година накара еврокомисаря за изследванията, науката и иновациите Карлуш Моедаш да напише съобщение в Туитър, в което се посочва, че еврокомисията вече работи върху европейски иновационен проект. За \"Джедай\" безкрайното лутане означава изгубена дългосрочна конкурентоспособност. В документ от една страница, изпратен до френския президент през август, групата настоява за фонд, подобен на DARPA, съсредоточен върху големи технологични открития\" или \"амбициозни проекти\", а не върху иновации, \"готови за използване\" или с комерсиална цел. Акцентът да бъде върху новото поколение технологии в области като биотехнологиите, енергията, квантови изчисления, изкуствен интелект или киберсигурност. Без бюрокрация, без комисии, без доклади: фондът се нуждае от максимална гъвкавост за инвестиции, посочва групата. Технократите имат склонност да търсят икономически обосновани проекти, казва Лахуд. \"По-често обаче нямаме икономически обосновани проекти. Трябва да инвестираме в проекти в ранен етап на развитие\", допълни той. /БТА", "date": "2018.03.30", "title": "Европа изостава в развитието на технологиите, предупреждават експерти"}
{"url": "https://www.dnevnik.bg/bulgaria/2018/03/30/3155337_vremeto_po_velikden_shte_e_toplo_no_s_valeji/", "text": "Времето по Великден ще бъде топло, но с валежи. Това заяви пред БНТ синоптикът от Националния институт по метеорология и хидрология Красимир Стоев. Той уточни, че 5 април се очаква да бъде доста топъл, като високите температури ще се задържат и през следващите дни, но в някои части на страната ще започне да вали дъжд. Максималните стойности на термометрите преди Великден ще достигат до малко над 20 градуса. По време на самия празник се очаква понижение с от 2 до 4 градуса. Най-много валежи ще има в Централна България. По думите на Стоев в курортите, които са на най-висока надморска височина, ще може да се карат ски, тъй като до празниците снегът няма да се стопи. Решилите да пътуват до Гърция за Великден също ще се радват на хубаво време, като се очакват около 20 градуса, а шансовете за валежи са ниски. Метеорологът допълни, че след 10 април ще има понижение на температурите в България. Очакват се стойности около нула градуса в някои сутрини, като ще има дъжд през повечето дни.", "date": "2018.03.30", "title": "Времето по Великден ще е топло, но с валежи"}
{"url": "https://www.dnevnik.bg/photos/2018/03/30/3154564_fotogaleriia_na_borda_na_nai-golemiiat_kruizen_korab/", "text": "Най-големият круизен кораб света, \"Симфония на моретата\" (Symphony of the seas), построен в корабостроителницата Ес Те Икс Франс (STX France) в западния френски град Сен-Назер, вдигна котва преди дни пред събралото се за събитието множество, за да отплава на първия си курс към испанския град Малага, предаде Франс прес.", "date": "2018.03.30", "title": "Фотогалерия: На борда на най-големия круизен кораб"}
{"url": "https://www.dnevnik.bg/bulgaria/2018/03/30/3155339_iliiana_iotova_vidia_unikalen_shans_za_bulgariia_po/", "text": "България има уникален шанс и той е да запази посредническата си роля. Имаме най-добрата роля - на балансьори. Това заяви пред БНТ вицепрезидентът Илияна Йотова след динамичните събития по света в последните дни. Редица страни изгониха част от руските дипломати на своя територия в знак на солидарност с Великобритания, на чиято територия беше отровен двойният руски агент Сергей Скрипал. Обединеното кралство обвини Русия за случая, след което изгони 23-ма дипломати. Действията на Великобритания бяха подкрепени и от САЩ, докато Русия предупреди, че  ще приложи същите ответни мерки. България все още не е решила дали да гони руски дипломати. До момента единствената предприета мярка е привикването за консултации в София на посланика в Русия Бойко Коцев. Той ще вземе участие в днешния  съвет по сигурност към Министерския съвет,  който ще обсъди случая \"Скрипал\". Според Йотова българските власти правилно са решили да са по-умерени в действията си. По думите ѝ в момента \"политиката на малките стъпки е най-удачна\". Тя добави, че масово западните политици \"имат бариери да влязат в диалог с Русия, докато при нас това е даденост\". Вицепрезидентът каза още, че посещението на руския патриарх Кирил и поведението му по време на срещата с държавния глава Румен Радев са се отразили негативно но отношението на българите към Русия. Това беше  отбелязано и в разпространеното вчера допитване  на социологическата агенция \"Алфа Рисърч\".", "date": "2018.03.30", "title": "Илияна Йотова видя уникален шанс за България по случая \"Скрипал\""}
{"url": "https://www.dnevnik.bg/sport/2018/03/30/3155340_stivuns_sreshtu_ostapenko_e_finalut_na_turnira_v_maiami/", "text": "Шампионката от US Open Слоун Стивънс ще се изправи срещу носителката на трофея от \"Ролан Гарос\" Йелена Остапенко във финала на тенис турнира в Маями. Двубоят е в събота вечерта, а двете ще играят за пръв път помежду си. Стивънс се класира за първия си финал от US Open насам, след като направи обрат срещу двукратната шампионка в Големия шлем Виктория Азаренка. 25-годишната американка се наложи с 3:6, 6:2, 6:1 за два часа и девет минути игра. Азаренка, която в Индиън Уелс се завърна на корта след дълго отсъствие, започна отлично двубоя. 28-годишната беларускиня, която падна до №186 в световната ранглиста, взе солиден аванс от два пробива и 3:0 след 11 минути игра. Стивънс спечели няколко много завързани гейма и успя да изравни резултата при 3:3. Азаренка обаче отговори със страхотна серия от пет поредни гейма, които й донесоха спечелването на първия сет и ранен пробив за 2:0 във втората част. В този момент започна впечатляващият обрат на Стивънс. Американката намери ритъма си и спечели десет поредни гейма, за да спечели комфортно втората част и да поведе с 4:0 в решаващия трети сет. Азаренка спря серията на шампионката от US Open за 1:4, но това беше всичко, до което стигна в този двубой. Стивънс беше безапелационна, след като изостана с 0:2 във втория сет, като от този момент до края на мача не даде нито една възможност за пробив на трикратната шампионка в Маями от 2009, 2011 и 2016 г. \"Просто знаех, че трябва да продължа да се боря. В първия сет изостанах, но успях да се върна и се борех наистина добре. Това ми даде увереност, че ако продължа да го правя и във втория сет, мога да обърна мача. Накрая спечелих много геймове поред и просто се опитвах да се възползвам от инерцията\", каза Стивънс, която има шест победи в шестте си финала в турнирите на WTA. В другия полуфинал Остапенко сложи край на сензационния поход на квалификантката от САЩ Даниел Колинс. 20-годишната латвийка спечели труден първи и безпроблемен втори сет, за да се наложи със 7:6 (1), 6:3 след 99 минути. Колинс, която заема 93-ото място в ранглистата, направи своя дебют в Маями и записа седем порени победи. Тя преодоля квалификациите с победи над Тереза Смиткова и Яна Цепалова, а в основната схема отстрани последователно Ирина-Камелия Бегу, Коко Вандеуей, Дона Векич, Моника Пуиг и Винъс Уилямс. Мощната игра на Остапенко обаче се оказа непреодолимо препятствие за 24-годишната американка. Латвийката спаси пет от седемте точки за пробив, които се откриха пред Колинс, и реализира четири от своите осем, за да спечели първия си двубой с тази съперничка.", "date": "2018.03.30", "title": "Стивънс срещу Остапенко е финалът на турнира в Маями"}
{"url": "https://www.dnevnik.bg/bulgaria/2018/03/30/3155350_kratki_novini_pristanishteto_v_burgas_e_zatvoreno/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Пътническият влак София – Бургас се запали Пътническият влак по направление Бургас – София се е запалил тази вечер между Нова Загора и Ямбол, съобщи Би Ти Ви. Информацията е потвърдена и от МВР. От полицията съобщават, че няма данни за жертви или ранени. Пътниците са били евакуирани. Във влака за пътували 80 души, които ще бъдат откарани с автобуси. Арестуван е шеф на болница, карал пиян Управителят на болницата в Карлово е арестуван, след като катастрофирал пиян с колата си, съобщи Би Ти Ви, като цитира полицията в Пловдив. С личния си автомобил д-р Христо Пелев се блъснал в друга кола. Пристигналият на място екип на МВР взел проба и установил наличие на 2.2 промила алкохол. Срещу Пелев е образувано бързо полицейско производство. 20 см е процепът в цистерната, която се взриви в Хитрино  Това се видя на снимките, които \"Булмаркет\" са направили на мястото на катастрофата на днешното заседание по делото срещу машинистите Димитър Михнев и Радослав Петков, информира БНТ. Като доказателствен материал към делото са приобщени и визуалните документи от катастрофата на фирма \"Булмаркет\", собственик на дерайлиралия на 10 декември 2016 г. влак. В част от снимките се вижда пробивът на цистерната, пораженията по влаковата композиция и железния път. Заснето е състоянието на незаключената според тях стрелка. Материалите са групирани по теми – коловози, кран, локомотиви, осигурителна техника, стрелка. Досега в съдебната зала са представени материали от огледа на жп линията, записи от охранителни камери, изслушани бяха аудио записи на работещи в БДЖ. Оградата по границата с Турция е повредена от наводнение  Съоръжението е пострадало край свиленградското село Маточина и Елхово, от придошлите води в реките Фишера и Тунджа. От Гранична полиция съобщават, че са осигурени денонощни патрули в участъците, където има повреди по оградата. Областните управители на Хасково и Ямбол имат ангажимент да организират действията по възстановяване на съоръжението. МВР отчете, че престъпленията намаляват, а разкриваемостта им се увеличава  В същото време от данните от доклада за дейността на \"Национална полиция\" за 2017 г. се вижда, че повече от половината регистрирани криминални престъпления не са разкрити. По-различно е положението при икономическите престъпления, които също са намалели, но спад има и в разкриваемостта им. Мъж ще лежи 22 години в затвора за убийство на дете  Върховният касационен съд (ВКС) окончателно призна Николай Шанков за виновен за умишленото умъртвяване на тригодишната Аксиния Димитранова във видинското село Слана бара през май 2017 г. Мъжът е живял на семейни начала с майката на детето. Делото се води по съкратената процедура, след като подсъдимият признал, че в стая на постройка в стопанския двор, чрез нанасяне на побой - удари с крака, ръце и метална тръба по тялото и главата, умишлено е убил момичето. Определено му е наказание \"доживотен затвор\", което съдът е заменил - заради съкратеното съдебно следствие, със затвор от 22 години. Подсъдимият е осъден да заплати и обезщетение на майка на жертвата в размер на 80 хил. лв. Пристанището в Бургас е затворено заради мъгла Бургаското пристанище беше затворено. До крайната мярка се стигна заради гъстата мъгла в града. Забранено е маневрирането на плавателни съдове във всички портове. Летището в Бургас обаче работи нормално. Двама души са задържани за побой над студентка Полицията в София задържа двама мъже, които са заподозрени в нападение и побой над 21-годишна студентка, открита в ранните часове на 22 март в тежко състояние. Арестуваните са на 21 и 29 години. Те са нападнали младата жена с цел грабеж, като са носили и пистолет. Двамата мъже са заподозрени и за извършването на още един въоръжен грабеж – на казино в Студентски град.", "date": "2018.03.30", "title": "Кратки новини: Пътническият влак София – Бургас се запали"}
{"url": "https://www.dnevnik.bg/sviat/2018/03/30/3155344_izraelski_tank_zastrelia_fermer_v_gaza_chasove_predi/", "text": "Фермер беше убит в Газа близо до границата с Израел, съобщиха палестинските гранични власти там, цитирани от \"Ройтерс\" и Би Би Си. Случилото се може да повиши напрежението в навечерието на Големия поход на завръщането - многохилядни палестински демонстрации, които трябва да започнат днес и да продължат седмици. Израелската армия потвърди инцидента с обяснението, че през нощта двама души се приближили до оградата (на границата) и започнали \"да се държат подозрително\", затова от танка стреляли по тях. Говорител на въоръжените сили съобщи, че е граничните сили са стреляли и срещу други двама мъже, приближили оградата, в друг участък на границата, но не даде подробности, съобщава \"Ройтерс\". Израел не позволява приближаване на палестинци до оградата, като изтъква съображения за сигурност. Според палестински представители загиналият е 27-годишният Омар Самур, а друг неидентифициран мъж е пострадал. Свидетели в района, цитирани от Би Би Си, казват, че двамата попаднали под обстрел от танк, докато събирали магданоз недалеч от границата. Според \"Хамас\", организацията, която все още доминира в Газа, Израел се е опитал да \"сплаши\" палестинците чрез убийството и така да ги откаже да участват в шествието. \"Хамас\" призова десетки хиляди да се включат в демонстрациите. Израелското външно министерство вече е определяло предстоящи протест като опит да бъде \"предизвикана конфронтация с Израел\" и е предупреждавало, че \"отговорността за сблъсъците е само на \"Хамас\" и други палестински организации, които участват\". По-рано тази седмица Израел изпрати стотина снайперисти по границата като част от мерките за сигурност. Протестите, които се очаква да продължат шест седмици - до 15 май, са в памет на убитите шестима протестиращи от израелските сили за сигурност заради иззета от палестинци земя през 1976 г. На 15 май пък палестинците отбелязват \"Накба\" (\"катастрофата\") - събитията от 1948 г., когато се създава Израел, а стотици хиляди палестинци са принудени да напуснат домовете си. Основното искане е палестинските бежанци, напуснали земите си в Израел, да могат да се върнат там. Някои от демонстрантите може да останат с дни или седмици на протеста и на пет места по границата има струпване на палатки. Според Би Би Си протестът тази година може да бъде подпомогнат от факта, че новото посолство на Съединените щати в Ерусалим трябва също да се открие през май.", "date": "2018.03.30", "title": "Фермер беше убит от израелски танк в Газа часове преди многохилядни протести"}
{"url": "https://www.dnevnik.bg/sport/2018/03/30/3155354_hjustun_specheli_redovniia_sezon_v_zapadnata/", "text": "За пръв път в своята история \"Хюстън рокетс\" спечели редовния сезон в Западната конференция на Националната баскетболна асоциация (НБА). \"Ракетите\" си гарантираха първото място и домакинско предимство в плейофите, след като шампионът \"Голдън стейт уориърс\" загуби със 107:116 срещу \"Милуоки бъкс\" у дома. Звездата на \"войните\" Кевин Дюрант се завърна в игра, след като пропусна шест поредни мача заради контузия в ребрата. Това обаче не помогна на неговия отбор да предотврати трета поредна загуба и седма в последните десет двубоя. Дюрант престоя само 17 минути на игрището, след като беше изгонен в края на първото полувреме за две технически нарушения. Крилото на шампионите записа десет точки, шест асистенции и четири борби, но направи и четири грешки. \"Милуоки\" се възползва от изгонването му и натрупа солиден аванс в третата четвърт, който не изпусна до края. \"Голдън стейт\" водеше с 49:47 две минути преди края на първото полувреме, но силна серия на Ерик Бледсоу в оставащите 120 секунди от частта даде аванс от девет точки на \"Милуоки\" - 58:49. В третата част гостите имаха пълно превъзходство, като в един момент преднината им достигна 24 точки. Домакините намалиха изоставането си в последната четвърт, но едва с последния кош в мача успяха да свалят разликата под десет точки. Янис Антетокумбо беше най-резултатен за победители с 32 точки след 14 точни изстрела от 18 опита. Крис Мидълтън завърши с 23 точки, Бледсоу се отчете с 20, а Джабари Паркър добави 13 от пейката. За \"Голдън стейт\" над всички беше Куин Кук с 30 точки. Шампионите записаха 21-ата си загуба от 75 мача и със сигурност ще завършат на второ място в Западната конференция. \"Хюстън\" вече е недостижим на върха с 61 победи от 75 двубоя. \"Ракетите\", които имат две титли в НБА от 1994 и 1995 г., никога не бяха завършвали на първо място в своята конференция. Рекордното им класиране беше втората позиция от 2015, 1994, 1993, 1986 и 1977 г. \"Хюстън\" почти сигурно ще завърши с най-добрите показатели в редовния сезон, тъй като лидерът в Източната конференция \"Торонто раптърс\" има цели шест победи по-малко.", "date": "2018.03.30", "title": "\"Хюстън\" спечели редовния сезон в Западната конференция за пръв път в историята си"}
{"url": "https://www.dnevnik.bg/sviat/2018/03/30/3155362_trump_obiavi_che_sasht_mnogo_skoro_shte_se_iztegliat/", "text": "\"Ще се изтеглим от Сирия много скоро, наистина много скоро, тъй като предстои джихадистите от \"Ислямска държава\" да бъдат напълно разгромени\", заяви президентът Доналд Тръмп в реч на митинг в Охайо. \"Скоро ще превземем 100 процента от халифата, както го наричат. И ще се изтеглим оттам наистина скоро. Ще се върнем в нашата страна, където искаме да бъдем\", обяви Тръмп, цитиран от \"Франс прес\". Президентът направи това изявление часове след като говорителят на Пентагона Дейна Уайт каза пред журналисти, че \"остава да се свърши много работа, за да се гарантира, че екстремистите са трайно разгромени\" в Сирия. На въпрос за изказването на Тръмп говорителят на Държавния департамент Хедър Науърт отвърна, че няма информация за план за изтегляне на САЩ от Сирия, нито за промяна в сегашната политика. ", "date": "2018.03.30", "title": "Тръмп обяви, че САЩ много скоро ще се изтеглят от Сирия, Пентагонът не е съгласен"}
{"url": "https://www.dnevnik.bg/evropa/2018/03/30/3155393_franciia_shte_investira_15_mlrd_evro_v_izkustven/", "text": "Франция ще задели 1.5 млрд. евро публични разходи за изкуствен интелект до 2022 г., за да настигне технологичните гиганти в Съединените щати и Китай, обяви френският президент Еманюел Макрон, цитиран от \"Ройтерс\". Инвестицията ще е част от стратегията, с която Франция иска да се справи с изоставането си в технологичния сектор, споменато в скорошен експертен доклад по темата, изготвен за правителството. Макрон неведнъж е казвал, че иска да превърне Франция в \"стартъп\" държава и така да създаде работни места и да задържи талантливи кадри, които иначе отиват да работят за световни технологични компании в САЩ и Азия. \"Няма шанс да контролираме каквито и да било от ефектите (на тези технологии) или да имаме думата, ако сме изпуснали началото на войната\", каза президентът в четвъртък пред министри и директори на компании на форум, посветен на изкуствения интелект. По думите на Макрон първата цел е да се използва по-успешно образователната система на страната, която в момента обучава математици и компютърни инженери, но те обикновено напускат страната или работят в компании като \"Гугъл\" и \"Фейсбук\". Темата коментира и финансовият министър Брюно льо Мер. \"Каква загуба... Франция плаща за обучението на докторанти, които после отиват в САЩ.\" \n     Докладът, вдъхновил новата стратегия на Макрон, е изготвен от депутата от партията му и известен математик Седрик Вилани. В текста се казва, че е необходимо да бъдат удвоени заплатите на кадрите в технологичния сектор (впоследствие изоставено предложение), а правителствените научни институции трябва да си сътрудничат по-тясно с частния сектор. В момента според консултантската компания \"Маккинси\" (McKinsey) разходите за изследователска дейност в областта на изкуствения интелект на най-големите компании в света са били между 20 и 30 млрд. долара само за 2016 г. В знак на подкрепа за плановете на Макрон компании като \"Самсунг\", \"Фуджицу\" и Ай Би Ем обявиха, че ще засилят дейността си във Франция, съобщава \"Ройтерс\".", "date": "2018.03.30", "title": "Франция ще инвестира 1.5 млрд. евро в изкуствен интелект"}
{"url": "https://www.dnevnik.bg/sport/2018/03/30/3155429_zverev_svali_grigor_dimitrov_ot_chetvurtoto_miasto_v/", "text": "Александър Зверев победи голямата надежда на хърватския тенис Борна Чорич и се класира за полуфиналите в турнира от сериите \"Мастърс 1000\" в Маями. Представителят на Германия се наложи с 6:4, 6:4 и за пръв път в кариерата си достигна финалната четворка във втория мастърс за сезона. С победата срещу Чорич Зверев си осигури изкачване минимум до четвъртото място в световната ранглиста. В понеделник германският тенисист ще измести  Григор Димитров , който може да се озове под №6 след турнира в Маями. Ако спечели титлата във Флорида, Зверев ще изпревари и Марин Чилич и ще напредне до рекордната в кариерата си трета позиция. Зверев изигра много солиден мач срещу Чорич и стигна до победата за 84 минути. 22-годишният тенисист от Хамбург пласира осем аса, загуби само шест точки след вкаран първи сервис (83%) и спечели 41 от разиграните 53 в своите подавания. Световният №5 спаси двете точки за пробив, които се откриха пред Чорич, и реализира две от своите шест възможности - по една в двата сета. Зверев постигна първа победа срещу 21-годишния хърватин, срещу когото имаше две загуби в два мача - на последния US Open и на мастърса в Синсинати през 2015 г. В спор за място на финала германецът ще се изправи срещу Пабльо Кареньо Буста. Испанецът стигна до втория си полуфинал в сериите \"Мастърс\" след миналогодишния Индиън Уелс, след като спечели маратонска битка с финалиста от US Open Кевин Андерсън. Кареньо Буста спаси мачбол и се наложи с 6:4, 5:7, 7:6 (6) след 2 часа и 42 минути игра. Испанецът записа първа победа срещу Андерсън след четири загуби от четири мача с този съперник и постигна едва втори успех в 23-ия си мач срещу тенисист от топ 10. Кареньо Буста нямаше нито една победа при предишните си четири участия в Маями и не беше побеждавал играч от топ 20 от \"Ролан Гарос\" 2017. Андерсън допусна десета загуба в десетия си четвъртфинал в турнирите от сериите \"Мастърс\". Вторият полуфинал в Маями ще противопостави шампионът от Индиън Уелс Хуан Мартин дел Потро и представителя на домакините Джон Иснър. Аржентинецът, който се намира в страхотна форма в последните седмици, ще се изкачи до рекордното трето място в световната ранглиста, ако спечели турнира. Полуфиналите в мъжкия турнир са тази вечер. Дел Потро и Иснър излизат на корта в 20.00 часа. Ако спечели мача, аржентинецът ще прати Григор Димитров на шестото място в ранглистата. В 2.00 часа започва двубоят между Зверев и Кареньо Буста.", "date": "2018.03.30", "title": "Зверев свали Григор Димитров от четвъртото място в света"}
{"url": "https://www.dnevnik.bg/politika/2018/03/30/3155392_v_spor_s_bsp_za_skripal_gerb_obiavi_che_prezidentut/", "text": "В спор за позицията на България по дипломатическата криза около  случая \"Скрипал\"  зам.-председателят на ГЕРБ Цветан Цветанов разказа от парламентарната трибуна днес как Румен Радев е издигнат за кандидат-президент след среща на лидера на БСП Корнелия Нинова с пенсионирания руски агент ген. Леонид Решетников. След това Цветанов обяви, че като държавен глава Радев обслужва чужди интереси и не защитава българските. Поводът за изказването на зам.-председателя на ГЕРБ бе искане на БСП парламентът да приеме единна позиция, че заради случая \"Скрипал\" руски дипломати няма да бъдат експулсирани без доказателства. В момента депутатите са в извънредна почивка, а председателският съвет заседава по въпроса в кабинета на председателя на Народното събрание Цвета Караянчева. Тази сутрин се провежда и  заседание на Съвета по сигурността  към Министерския съвет, на което ще бъде изслушан посланикът на България в Руската федерация Бойко Коцев. Той пристигна от Москва, след като беше  извикан за консултации от премиера Бойко Борисов . След отравянето във Великобритания на бившия руски агент Сергей Скрипал голяма част от страните в ЕС, САЩ, Канада и други държави, но не и България, обявиха, че ще експулсират руски дипломати в знак на солидарност с Великобритания заради покушението, извършено на нейна земя. БСП иска единна позиция за \"Скрипал\"  След кратко заседание на парламентарната група тази сутрин лидерът на БСП Корнелия Нинова поиска парламентът да приеме обща позиция руски дипломати да не бъдат експулсирани без доказателства, тъй като ситуацията изисквала \"разум, мъдрост и лидерство\". В нея социалистите предлагат да се запише, че са за мир, за истината и за спазване на принципите на международното право, както този и на българското - \"невинен до доказване на противното\". \"До този момент няма доказателства. Никой никъде не бива да съден по вероятност. Докато не се дадат безспорни доказателства, България да не гони руски дипломати и да не отзовава свои\", поиска Нинова да се запише в позицията на парламента. БСП иска България да бъде мост между ЕС и Русия, за което нямало по-изключителен момент от европредседателството. По думите на Нинова Борисов неведнъж се е нагърбвал с такива задачи. ГЕРБ припомни среща на Нинова с Решетников В отговор зам.-председателят на ГЕРБ Цветан Цветанов обяви, че БСП отново се насочва към антиевропейска политика. Той избори липсата на реакция на социалистическата партия при анексирането на Крим от Русия и постоянното настояване за отмяна на санкциите срещу федерацията въпреки нарушаването на международното право. \"Не трябва днес да правим грешки, заради които децата ни няма да могат да ни простят. Ние сме за позиция, която да съответства на евроатлантическата ориентация на страната ни. Солидарността е изключително важна\", заяви Цветанов. Зам.-председателят на ГЕРБ намеси и президента Румен Радев, като отново разказа как той е бил издигнат след  среща с пенсионирания руски разузнавач ген. Леонид Решетников . Имало и доклад на института му. \"Румен Радев определено обслужва чужди интереси, но не защитава националните\", обяви Цветан Цветанов. Той каза, че всеки трябва да работи по правомощията, които му дава конституцията, и припомни, че привикването на посланици е в тези на изпълнителната власт.  ", "date": "2018.03.30", "title": "В спор с БСП за Скрипал ГЕРБ обяви, че президентът обслужва чужди интереси"}
{"url": "https://www.dnevnik.bg/kultura/2018/04/01/3153402_otkus_ot_1_april_2034_-_debjutniiat_roman_na_radan/", "text": "Евлоги Гюлов избърса с ръкав потта от челото си, превъзмогна острия повик за повръщане, изпратен от празния му, раздразнен от алкохола и яда стомах, и влезе през тежките дървени порти в нелепата сграда на общината в Е., известна на всички като Партийния дом. Спря се на барчето, което естествено не спазваше никакви ограничения по отношение на сервирането на алкохол, и изпи една студена водниста бира. Качи се по стълбите на втория етаж, кимна сковано на момчето от охраната, което явно знаеше, че го очакват, подмина секретарката и влезе в просторната приемна на кмета. Блъсна се в почти твърда стена тютюнев дим. Пушенето на работните и обществени места беше отдавна забранено, но в община Е. със сигурност не се работеше, а и външни лица не се допускаха без покана по канцелариите, в които се организираха често срещи, които невинно бихме нарекли странни. Е, доколкото нещо, случващо се в пограничен район, може да се нарече странно, а това не е лесно.  През кълбата пушек, като някой господар на джиновете, лека полека се проясни величавият, властен и непоколебим образ на сатрапа Сталев, кмет на община Е. през последните 23 години (с едно прекъсване между втория и третия си мандат). Съвсем скоро беше спечелил за шести път \"промоция\" на вътрешните избори в Православната социална партия, което по безусловен начин му осигуряваше пореден мандат в кметския престол след изборите идната година (Ако не умре, разбира се – но мисълта, че Сталин е смъртен, беше токова еретична в Е., че никой не си го и помисляше. Най-малко самият той). Освен ако Освен ако някой нелеп скандал, като изчезването на проститутка от \"Общежитието за алтернативна заетост\", с което той толкова се гордееше, не обърка нещата. Или ако излишен шум не застраши интересите на   местна индустрия Може би затова лицата на хората, насядали около дългата, масивна и постлана с изтъркана покривка от червен плюш със златни пискюли по края, заседателна маса бяха много сериозни. Някои угрижени, други - обнадеждени, но всички - напрегнати. Там беше целият градски  . И председателят на Общинския съвет д-р Яковъ, и лидерите на опозицията адв. Мазнев и Антон Гюлов (не, не ми е братовчед, и слава Богу - често казваше Евлоги), и предводителят на националноотговорния капитал Пламенчо И. (известен с титлата \"продължител на делото на Николай Банев\"), и учителят Агопян, и онзи дебелият прокурор, чието име никой не знаеше, защото в Е. нямаше престъпност, а ако имаше нещо, за него не биваше да се шуми, защото местната индустрия Отсъстваха само отец Лаврентий, който избягваше да се принизява до светските среди, като изключим дистрибуторите на алкохол и някои млади мъже с черни кожени якета, и ... полицейският началник Киро Крумов, прясно отстранен от разследването за изчезването на предпочитаната си проститутка.  - Изчезналото момиче - гласът беше на председателката на градския Съвет на дамските кооперации, госпожа Сталева - е Юлия Огнянова, на двадесет и две, студентка по финанси,  , в Университета за православно и световно стопанство.  Евлоги, застанал смутено до вратата, усети как краката му се подкосяват, киселините, заедно с прясно изпитата пета бира, се качват високо в гърлото и сякаш плъзват покрай ушите към мозъка, а два литра ледена пот се стичат в обратна посока, от главата към гърдите и корема. Юлето беше предпочитаното момиче, освен на полицая Крумов, и на експерт-счетоводителя Дедов (бивш финансов ревизор), на Евлоги и изобщо на по-изявените кръчмарски критици на властта, като изключим г-н Антон Гюлов (\" \"), за когото нямаше данни да си пада по момичета, без изобщо да е установено дали си пада по хора. Защо беше така, никой не знаеше - нямаше спомен да си е говорил с нея за политика. Но едно беше сигурно - че всички те го бяха доста закъсали.  Имаше нещо в това момиче, помисли си Евлоги, преди да се сепне и да се запита защо мисли за нея в минало време, имаше нещо в погледа ѝ, което нямаше как да привлича тези мъжкари с лица на говеда и значки с разпятието... може би фактът, че тя  ... Неподражаемият глас на адвоката Мазнев (глас, явно предаващ се по наследство и заслужил да бъде увековечен във фамилно име) го отърси от унеса.  – Господа, като представител на опозицията в Общинския съвет искам да заявя моята загриженост... – Млъкни, Деляне. Ти ако си опозиция – Гласът на Сталев беше равен, нисък и нетърпящ възражения. – И на никой тук не му пука за твоята загриженост. Последното, което ни е нужно, е журналисти и ченгета да се въртят из града. Надявам се, че никой няма да се прави на шут пред пресата, поне не повече от необходимото. Говорете си колкото искате глупостите за вярата и за свободата – погледът му се плъзна по пъпчивото лице на Антон Гюлов,   лидер на опозицията, – но искам тялото на момичето и главата на виновника до тази вечер. Всичко друго ще бъде скандал точно преди празника на Светията.  Евлоги остана с впечатлението, че или само той не знаеше нещо доста важно, или лидерът на православната партия беше станал религиозен.  - Трябва - д-р Яковъ взе думата плахо, както се полага на дясната ръка на господаря, и продължи с малко по-уверен глас - трябва да вземем   мерки и да предприемем   действие за да защитим индустрията и работните места - погледът му плъзна към плаката зад главата на кмета, на който беше изписан, с черковно-славянски елемент в шрифта на червените букви, десетилетният успешен \"слоган\" на Православната социална партия:  Православната вяра имаше нужда от защита толкова, колкото и кирилицата.  Не, оставете православието. Най-интересен и съвсем пълен с историческо съдържание беше третият лозунг на ПСП.  Индустрията в Е. формално изчезна, само четири кратки години след като възникна, в лицето на шестетажния Завод за керамични изделия, настанил се като квачка върху две трети от обработваемата земя на селището и служещ почти единствено за прикритие на свития в подземните му галерии цех за противопехотни мини. ", "date": "2018.03.30", "title": "Откъс от 1 APRIL 2034 - дебютния роман на Радан Кънев"}
{"url": "https://www.dnevnik.bg/bulgaria/2018/03/30/3155451_zaradi_juliia_krusteva_komisiiata_po_dosietata_za/", "text": "Заради скандала около това била ли е агент на Държавна сигурност  световноизвестният философ Юлия Кръстева  за първи път от създаване й през 2006 година Комисията по досиетата  публикува на сайта си цяло досие . То е на агент Сабина, като се твърди, че това е Юлия Кръстева. Излязлата информация, че философът е била сътрудник на Първо главно управление на ДС,  беше отречено от Юлия Кръстева , която обяви твърдението за смешно, невярно и оклеветяващо. От досието се вижда, че Юлия Кръстева е вербувана през 1971 година, като с псевдонима Сабина е регистрирана от старши лейтенант Иван Божиков. Това става пет години след като изкарва една година специализация във френски университет със стипендия на френското правителство. Регистриращият Кръстева офицер посочва, че тя е омъжена за френския гражданин Филип Солерс и има добри възможности за работа по линия на френските културни дейци. Вижда се също, че Юлия Кръстева е проучвана от службите още през 1964 година, година след като посещава Полша. В този период е изготвено проучване за нея и семейството и, както и характеристика. В досието - доклади за срещи с Кръстева и писма до семейството й В досието на Кръстева присъстват справки от срещи на агенти на ДС с нея, като в част от тях присъства като \"Сабина\". Има кореспонденции между нея и семейството й, роднини и приятели, както и справка за проверка на пакет, изпратен й от нейните родители. В документите няма нищо написано от Кръстева. Постановление от 5 май 1973 година, подписано от старши лейтенант Иван Божиков, предлага закриване на разработка \"Сабина\", \"тъй като въпреки положените усилия от агент Любомиров да я активира резултати не са се получили\". В справка от ноември 1984 година се посочва, че тя е давала устна информация за български емигранти, както и за дейността на прогресивни арабски организации и промаоистки групи. Подчертава се, че получените данни не са интересни, а Кръстева показва недисциплинираност, като не се явява на срещите или ги отменя. Коя е Юлия Кръстева Юлия Кръстева е родена през 1941 години в Сливен. Има докторати по семиология и по литература на лингвистична тема, като е през 1974 г. става професор по лингвистика в Парижкия университет. Тя е почетен професор в Университета \"Париж 7 - Дидро\" и пълноправен член на Парижкото психоаналитично общество, офицер на Почетния легион и командир на Ордена за заслуги (2011). През 2004 г. става първата носителка на наградата \"Холберг\" (създадена от правителството на Норвегия, за да попълни липсата на хуманитарните науки в предвидените области на Нобеловата награда). Получава наградата на името на Хана Аренд през декември 2006 г. и на името на Вацлав Хавел през 2008 г. Авторка е на трийсет книги.", "date": "2018.03.30", "title": "Заради Юлия Кръстева комисията по досиетата за първи път публикува цяло досие"}
{"url": "https://www.dnevnik.bg/sport/2018/03/30/3155454_zapochva_pleiofnata_faza_v_purva_liga/", "text": "С два мача от втората част на таблицата днес ще бъде даден старт на плейофната фаза в Първа лига. \"Славия\" и абсолютният аутсайдер \"Витоша\" (Бистрица) откриват кръга в 17.30 часа, а два часа и половина по-късно започва двубоят между \"Черно море\" и \"Пирин\". След края на редовния сезон отборите бяха разделени в три групи. \"Лудогорец\", ЦСКА, \"Левски\", \"Берое\", \"Ботев\" и \"Верея\" оформиха челната шестица. Останалите осем тима бяха разделени в две групи, след изиграването на които предстоят серия от баражи. В едната група попаднаха четири отбора, които ще играят днес - \"Славия\", \"Пирин\", \"Черно море\" и \"Витоша\". В другата битката ще бъде между \"Локомотив\" (Пловдив), \"Септември\", \"Етър\" и \"Дунав\". Битката за титлата  В шестицата ще бъдат изиграни десет кръга, като отборите ще се срещнат по два пъти на разменено гостуване. \"Лудогорец\" започва шампионските плейофи с 66 точки и аванс от три пред втория ЦСКА. \"Левски\" е далеч назад с 50 точки и ще се бори с \"Берое\" за третата позиция, която може да осигури участие в Лига Европа - директно или чрез бараж със седмия в крайното класиране. \"Левски\" и \"Ботев\", който има 42 точки, ще концентират усилията си най-вече върху Купата на България, където им предстоят полуфинални битки съответно срещу ЦСКА и \"Славия\". \"Верея\" започва плейофите с 35 точки, като дори теоретично не може да стане шампион, тъй като изостава с 31 точки от \"Лудогорец\". Първият кръг на плейофите в шестицата започва в събота от 17.30 часа с двубоя на шампионите срещу \"Верея\" в Разград. Два часа и половина по-късно ЦСКА среща \"Ботев\" на стадион \"Българска армия\", а \"Левски\" приема \"Берое\" в неделя от 17.30 часа. Мачовете между \"Лудогорец\" и ЦСКА са на 6 април и 5 май, съответно в Разград и София. Двубоите на шампионите с \"Левски\" са на 14 април на \"Герена\" и на 12 май на \"Лудогорец арена\". Шампионатните дербита между \"Левски\" и ЦСКА са на 18 април и 16 май, като двата отбора ще изиграят и два мача в полуфиналите за Купата на България - на 11 и 25 април. 1. \"Лудогорец\" - 66 точки 2. ЦСКА - 63 точки 3. \"Левски\" - 50 точки 4. \"Берое\" - 45 точки 5. \"Ботев\" - 42 точки 6. \"Верея\" - 35 точки Борба за оцеляване и втори шанс за Европа Отборите, които завършиха редовния сезон между осмо и 14-о място, са разпределени в две групи. Те ще се срещнат на разменено гостуване в рамките на шест кръга, след което започват баражите.  Първите два отбора от всяка група ще продължат битката за Европа. Те ще оформят минитурнир с полуфинали и финал до излъчването на победител, който ще се изправи срещу отбор от челната шестица в битка за място в квалификациите на Лига Европа. По същия начин ще се срещнат отборите, заели трета и четвърта позиция в двете групи. Победителят от този минитурнир ще запази мястото си в Първа лига, а завършилият на последно място изпада директно. Другите два отбора ще играят бараж за оцеляване с втория и третия в крайното класиране на Втора лига. 1. \"Славия\" - 32 точки 2. \"Черно море\" - 27 точки 3. \"Пирин\" - 26 точки 4. \"Витоша\" - 8 точки 1. \"Септември\" - 31 точки 2. \"Локомотив\" - 31 точки 3. \"Дунав\" - 21 точки 4. \"Етър\" - 21 точки", "date": "2018.03.30", "title": "Започва плейофната фаза в Първа лига"}
{"url": "https://www.dnevnik.bg/sviat/2018/03/30/3155443_turciia_zaplashi_i_franciia_zaradi_kjurdite_v_siriia_i/", "text": "Турция отхвърли днес всякакво посредничество на Франция в диалог между Анкара и арабско-кюрдска коалиция в Сирия, чиито представители бяха приети вчера в Елисейския дворец, предаде АФП, цитирана от БТА. Освен това Анкара косвено предупреди Франция, че може да стане \"мишена на Турция\", ако съдейства на сирийските кюрди. \"Тези, които съдействат и са солидарни с терористични организации срещу Турция... подобно на терористите ще станат мишена на Турция\",  написа Боздаг в \"Туитър\" , цитиран от \"Ройтерс.\" \"Надяваме се, че Франция няма да извърши подобна ирационална стъпка.\" Ние отхвърляме всякакво усилие, целящо да насърчи диалог, контакти или посредничество между Турция и тези терористични групи, заяви турският президентски говорител Ибрахим Калън, след като Париж призова за диалог между Турция и арабско-кюрдската коалиция Сирийски демократични сили (SDF), в която доминираща роля имат сирийските кюрдски милиции \"Сили за защита на народа\" (YPG).  Анкара разглежда сирийските кюрдски милиции Сили за защита на народа и Партията на демократичния съюз в Сирия като терористични организации, свързани с Кюрдската работническа партия (ПКК). За структурите на сирийските кюрди, управляващи в самопровъзгласения автономен район на север, SDF са на практика въоръжените им сили.  Турският вицепремиер Бекир Боздаг обяви, че френското предложение за диалог и предложението за подкрепа и посредническа роля между сирийските кюрди и Анкара на практика са \"ясна подкрепа за терористи\", предаде \"Ройтерс\". Макрон по-рано се срещна с представители на SDF и YPG и изрази надежда, че ще има диалог между тях и Турция заради операция \"Маслинова клонка\", която тече в Северна Сирия от средата на януари. Френското президентство каза, че той е \"отдал почит на жертвите и решителната роля на SDF в битката срещу \"Ислямска държава\",\" предаде Би Би Си. Според Елисейския дворец Макрон разчита на ангажимента на SDF да няма връзка с ПКК и запазва ангажимента си срещу терористичната организация в Турция. По-рано през март Турция  овладя град Африн в Северозападна Сирия , управляван 5 г. от YPG и политическото им крило PYD, които отстъпиха на изток. Сега Анкара настоява те да напуснат и град Манбидж, където има американски военнослужещи и смесено кюрдско-арабско население. В сряда Турция повтори ултиматума си към YPG, които според нея трябва да напуснат \"незабавно\" и да се изтеглят на изток от р. Ефрат.", "date": "2018.03.30", "title": "Турция заплаши и Франция заради кюрдите в Сирия и обвини Макрон в \"подкрепа на терористи\""}
{"url": "https://www.dnevnik.bg/bulgaria/2018/03/30/3155464_mvr_moje_bi_ima_informaciia_kude_sa_bratia_galevi/", "text": "МВР може би има информация къде се намират Пламен Галев и Ангел Христов, по-известни като братя Галеви, които от 2012 година са в неизвестност. Това заяви началникът на сектор \"Издирване\" в националната полиция Ивайло Димитров пред \"Нова телевизия\". \"Те са извън пределите на страната. Разполагаме с информация къде се намират може би. Всичко това е въпрос на проверки и на комуникация с партньорски служби. Когато стигнем до тях, те се задържат и свалят от издирване. Имаме информация, която се проверява. Не мога да кажа откога е тази информация, защото рискувам да разкрия информатора\", казва още Димитров. Вчера от МВР коментираха, че  може да се случват грешки при обявяването на издирвани хора.  Повод станаха разпространените от СДВР снимки на издирвани, под които реагираха двама от тях. \"Целим получаване на обратна информация относно тези лица, да ги приведем в известност - било чрез хора около тях, било чрез хора, с които са имали взаимоотношения, и даже самите те\", коментира още Димитров. Братя Галеви са в неизвестност от 2012 година, когато срещу тях влезе в сила присъда за организиране и ръководене на престъпна група. ", "date": "2018.03.30", "title": "МВР може би има информация къде са братя Галеви"}
{"url": "https://www.dnevnik.bg/tehnologii/2018/03/30/3155460_nad_10_publichni_e-uslugi_dopuskat_probiv_v_lichnite/", "text": "Над 10 публични структури предоставят на гражданите електронни услуги единствено чрез въвеждането на ЕГН. Така е възможно всеки да разбере на кое ЕГН кои три имена съответстват и да получи информация, която не би трябвало да знае. Това коментира в интервю за БНТ председателят на Комисията за защита на личните данни Венцислав Караджов. Повод за коментара му беше скорошен репортаж на Би Ти Ви, който показа колко незащитена е информацията за единния граждански номер (ЕГН) и здравния статус на всеки гражданин - той може да бъде разкрит за минути, ако търсещият знае само името и рождената дата на човека, до чиито лични данни иска да се добере като изнесе данни за  главния прокурор и премиера.  \"Много структури в публичния сектор дават услуги само по ЕГН и така се получи минискандалът. Тази информация по своя смисъл е общодостъпна и полезна, но вкарването на ЕГН-то като идентификатор разкрива информация за фамилията, бащиното и първото име на лице\", каза Караджов. По думите му до дни ще бъдат публикувани за обществено обсъждане промени в Закона за личните данни, с които българското законодателство да бъде приведено в съответствие с нов европейски регламент, влизащ в сила от 25 май.  По повод  предупреждението на МВР  от вчера за стотици хиляди спам имейли, които приканват получателите да въвеждат оторизационните си данни от акаунти за електронно банкиране и данни за дебитни и кредитни карти, експертът препоръча на потребителите да използват вградените системи на защита на електронните си пощи, които напомнят да се сменя периодично паролата или предупреждават, че тя е слаба.", "date": "2018.03.30", "title": "Над 10 публични е-услуги допускат пробив в личните данни"}
{"url": "https://www.dnevnik.bg/politika/2018/03/30/3155477_vupreki_poziciiata_na_borisov_cvetanov_ostavi/", "text": "След като правителството обяви, че  на този етап няма да експулсира руски дипломати , въпреки че България е солидарна с Великобритания по случая \"Скрипал\", зам.-председателят на ГЕРБ Цветан Цветанов каза в парламента, че след събиране на допълнителни доказателства може да се стигне до надграждане на позицията, т.е. експулсиране. \"Борисов оставя възможност след допълнителни доказателства да имаме промяна на позицията\", каза още Цветанов. На въпрос на \"Дневник\" в какъв срок мисли, че ще бъдат събрани тези доказателства, той уточни, че е несериозно да се ангажира. В четвъртък Цветанов обяви, че е разговарял с Борисов и го е посъветвал, че страната ни трябва да бъде солидарна с Великобритания и евроатлантическата общност. Днес каза, че вярва на Великобритания, но не знае каква информация е изложена в Министерския съвет тази сутрин. След отравянето във Великобритания на бившия руски агент Сергей Скрипал голяма част от страните в ЕС, САЩ, Канада и други държави, обявиха, че експулсират руски дипломати в знак на солидарност с Великобритания заради покушението, извършено на нейна земя. Днес Борисов отказа да коментира думите на Цветанов. Лидерът на БСП Корнелия Нинова поздрави премиера за позицията му, тъй като и според нея не може да има виновни без доказателства. Тя каза, че няма да има единна декларация на парламента по темата.", "date": "2018.03.30", "title": "Въпреки позицията на Борисов Цветанов остави възможност за експулсиране на руски дипломати"}
{"url": "https://www.dnevnik.bg/bulgaria/2018/03/30/3155462_rumen_ovcharov_e_predaden_na_sud_zaradi/", "text": "Прокуратурата внесе в Специализирания наказателен съд обвинителен акт срещу бившия енергиен министър Румен Овчаров за умишлена безстопанственост и за длъжностно престъпление, информира пресцентърът на държавното обвинение. Той ще отговаря пред съда за това, че в периода от 9 юни 2006 г. до 18 юли 2007 г. в качеството си на министър на икономиката и енергетиката, упражняващ правата на държавата в еднолично търговско дружество със 100 % държавно участие \"Мини Бобов дол\" ЕАД, въпреки задълженията си умишлено не е упражнил достатъчно контрол. В резултат на това са последвали значителни щети за държавното дружество в общ размер 8 940 231.47 лв., аргументира се прокуратурата. Тя е квалифицирала престъплението като такова в особено големи размери и представляващо особено тежък случай. Второто обвинение на Овчаров е затова, че в периода от 31 май 2006 г до 26 февруари 2007 г. отново като министър, упражняващ правата на държавата в еднолично търговско дружество със 100% държавно участие \"Мини Бобов дол\" ЕАД, на няколко пъти е превишил властта си и е нарушил служебните си задължения. Целта му според прокуратурата е била да набави за частно дружество облага, изразяваща се в осигуряване на възможност за добив на подземни богатства, изключителна държавна собственост, и от това са настъпили немаловажни вредни последици за въгледобивното предприятие и държавата като цяло. Тук квалификацията на извършеното е отново особено тежък случай. В качеството му на министър Овчаров бил запознат с влошените финансови показатели на дружеството, поради което извършил смяна на Съвета на директорите. Новоизбраният съвет на директорите предложил три оздравителни плана за дружеството, но и трите били отхвърлени без мотиви от страна на министъра, посочват още от прокуратурата. През пролетта на 2006 г. към дейността на дружеството инвеститорски интерес проявили две частни компании. Въпреки изискването за провеждане на търг при наличие на повече от един кандидат Овчаров дал разрешение на дружеството да отдаде под наем за 5 години на \"Ораново\" ЕООД активи, собственост на \"Мини Бобов дол\", срещу заплащане чрез пряко договаряне. След това две финансови проверки от работни групи към Министерството на икономиката и енергетиката констатирали, че със сключения договор за наем не били постигнати заложените цели и не било постигнато финансово оздравяване на държавното дружество. То продължавало да работи на загуба и да трупа задължения, тъй като наемната цена дори не покривала амортизационните разходи. Въпреки че бил запознат с тези констатации, Овчаров умишлено не предприел действия за тяхното отстраняване. През този период той нарушил служебните си задължения, като допуснал да се извършва добив на подземни богатства, изключителна държавна собственост, без проведена процедура за предоставяне на концесия от дружеството наемател, и от това са настъпили немаловажни вредни последици за \"Мини Бобов дол\" и държавата. Румен Овчаров е с мярка за неотклонение \"подписка\". Ако съдът го признае за виновен за умишлена безстопанственост, той може да получи наказание от една до десет години затвор и лишаване от право да се заема определена държавна или обществена длъжност и да упражнява определена професия или дейност. По другото обвинение - за длъжностно престъпление, предвиденото в закона наказание е затвор от 3 до 10 години и лишаване от право да се заема определена държавна или обществена длъжност.", "date": "2018.03.30", "title": "Румен Овчаров е предаден на съд заради безстопанственост за 9 млн. лв."}
{"url": "https://www.dnevnik.bg/bulgaria/2018/03/30/3155481_s_dobavkite_kum_pensiite_za_praznicite_kabinetut_se/", "text": "Социалният министър Бисер Петков заяви по време на парламентарния контрол, че добавките към пенсиите за празниците са начин за намаляване на бедността сред пенсионерите. Той отговори на питане на въпрос на депутатите от БСП Кристина Сидерова и Георги Гьоков, съобщи БТА. Изплащането на еднократни суми към пенсиите за големите християнски празници - Великден и Коледа, е вече утвърдила се практика и начин на подпомагане на пенсионерите с ниски размери на пенсиите, каза Петков. По думите на министъра е избран принципен подход, при който подпомагане получават хората, чиято пенсия е под линията на бедност. Той допълни, че това е форма на подпомагане, начин за намаляване на бедността сред пенсионерите и е част от последователни действия, които правителството, с подкрепата на парламента, провежда от началото на своя мандат. Той напомни, че с двете стъпки на увеличение на минималната пенсия за осигурителен стаж и възраст през 2017 година над 800 хиляди пенсионери получиха увеличение на минималния размер на пенсиите. Това общо като разходи прави 100 милиона допълнително за бюджета за 2018 година, 280 милиона целогодишен ефект от увеличените минимални размери на пенсиите и тези 100 милиона, които се изплащат като допълнителни суми за Великден и Коледа, допълни министърът. Според депутатите Сидерова и Гьоков този подход е несправедлив и ощетява голяма част от пенсионерите. 44 процента от българските пенсионери за пореден път няма да вземат нито стотинка преди празниците, заяви Сидерова, а Гьоков попита Бисер Петков дали министърът се хвали с великденските добавки и цитира изказвания от социалните мрежи, според които с 40 -те лева добавка на 1,2 милиона пенсионери признаваш, че толкова хора не само са бедни, а незаслужено мизерстват. Министърът отвърна, че нито се хвали, нито се жали, а отговаря на поставен въпрос. Той добави, че за всички пенсионери от 1 юли тази година е предвидено увеличение на пенсиите с 3.8 процента.", "date": "2018.03.30", "title": "С добавките към пенсиите за празниците кабинетът се бори с бедността"}
{"url": "https://www.dnevnik.bg/skorost/2018/03/30/3155502_bmv_i_daimler_obediniavat_sili_za_mobilnostta_na/", "text": "БМВ груп\" и \"Даймлер\" АГ обявиха днес, че обединяват силите си, за да могат в бъдеще да предлагат на клиентите си услуги за устойчива градска мобилност от един доставчик. За тази цел днес двете компании са подписали споразумение за обединяване на техните бизнес единици за мобилни услуги. След проверка и одобрение от съответните органи за защита на конкуренцията \"БМВ груп\" и \"Даймлер\" АГ планират в бъдеще да комбинират и стратегически да модернизират своите съществуващи предложения за мобилност в областите на споделените автомобили, таксиметровите превози, паркирането и зареждането на електромобили. Двете компании ще притежават по 50% от дяловете в бъдещото съвместно дружество. В съобщението до медиите се уточнява, че БМВ и \"Даймлер\" ще продължат да се конкурират и в бъдеще в основния си бизнес. Първата сфера, в която ще работят заедно двата германски конкурента, е интелигентната и пълна свързаност на различни мобилни предложения, включително резервация и разплащане. До момента такива услуги предлагат платформите moovel (\"Даймлер\") и ReachNow (\"БМВ груп\"). Двете компании за споделени автомобили Car2Go на \"Даймлер\" и DriveNow на БМВ пък имат общо 20 000 автомобила в 31 големи града по света, като се ползват от над 4 млн. души. Третата сфера на сътрудничество е свързана с програмите Ride-Hailing с mytaxi, Chauffeur Privé, Clever Taxi и Beat, които се ползват от общо 13 милиона потребители и около 140 000 водачи. В областта на паркирането дейността си ще обединят ParkNow и Parkmobile Group/Parkmobile. Те работят в сферата на паркиране с талони и безкешово разплащане по улиците или търсене, резервиране и заплащане на паркоместа в многоетажни паркинги. Дигитална услуга за паркиране намалява времето и броя на пътуванията за търсене на паркоместа и така значителна редуцира трафика. Сътрудничеството между апликации с данни за станции за зареждане, ChargeNow и Digital Charging Solutions, пък ще позволи лесен достъп (откриване, зареждане, заплащане) до най-голямата мрежа от обществени зарядни станции с над 143 000 точки по целия свят.", "date": "2018.03.30", "title": "БМВ и \"Даймлер\" обединяват сили за мобилността на бъдещето"}
{"url": "https://www.dnevnik.bg/biznes/2018/03/30/3155494_s_blizo_12_narastvat_proizvodstvenite_ceni_v/", "text": "Общият индекс на цените на производител през февруари 2018 г. намалява с 0.6% спрямо предходния месец, съобщи Националният статистически институт. На годишна основа индексът нараства с 2.4% като най-голямо е поскъпването в енергетиката - с близо 12 на сто. Спрямо януари 2018 г. по-ниски цени са регистрирани в преработващата промишленост - с 0.8%, при производството и разпределението на електрическа и топлоенергия и газ - с 0.1%, а в добивната промишленост е отчетено повишаване с 0.1%. По-съществен спад на цените в преработващата промишленост през месеца е отчетен при производството на основни метали - с 1.5%, и при производството на тютюневи изделия - с 1.4%, а покачване е отчетено при обработката на кожи и производството на изделия от обработени кожи без косъм - с 1.2%, както и при производството на хартия, картон и изделия от тях и производството на изделия от други неметални минерални суровини - по 0.5%. Поскъпване спрямо февруари 2017 г. е отчетено при производството и разпределението на електрическа и топлоенергия и газ - с 11.7%, както и в добивната промишленост - с 0.1%, а намаление има в преработващата промишленост - с 0.1%. Производството на тютюневи изделия миналия месец е било със 7.0% по-евтино, отколкото през същия месец на миналата година, а производството на превозни средства, без автомобили - с 2.5%. Поскъпване е регистрирано при производството на дървен материал и изделия от него, без мебели - с 6.1%, както и при производството на хартия, картон и изделия от хартия и картон - с 5.8%.", "date": "2018.03.30", "title": "С близо 12% нарастват производствените цени в енергетиката за година"}
{"url": "https://www.dnevnik.bg/detski_dnevnik/2018/03/30/3151738_s_decata_v_pochivnite_dni_31_mart_-_1_april/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота   - Авторът на една от най-любимите български детски песни - \"Жаба Жабурана\", Красимир Милетков гостува на  \"Джаза за деца\" в \"Чайната\" . Той е учител по музика, композитор и пианист, посветил живота си да възпитава вкус и музикалност в децата. Ще пее и вокална група \"Радиодеца\". Входът е 5 лв. за деца, 7 лв. за възрастни.  - Велошествие и велокарнавал \"София кара колело\" организира  детско състезание по крос-кънтри  в Южния парк. От 11.30 часа всички са добре дошли на скокове на Big Air Bag и тестове на велосипеди DRAG Bicycles. - В музея \"Земята и хората\" ще се проведат традиционните \"Дни на минералите\", като ще участват 65 изложителя от България, Армения, Афганистан, Сърбия и Румъния. Посетителите могат да видят и да си купят обработени скъпоценни и декоративни камъни и разнообразни изделия от тях. Ще участва колекционер на метеорити, намерени на различни места по света. Специално за децата ще бъдат организирани:  - на автентично грънчарско колело ще могат да изработят гърненца, чаши, купички, чинийки, свещници. Сами ще изберат формата на изделието и цветовете за декорацията му. Свойствата на глината и тайните на грънчарството децата ще овладяват с помощта на художник-керамик. Заниманията ще се провеждат от 11 до 18 часа.  - от 11 до 18 часа. На децата ще се предоставят яйца от дърво, които ще украсяват с помощта на художници.  - На безплатни ателиета за боядисване на великденски яйца от 10.30 до 15.30 ч. са поканени децата в Националния исторически музей. Не е необходимо предварително записване. - Безплатната тренировка по скачане на батут организира магазин \"Декатлон\" в Area 52 (София Ринг Мол, ниво 0). Тренировката е от 9.45 до 12 часа и е подходяща за деца над 12 г. Необходима е предварителна регистрация  тук .  - Рафтинг, каяци, планинско колоездене, парапланеризъм, катерене и музика очакват посетителите на  Outdoor & White Water Fest  в Център за приключения и рафтинг кемп \"Адвенчър Нет\" в Кресненското дефиле. За децата е организирано състезание по катерене на стената в кемпа. Надпревара по слаклайн (ходене по въже) ще се проведе в непосредствена близост до стената за катерене сред шарената сянка на иглолистните дървета, палатките и цветната хамачена градина на \"Айляк хамак\". Неделя - В музея \"Земята и хората\" ще се проведат традиционните \"Дни на минералите\", като ще участват 65 изложителя от България, Армения, Афганистан, Сърбия и Румъния. Посетителите могат да видят и да си купят обработени скъпоценни и декоративни камъни и разнообразни изделия от тях. Ще участва колекционер на метеорити, намерени на различни места по света. Специално за децата ще бъдат организирани:  - на автентично грънчарско колело ще могат да изработят гърненца, чаши, купички, чинийки, свещници. Сами ще изберат формата на изделието и цветовете за декорацията му. Свойствата на глината и тайните на грънчарството децата ще овладяват с помощта на художник-керамик. Заниманията ще се провеждат от 11 до 18 часа.  - от 11 до 18 часа. На децата ще се предоставят яйца от дърво, които ще украсяват с помощта на художници. . Това занимание ще се води от ателие с традиции и опит в обучението на деца в различни техники и дизайн при изработването на бижута. Заниманието ще се проведе от 11 до 17 часа.  - Малки и големи са поканени от 15 часа на третия етаж на Park Center Sofia на премиера на най-новата книга за карирания слон Елмър на издателство \"Жанет 45\". Те ще научат кое е Чудовището и ще се запасят с добри идеи за непредвидени срещи от подобен тип. Книгата на Дейвид Маккий учи, че когато продължаваме да вървим напред въпреки всички препятствия, често откриваме, че най-големите ни страхове могат да се превърнат в наши приятели. Серията книги е предназначена за деца от 2 до 7 години.  - Рафтинг, каяци, планинско колоездене, парапланеризъм, катерене и музика очакват посетителите на  Outdoor & White Water Fest  в Център за приключения и рафтинг кемп Адвенчър Нет в Кресненското дефиле. За децата е организирано състезание по катерене на стената в кемпа. Надпревара по слаклайн (ходене по въже) ще се проведе в непосредствена близост до стената за катерене, сред шарената сянка на иглолистните дървета, палатките и цветната хамачена градина на \"Айляк хамак\".  - Спортното туристическо и природозащитно дружество \"Академик\" към Русенския университет и клуб \"Приста скаут\" организират на 1 април тази година за децата, учениците и студентите от Русе  .  В програмата са включени туристически преходи, екоакция за почистване района на хижа \"Орлова чука\" от битови отпадъци, конкурс по природопластика, както и състезания. ", "date": "2018.03.30", "title": "С децата в почивните дни (31 март - 1 април)"}
{"url": "https://www.dnevnik.bg/zdrave/2018/03/30/3155510_zdravnoto_ministerstvo_depozira_v_parlamenta_nova/", "text": "Министър Кирил Ананиев е депозирал в Народното събрание документ, очертаващ нов единен стандарт за финансово управление на болниците и механизмите за контрол на изпълнението му. Според здравния министър, цитиран от БТА, този стандарт и новият  цялостен здравноосигурителен модел, който се подготвя , ще представляват \"финансовата конституция за лечебните заведения\" и ще са толкова ефективни, че ще се ползват дори и от частните болници. Това обяви Ананиев по време на парламентарния контрол в Народното събрание днес. За намерението си да пренапише правилата за финансиране и контрол на болниците той съобщи още след поемането на министерския пост и през февруари си постави срок от няколко месеца за изпълнението на плана. Основната цел на стандарта, депозиран в Народното събрание сега, е да стабилизира финансовото състояние на болниците чрез общи правила за управление на финансовите и човешките ресурси, възлагането на обществените поръчки, отчитане на дейността и др., поясни министърът. Ананиев обясни това в отговор на въпрос от депутат за финансовото състояние на Специализираната болница за белодробни болести в Перник. По конкретния казус той отговори, че ще се срещне с кмета на Перник в понеделник, за да обсъдят състоянието на лечебните заведения в града и изготвените оздравителни планове за тях. По предварителни данни общите задължения на белодробната болница са 483 хил. лв., като от тях 241 хил. лв. са просрочени. До момента от болницата в МЗ са постъпили искания за капиталови субсидии в размер на 761 хил. лв. за медицинска апаратура и пречиствателна станция за отпадни води, но не е постъпило искане за средства за ремонт на сградата и на отоплителния котел, изброи министър Ананиев.", "date": "2018.03.30", "title": "Здравното министерство депозира в парламента нова \"финансова конституция\" за болниците"}
{"url": "https://www.dnevnik.bg/biznes/2018/03/30/3155504_sosiete_jeneral_se_izteglia_ot_bulgariia/", "text": "Френската банкова група \"Сосиете женерал\" (Societe Generale) се изтегля от всички страни в Централна и Източна Европа и съответно продава и бизнеса си в България - Сосиете женерал Експресбанк, съобщава  capital.bg . Така след първата фаза, при която не само гръцки банки принудително разпродаваха свои поделения заради спасителните планове, които им бяха предоставени, сега в сектора тече втора, при която с възстановяването на икономиките и апетита за риск стават възможни и доброволни сделки. Според източници на изданието унгарската OTP Bank, която е собственик на Банка ДСК, прави проучване на френската институция. Първоначалният план е бил за пряко договаряне между двете, но според два източника на \"Капитал\" се е появил и друг интерес - в края на февруари индикативна оферта за пакета е подал и фонд на американският асет мениджър Apollo Global Management. Но поне на този етап предлаганата цена е определяна като ниска. От Apollo също посочиха, че няма да коментират. В последните години фондът активно оглежда региона, а в България беше сред кандидатите за ОББ, смята се, че е искал да купи и ПИБ, както и Банка Пиреос. Банката в България се продава в пакет с още пет поделения на френската група – в Албания, Македония, Черна гора, Сърбия и Молдова. Всички те се управляват добре и са на печалба, но същевременно страдат от сходни недостатъци - малки пазари, където някогашната примамливо висока рентабилност се стопява, а средата е наситена и в същото време нестабилна от политическа и регулаторна гледна точка. Затова и се е стигнало до стратегическо решение на Societe Generale за изтегляне от региона на Източна Европа от нестратегическите пазари, където не са в топ 3 по пазарен дял. ", "date": "2018.03.30", "title": "\"Сосиете женерал\" се изтегля от България"}
{"url": "https://www.dnevnik.bg/bulgaria/2018/03/30/3155450_pravitelstvoto_niama_da_goni_ruski_diplomati_na_tozi/", "text": "Чакаме повече доказателства и към този момент не смятаме, че трябва да гоним руски дипломати или технически лица. Това каза премиерът Бойко Борисов след заседанието на Съвета по сигурността към Министерския съвет, на което участваха представители на всички служби, ресорните министри и представители на президентството. От думите на Борисов се разбра, че смята за напълно достатъчна проява на солидарност гласуването на България в Съвета на Европейския съюз и в НАТО, които  разкритикуваха Русия за отравянето на двойния агент Сергей Скрипал  във Великобритания. Това доведе до сериозен дипломатически скандал между Русия и Обединеното кралство. Великобритания изгони 23-ма руски дипломати, като в знак на солидарност редица други стани от ЕС, както и САЩ, направиха същото. От своя страна Русия предупреди, че ще предприеме същите ответни мерки, като вчера консулството на САЩ в Санкт Петербург беше затворено. Извикването на консултации в дипломацията е практика, която показва, че обръщаме сериозно внимание, смята Борисов. \"Когато имаше Студена война, нещата бяха далеч по-спокойни. От месеци наред аз предупреждавам, че тази ескалация ще продължи. Виждате и в съседно Косово, продължава да се говори за действия, които напомнят тези от преди 20 години. Действията на Турция в Африн, конфликтът им с Гърция и Кипър - не виждам как ще го решат. Това са все неща в нашия регион. Подкрепихме решението на Съвета да се ограничим в пълната подкрепа на Великобритания\", заяви Борисов. Бойко Коцев също присъства на заседанието. Той е разказал какви са настроенията и какво се говори в Москва в последните дни. Премиерът каза още, че трябва да се запази каналът за комуникация с Русия, което било и задача на България като председател на ЕС. Борисов припомни, че посланикът на Европейския съюз в Москва е извикан за консултации за 4 седмици. Бойко Коцев ще се прибере в Русия след 8 април, тъй като имало откриване на \"много важна изложба на Светлин Русев\". Борисов отказа да коментира  изказванията на заместник-председателят на ГЕРБ , Цветан Цветанов, който от няколко дни настоява за \"позиция, която да съответства на евроатлантическата ориентация на страната ни. Солидарността е изключително важна\". След решението на съвета лидерът на БСП Корнелия Нинова поздрави премиера за позицията му. По думите ѝ тя съвпада с предложението на левицата за \"декларация в името на стабилността на Европа, спокойствието и сигурността на хората и на националния ни интерес\".", "date": "2018.03.30", "title": "Правителството няма да гони руски дипломати засега"}
{"url": "https://www.dnevnik.bg/photos/2018/03/30/3155394_fotogaleriia_razhodka_iz_purviia_muzei_na_selfito/", "text": "Музей на селфито отвори врати в Глиндейл, Калифорния.", "date": "2018.03.30", "title": "Фотогалерия: Разходка из първия музей на селфито"}
{"url": "https://www.dnevnik.bg/bulgaria/2018/03/30/3155520_karakachanov_ne_pipaite_parcheta_ot_kitaiskata/", "text": "Няма реална опасност, не трябва да се изпада в паника. Това каза министърът на отбраната Красимир Каракачанов за вероятността от падане на китайската космическа станция на българска територия. Изявлението му беше направено след  заседанието на Съвета по сигурността към Министерския съвет  за отравянето на двойния агент Сергей Скрипал. Според Европейската космическа агенция \"Тянгун-1\", китайският орбитален модул, използван като космическа лаборатория , ще падне на Земята днес, в събота, в неделя или в понеделник . На всеки 89 минути тази станция прелита над територията на България за около 15-20 секунди. Теоретичните шансове отломки от нея да паднат на територията на България са 0.01%, изчисли Каракачанов. Опасните отломки  Населението трябва да знае, че ако това се случи на територията на България, никакви отломки не трябва да се пипат, да се докосват, предупреди Каракачанов. Това е приоритет на специализираните химически модули на армията, които са взели всички необходими мерки за реакция при евентуално падане. Европейската агенция очаква контактът с атмосферата да е някъде между 43-ия паралел северна и 43-ия паралел южна ширина. Това дава възможност за падане от Италия до Нова Зеландия - възможно е обаче да се случи и в открито море. Затова агенцията оценява шанса за инцидент с хора като 10 милиона пъти по-малък от гръмотевичен удар. По-голяма част от станцията ще изгори при контакт с атмосферата.", "date": "2018.03.30", "title": "Каракачанов: Не пипайте парчета от китайската станция, ако паднат в България"}
{"url": "https://www.dnevnik.bg/gradska_sreda/2018/03/30/3155518_v_ministerstvoto_na_kulturata_niama_postupil_proekt_za/", "text": "В специализирания съвет за паметниците към Министерството на културата не са постъпвали документи, с които се иска местенето на паметника на Джон Атанасов от мястото му пред Телефонната палата в столицата. Това заяви на парламентарен контрол министърът на културата Боил Банов, след като в началото на месеца представител на дружеството, закупило сградата, обяви, че паметникът ще бъде  преместен изцяло за тяхна сметка.  От компанията, в чийто съвет на директорите на дружеството е бизнесменът Васил Божков, обявиха, че вече му е избрано и ново място - в Техническия университет. Там го очаквали до края на март. В отговор на въпрос на народния представител Антон Кутев от БСП Банов обясни, че ако такова предложение постъпи, то ще бъде разгледано от специализирания съвет към министъра на културата, който трябва да излезе със становище. Кутев поиска от министъра да упражни авторитета си, за да бъде запазен паметникът в центъра на София, но той отвърна, че може да се ангажира единствено със следване на законовата процедура. Лично и като министър съм категорично против местенето и премахването на паметници, заяви Банов. Паметникът на Атанасов, създател на един от прототипите на съвременния компютър, е правен специално за сградата на Телефонната палата от скулптора Вълко Ценов. Поставен е през 2003 г., по случай 100-годишнината от рождението на учения, американец с български корени.", "date": "2018.03.30", "title": "В Министерството на културата не е постъпвал проект за местене на паметника на Джон Атанасов"}
{"url": "https://www.dnevnik.bg/sviat/2018/03/30/3155527_rusiia_arestuva_generalniia_direktor_na_mola_zimna/", "text": "Руските власти арестуваха днес генералния директор на Кемеровския сладкарски комбинат Юлия Богданова и планират да повдигнат срещу нея обвинения в нарушаване на изискванията за пожарната безопасност, довело до смъртта на две и повече лица, предадоха агенциите \"Ройтерс\" и ТАСС. Фирмата е собственик на търговския център \"Зимна вишна\" в град Кемерово, където в неделя избухна пожар, при който загинаха 64 души, предимно деца. \"Следствието установи, че Богданова, която отговаря за спазването на пожарната безопасност, многократно е била уведомявана от свои подчинени за недостатъци в системата за пожарна безопасност на сградата\", заяви Следственият комитет на Русия. Според следствието Богданова не е предприела никакви мерки за отстраняване на недостатъците в пожарната безопасност. Богданова е шестият заподозрян, арестуван по делото за пожара в мола в Кемерово. Ако бъде призната за виновна, тя може да получи до седем години затвор.", "date": "2018.03.30", "title": "Русия арестува генералния директор на мола \"Зимна вишна\" в Кемерово"}
{"url": "https://www.dnevnik.bg/bulgaria/2018/03/30/3155523_vencislav_angelov_-_chikagoto_e_zadurjan_v_germaniia/", "text": "Венцислав Ангелов, известен с прякора си Чикагото, е задържан в Германия, съобщи БНТ. Той ще бъде екстрадиран в България, където трябва да излежи да лежи три години и половина ефективно в затвора. От прокуратурата са заявили пред телевизията, че в момента се изготвя за превод европейската заповед за екстрадиция. Венцислав Ангелов е обвинен и признат за виновен за участие в приготовление на международен канал за наркотрафик от Перу до Испания. Ангелов е бил 11 месеца в ареста по време на разследването, което се забавило заради молбите за правна помощ от няколко държави, след което съдът го е пуснал срещу по-лека мярка за неотклонение, а краят на делото го заварил на свобода и така и не влязъл в затвора. В края на януари  той използва ефира на \"Нова телевизия\", за да поиска от българските власти да поискат екстрадицията му от Испания. Той поясни, че от две години е във Валенсия, активен е във \"Фейсбук\", дори е направил новинарски сайт, но никой не го е търсил. От толкова време властите са обявили, че го търсят  с европейска заповед за арест . Венцислав Ангелов е един от повече от  500-те осъдени българи , които са в неизвестност и не могат да изтърпят наказанията си. След  случая в Нови Искър , при който се оказа, че основният заподозрян не е бил открит осем години, за да бъде вкаран в затвора, главният прокурор Сотир Цацаров разпореди проверка в прокуратурите в страната за срочността и ефективността на мерките и действията по привеждане в изпълнение на присъди, по които не са задържани осъдени лица.", "date": "2018.03.30", "title": "Венцислав Ангелов-Чикагото е задържан в Германия"}
{"url": "https://www.dnevnik.bg/sviat/2018/03/30/3155507_sauditska_arabiia_moje_da_vojuva_s_iran_sled_10-15_g/", "text": "Съществува заплахата Саудитска Арабия и Иран да влязат в открита война до 10-15 г., предупреди саудитският престолонаследник принц Мохамед бин Салман в интервю за  в. \"Уолстрийт джърнъл\" . Интервюто с принца се появява по време на тридневното му посещение в Съединените щати, което според вестника отчасти цели да изгради по-хубав имидж за ултраконсервативното кралство и да го рекламира като дестинация за инвестиции. В него той призовава за международни санкции срещу Иран и натиск, който трябва да се окаже на страната, за да се избегне конфликт. \"Трябва да успеем, за да избегнем военен конфликт. Ако не... вероятно ще има война с Иран след 10-15 г.\", твърди той. Думите му идват във време, когато американският президент Доналд Тръмп отново поставя под въпрос споразумението за ядрената програма на Иран (подписано през 2015 г. от САЩ, Франция, Великобритания, Германия, Китай, Русия и Иран) и предупреждава, че САЩ може да я преразгледат с решението, което ще дойде след месец. Американският президент повтори думите си и при срещата с Мохамед бин Салман преди няколко седмици. \"Не можем да караме хората да живеят в Саудитска Арабия в среда, която не е конкурентна\", казва принцът, който ръководи план за намаляване на зависимостта от петрола. \"Средата в Саудитска Арабия гони дори саудитците от Саудитска Арабия. Това е една от причините да искаме социални реформи.\" Кината, музикалните събития, по-големият туристически поток и възможността жените да шофират, да  посещават  футболни мачове и да работят в институции като  прокуратурата  на страната са  част от промените , приложени като част от програмата на принца. Още промени ще последват, пише \"Уолстрийт джърнъл\", преразказвайки думите на принца. По-рано през март Мохамед бин Салман каза, че на Саудитска Арабия  може да се наложи да стане ядрена сила , ако Иран създаде своя бомба.", "date": "2018.03.30", "title": "Саудитска Арабия може да воюва с Иран след 10-15 г., обяви престолонаследникът"}
{"url": "https://www.dnevnik.bg/biznes/2018/03/30/3155565_evn_predlaga_poskupvane_na_toka_s_pochti_7/", "text": "Електроразпределителното дружество ЕВН внесе предложението си за цената на тока, доставян от него, в Комисията за енергийно и водно регулиране, съобщава дружеството. То се отнася за ценовия период от 1 юли 2018 г. до юни 2019 г. В случай че регулаторът одобри заявленията за цени на електроенергия, дневната и нощната тарифа за битовите клиенти на регулиран пазар в Югоизточна България биха се променили така - с 6.9% ще поскъпне дневната тарифа до 0.18899 лв. за киловатчас без ДДС и с 5.4% нощната до 0.10586 лв. за киловатчас без ДДС. Съотнесено към месечната консумация на едно средно домакинство в Югоизточна България от 200 киловатчаса дневна енергия и 70 киловатчаса нощна енергия стойността на месечната фактура на това домакинство би се променила с 3.39 лв. с включен 20% ДДС, т.е. от 50.86 лв. на 54.25 лв., изчислява дружеството. Одобрението на заявените цени ще осигури на компанията краен снабдител \"EVN България електроснабдяване\" разходите, с които да изпълнява лицензионните си задължения за обслужването на над 1.5 милиона клиенти в Югоизточна България, се посочва в съобщението на компанията. Заявените цени са калкулирани и на база отчетения оперативен разход на мрежовата компания \"Електроразпределение юг\" за 2017 г. заедно с процента на инфлацията. Компанията предлага и цената на парното да се повиши с 1.76% до 84.37 лв/МВтч (без ДДС).", "date": "2018.03.30", "title": "ЕВН предлага поскъпване на тока с почти 7%"}
{"url": "https://www.dnevnik.bg/evropa/zemedelie/2018/03/30/3155478_ese_zashto_iskam_da_jiveia_na_selo_na_aleksandra/", "text": "Намалих скоростта – идваше най-острият завой по пътя. От години знам, че тук се кара с не повече от 30 км/ч. Така правеше татко, докато ме караше на път за село. Но тогава не спирахме, защото аз бързах и нямах търпение да се заровя в сламата в плевнята на леля и да си поиграя с кучето на двора. И въпреки че за възрастните хора времето е по-ценно и винаги трябва да бързат, аз спрях. Слязох от колата и се огледах. Родопите са така мистични и величествени! И ето още една прилика с детските години – пак ми стана лошо по завоите. Само това не им харесвах на безгрижните лета горе в Балкана – пътуването! Години по-късно пак вдишах от чистия планински въздух на почти 1000 метра надморска височина. И замайването ми мина за секунди. Не знам колко време съм стояла на завоя, но рязко се сетих, че баба Пенка ме беше помолила за лекарства за високото й кръвно налягане. Защо се бавех? Обещах й, че до обед ще й ги занеса. Аз съм едно вече пораснало момиче, почти на 30 години което избра да промени живота си и да се върне в селото, в което беше израснало. Не толкова далече от големия град – Пловдив е едва на 60 километра, но далече от шумния и забързан живот там. Горе в Балкана, близо до Свято място и най-вече близо до вътрешния мир на душата ми. Така преди година аз се преместих от столицата в родното село на дядо ми. Създадох и свой малък бизнес – направих малка аптека в центъра, близо до църквата. Досега в това населено място никога не е имало аптека от създаването му през 1903 г. Помня как преди години възрастните хора се молиха на доставчика на хляб, за да им донесе от най-близкия град лекарства.  Когато бях дете, в селото живееха над 300 души. Най-прекрасните спомени са свързани с големите събирания по църковните празници. Тогава се усещаше истинският живот, наситен със смях, религиозни ритуали и родопски хора под звуците на каба гайда Сега тук живеят не повече от 50 постоянни жители. Селото отново се оживява през летните месеци, защото добре се развива така нареченият селски туризъм. Няколко хотела и къщи за гости посрещат любителите на планината и хубавата родопска кухня.  Да, те също са мои клиенти, но не за тях направих тази аптека. Тя е основно за всички баби и дядовци от любимото ми село, които няма как да си набавят медикаменти по друг начин. Работила съм и в други аптеки – там всичко е по-динамично и по-натоварващо. Голям град, постоянно забързани хора и липса на желание за комуникация. Това ме потискаше и изморяваше. Въпреки това решението ми да се откъсна от вече установения си живот в големия град и да опитам нещо толкова нестандартно беше трудно. Още по-трудно беше да се справя с редицата административни трудности в желанието си да отворя аптека в малко село, което дори вече няма кмет, а е просто с кметски наместник. Но все пак най-трудно беше да убедя близките и приятелите си защо всъщност искам да го направя. Повечето и до ден днешен не ми вярват и смятат, че моят \"каприз\" скоро ще отмине и ще се върна в голямата верига аптеки, в която работих. Но пък за толкова време тази мисъл не ми е минавала през ума. Многократно съм се питала защо. И всеки път се сещам за благодарността в очите на хората, които ме познават от невръстно дете. Някои от тях са дори мои далечни роднини. Но не това ги прави близки до сърцето ми.  Самите те трудно повярваха, че ще се открие аптека в родното им село. Част от тях почти не са го напускали през годините - отгледали са тук децата си и са погребали повечето си роднини на същото място. Кръговратът на живота. Според тях това щеше да е магазинче, в което има всичко друго, както и някакви основни лекарства. Но не това беше идеята ми! Аз разбирам само от бизнеса, наречен фармация. Затова не съм имала и колебания с какво да се занимавам. И сякаш за околните беше по-странно да свикнат с новото ми поприще. Реално аз не правех нищо по-различно от това да ги консултирам и да им продавам лекарства. Но чувството беше по-различно, още от първия ден на моята първа собствена аптека.  Още си спомням и първия си клиент – баба Мария. Познавам я от дете. Тя влезе усмихната, както винаги, за да купи лекарства за хроничното си заболяване. Никога досега не си бях говорила повече време с клиент. Тя ми разказа за внука си, който живее в Германия, показа ми снимки и на малката си правнучка, която все още не е идвала в селото. С другите баби и дядовци беше подобно, даже понякога сме си говорили повече за живота, отколкото за самото им лечение и за лекарствата, които трябва да получат. Но удовлетворението от всеки доволен клиент ме зареждаше през цялото време с нови сили и желание за още дълги години на това място.  Животът ми наистина се промени. И не защото всяка сутрин през зимата се налагаше да ставам час по-рано, за да изрина снега пред къщата, за да стигна до дървата за огрев. По-скоро промених начина си на мислене. Не считам, че помагам на другите. Усещането е, че помагам на едно почти забравено през последните години малко село в планината да се \"разбуди\". Не само защото за постоянните му жители вече има бърз и лесен достъп до лекарства, а и защото те повярваха, че около тях има място за млад човек. Който не просто да идва през почивните дни на гости, а да работи и да живее там.  До селото ми оставаха около 2 километра и побързах да стигна навреме. Бях обещала на баба Пенка лекарството й. Дори за малкото забавяне бих й го занесла до дома, както неведнъж се е случвало да правя. Защото така прави човек с приятелите си! А възрастните хора, които вече са и мои съселяни, са моите нови, верни приятели! И те са най-голямата ми мотивация да се върна обратно! И да не си тръгвам оттам.", "date": "2018.03.30", "title": "\"Защо искам да живея на село\": Близо до вътрешния мир на душата ми"}
{"url": "https://www.dnevnik.bg/evropa/zemedelie/2018/03/30/3155458_ese_zashto_iskam_da_jiveia_na_selo_na_nevena_eliseeva/", "text": "Когато бях дете, прекарвах летата си на село. Къщата беше стара, дворът – отдавна необработван, и понякога ми липсваха удобствата на града. Въпреки това, когато родителите ми продадоха къщата, у мен се настани необяснима тъга. Влезе в мисълта ми, седна на дивана и вдигна крака. Никога не ме напусна. Помня хората на село, тишината в очите им, която казваше много повече от думите. И днес се чудя откъде идва тя – връзката със земята би било клиширан отговор, но ми се струва верен. Помня усещането да се събудиш и да усетиш всички отдавна забравени миризми – прясно окосена трева, растящи домати, забързани петли, мъдри дървета. Помня свободата да не правя усилие да се впиша в нов квартал или училище. Защото земята, гората и реката, стари колкото света, винаги ни приемат такива, каквито сме. Тръсвам глава, за да отпратя натрапчивия призрак на онези кратки лета. Връщам се в сегашната си реалност. Докато чакам автобуса, който ще ме заведе до метрото, откъдето ще вървя десет минути по асфалта, прехвърлям наум задачите си. Да купя домати от пазара. Яйца – от магазинчето на ъгъла. Подправки – от схлупения над обувките си старец в подлеза. Да пусна сушилня, за да изсъхнат дрехите. Да заведа децата в спортната зала, за да не се сраснат с компютъра. Да ги препитам на урока за растенията. Да измисля как да ги накарам да ядат зеле. Да си взема инхалатор.  Два часа по-късно повечето задачи са изпълнени. Дори успях да хвана обратния автобус и да не чакам с хилядите торби. На седалката срещу мен дете зяпа в телефона си. Не мога да го упрекна – ако имах батерия, и аз щях да правя същото. По някое време извива кльощавия си гръб назад и вратът му изпуква. Лицето му е с нездрав, блед цвят. От джоба му стърчи баничка. Чувам как обяснява, че съседът му е селянин, който не знае как се изкарват парите и затова е издраскал колата на баща му с пирон. Слизам и се замислям. Кога думата селянин стана обида? Откога градският човек познава стойността по-добре от селския? Дали това дете е наясно как се прави баничката и би ли оцеляло в екстремните условия да се налага да си я направи само? Животът на село предлага много познати всекиму неща – чистотата на въздуха, вкусната храна, близостта на магазина. Това лесно бих обяснила на детето, но то едва ли би било достатъчно. Предимствата на града в неговите очи биха били много повече. Само че животът на село предлага и нещо друго, уловимо може би само през детския поглед, който дори не може да го назове. Близостта на хората, дългият ден, в който няма нужда задачите да се прехвърлят наум, смисълът, който можем да намерим в работата - видима, а не на хартия. На село всеки има свободата да бъде себе си – защото планината, реката и градината не съдят човека. Те просто го обичат и му дават това, от което се нуждае. На село хората знаят, че никой не е по-голям от хляба и земята. Смирението сломява всеки зачатък на злободневие, егоизъм и обида.  Децата ни трябва да познават селото. То е равностойна алтернатива на избора къде да живеем, а не загубена кауза. Колко по-лесно е да правиш разлика между чесън и лук, преди да си се научил да четеш табелките в магазина. Колко по-забавно е да виждаш как пилето излиза от яйцето, как кравата преживя, как козата разпознава пастира по гласа. Колко по-естествено идва жаждата за здраве, когато всичко те води натам. Колко по-вкусни са простичките неща, когато си вложил себе си в тях. И колко по-мъдри възрастни биха били децата, ако можеха да опознаят този свят. И не, аз не казвам, че животът в града е лош. Дори напротив. Издигането на каквото и да било в култ обаче може само да ни ограби. Отвореността на духа, толкова необходима днес, трябва да започва от отварянето на възгледите и уважението към другите. Никога не съм чула някой селски човек да използва думата гражданин обидно. Кога загубихме тази изконна връзка със себе си и земята? Кога забравихме откъде идва хлябът, който понякога изхвърляме на боклука? Търся тези отговори, докато ровя за ключовете си. Не ги намирам – нито отговорите, нито ключовете. Пускам торбите и поемам въздух. Връщам се отново там, където джобовете ми бяха пълни с царевични зърна, натрошени яйчени черупки и кал. Както тогава, и сега ме обзема някакво ледено усещане. Тогава беше, че ще ми се карат. Но това чувство бързо се стопляше от мисълта за следващия ден, изпълнен с дъхави домати и красиви гори. Сегашното пълзи по гръбнака ми - как ще вляза вкъщи? И батерия нямам, а трябва да се обадя да си взема час за кинезитерапия. Вратата се отваря. Децата ме посрещат весело. Казвам им, че отиваме да живеем на село. Звучи им екзотично. Питат кога ще се върнем. Не знам, отговарям. Те ще са щастливи там, мисля. А аз? Дали детето в мен няма бързо да се насити на тази селска полуидилия и на възрастния в мен да му омръзне? Не, носталгията по селото не е носталгия по детството. Детството ми свърши много след като вече не ходех на село, и още тогава изпитвах тъга. Онази на дивана, с вдигнатите крака. Улавям се, че правя планове. И това ми донася радост, бързотечаща като изворчето край пътя, слънчева като току-що обрана царевица, тежка и опияняваща като чепка грозде. Там ще имам време да допринасям всеки ден за това животът да се заражда в градината и да се влива в децата ми. Ще виждам труда си в стегнатите си мускули. Ще усещам свободата в пълните си с въздух дробове. Ще сихронизирам ритъма си с природата. Ще добия кротост в движенията и мекота в погледа. Ще се науча да разговарям с животните. Ще заспивам с красиви гледки под клепачите и ще се събуждам с още по-красиви в прозореца.  Разбира се, градът ще ми липсва. И може би някога ще се върна. Но искам преди това да покажа този свят на себе си и децата си. И ми е жал за тези, които не са научили, че селяните не са хората, които дерат колите с пирони. А хората, които ще те изтеглят с голи ръце, ако попаднеш в калта, дори и без да те познават. Защото връзката със съседите е обусловена от градоустройствения план. Тази със земята е завинаги.", "date": "2018.03.30", "title": "\"Защо искам да живея на село\": Всеки има свободата да бъде себе си"}
{"url": "https://www.dnevnik.bg/evropa/zemedelie/2018/03/30/3155495_ese_zashto_iskam_da_jiveia_na_selo_na_teodora_simeonova/", "text": "Това е реален мой пост във фейсбук, с който споделям за нашето начинание. След 10 години в София, усилена работа и пъстър живот ние с моя любим решихме да направим стъпка встрани, знаейки, че така се придвижваме качествено напред. Краткият отговор на въпроса  е ясен - Борко, нашият син. Бях 5-и месец бременна когато казах на любимия, че трябва да дадем здраве и шир на детенцето ни, и когато той стана на 5 месеца ние се нанесохме в нашата селска къща.  Всъщност в началото мислихме, че сме тук, на село, заради обичайните неща – чист въздух, добра храна и спокойствие. Оказа се с времето, че далеч не е това. Начинът на живот тук ти предлага сетивност, която те прави чувствителен. А да си чувствителен в днешно време е рядкост, а може би отживелица, но пък за мен това е качеството, което ще ни заземи, ще ни обърне към себе си и другия като наше огледало, ще ни позволи да общуваме смислено и леко. Ще ни очовечи, \"всърцевини\", както казва любимата ми Блага Димитрова в стихотворението си \"За един миг\".А какъв по-удобен момент от това да развиеш своята чувствителност, докато показваш света на детето си. Решихме да се преместим, без да мислим за препятствията по пътя, които за повечето хора с известна нагласа да живеят на село са значителна пречка. Мислихме краткосрочно – 3 години. След това ще мислим пак. Този подход ни позволи да се впуснем, да опитаме, да се доверим на интуицията си и да вярваме, че щом сме заедно, всичко ще се нареди. Неусетно времето минаваше и ние бяхме добре. Дотолкова добре, че Борко сам започна да разказва #селскиистории във Фейсбук. Разбира се, с помощта на мама. 11.10.2017г. #ЕдинДенНаБорк о #Боркоразказваселскиистори и Разказите на Борко за село се харесваха. Харесваха се много. Защото бяха прости истории за смисъла. Смисълът, който едно дете намира в живота. Каква по-голяма причина за промяна би могло да има освен тази, в която търсиш да покажеш на детето си нагледно смисъла на живота? Разбира се, нещата винаги имат и друга страна: 1.02.2018 #Боркоразказв а    #ВГлаватаНаМам а Странно е, че \"добрите\" условия на живот, за които толкова усилено работим, са всъщност тези обстоятелства, които отнемат здравето, свободния дух и пламъка в очите на нашите деца. Трудно е да се откажем от нашата игра. А тяхната? На тревичката? Трудно е, но има смисъл. А и правият път е стръмният, знаем (Никос Казандзакис).", "date": "2018.03.30", "title": "\"Защо искам да живея на село\": Правият път е стръмният"}
{"url": "https://www.dnevnik.bg/evropa/zemedelie/2018/03/30/3155491_ese_zashto_iskam_da_jiveia_na_selo_na_martin_mileshki/", "text": "Роден съм и съм израсъл в големия град. Там учих, пях и играх, както се пееше в една песен навремето. В продължение на повече от двадесет години имах собствен бизнес. Гонех мечтите си и търсех нещо, но не знаех какво. Обиколих навсякъде, накъдето ми видеха очите. Създадох нов бизнес на другия край на света, но все нещо ми липсваше. Върнах се отново в България, но все не можех да си намеря мястото. После... после чух и изречението \"остават ви от шест до осем месеца\", объркването беше пълно. После... е, после се загубих и намерих. Приех съдбата си трудно, много трудно. Една сутрин реших, че не искам остатъка от живота си (колкото и да ми беше останало) да изживея в хаоса на големия град, в сивите погледи, взиращи се в земята или в светещите екрани. На място, на което на щанда с незнайно откъде идващите продукти се продаваше и любов, чест, истина. Намерих почти изчезнало от картата село, което не се намираше нито в Родопите, нито в Рила, нито на някое известно място. Селото се намира в най-изостаналия регион не само в страната, но и в цяла Европа. Забравено от Бога и управниците място, пълно с изплашени, бедни и невярващи хора от всякакъв етнос и религия, за пискюл и семейство англичани. Хареса ми и останах. Това място стана мой дом. Всяка сутрин се събуждам рано и когато видя заобикалящата ме реалност, благодаря на Бога за това, че съм жив и здрав. Погледът ми се плъзга по хълмовете, които заобикалят селото. Наредените сякаш гори по тях с редуващите се като пластове цветове на различните дървета, храсти, трева и тук-там някой бял камък, колкото да допълни тази, бих я нарекъл, извънземна красота. На това място все още са доста силно изразени различните годишни сезони. Пролетта и есента, които почти не се забелязват в града или отминават доста бързо. Тук зимата е зима, а лятото единствено в гората се диша. С течение на времето на това място се завъртяха и други хора като мен. Хора, на които градският начин на живот вече не им допада. Някои от тях останаха и си купиха къщи тук, други са в процес да го направят, трети са в период на размисъл, но и за тях съм сигурен, че ще дойдат тук за постоянно рано или късно. Това, което чета в интернет, е, че последните две години повече хора се връщат към корените си на село. Не само хора, достигнали пенсионна възраст. Говоря за все повече млади хора, включително и такива, които се завръщат от чужбина. За по-малко от три години започнах да се занимавам с крави, коне, прасета и кокошки. Все още се уча и на това как правилно да се грижа и за земята. Не използвам пестициди или химикали, гледам всичко да е както е било при нашите предци, натурално. За този период се научих да живея здравословно и в хармония с природата, времето и хората, но най-вече намерих мир в себе си. Тук въздухът е чист и природата е непокътната от зловредното присъствие на човека. Почти седемдесет процента от храната на трапезата ми е от мое собствено производство, както и подаръци от съседи. Самото удоволствие от това да се научиш и да започнеш да правиш нещо, което до този момент си виждал само пакетирано на някой рафт в супермаркета. Най-лесно ми се стори да започна да правя собствено кисело мляко, физически се нуждаех от естествените му пробиотици. С помощта на биозакваска и прекрасното мляко от нашите крави се получи кисело мляко, каквото не бях мечтал да има. Каймакът му е над два сантиметра, а вкусът... вкусът беше като живота, сладък на места, на други леко кисел, но все пак живот. Да, няма човек, от чиито уста да чуете, че животът на село е лек, напротив, труден е. Тук за всичко човек трябва сам да се погрижи от ранна сутрин. Ако не нацепиш дърва и не запалиш печката, няма да е топло и няма на какво да си сготвиш храна. Ако не оплевиш и не полееш градината, няма да имаш зеленчуци и всички останали неща, които тя ни дава. Ако не прекопаеш, наториш, превържеш и не изрежеш лозето, няма да има нито вино, нито гроздова ракия. Тук за пръв път се качих на кон и трактор, усетих удар с опашка от крава през лицето, запалих бензинова резачка и хванах брадва. Научих се да доя. Правя сирене, кашкавал и кисело мляко. Да копая, плевя и садя. Научих се със собствените си ръце да израждам крави и прасета, да им бия инжекции в случай на нужда. Най-хубавото е, че започнах да усещам какво искат да ми кажат. Тук животът ме научи как да го живея и да го уважавам. Разбрах, че за всяко нещо си има време и място. Усетих бодлите на тръните и вкуса на оборския тор. За пръв път чух песента на гората и ехото от вятъра между хълмовете. Осъществих детската си мечта да яздя собствения си кон върху собствената ми земя. Да бера плодовете от собствените си дървета. Животът на село е труден, но ме прави щастлив. Никога и за нищо не бих живял другаде освен в това забравено от управниците ни село.", "date": "2018.03.30", "title": "\"Защо искам да живея на село\": Животът ме научи как да го живея"}
{"url": "https://www.dnevnik.bg/evropa/zemedelie/2018/03/30/3155446_chetirima_pobediteli_v_konkursa_za_ese_zashto_iskam_da/", "text": "Четирима победители бяха излъчени в  конкурса за есе \"Защо искам да живея на село \", организиран от Икономедиа. Три есета бяха класирани на първо място с равен брой точки – тези на Александра Зонкова, Невена Елисеева и Мартин Милешки. Журито реши да разпредели паричният награден фонд между тримата (така всеки от тях ще получи по 500 лв.) и да даде четвърта награда - уикенд за двама в къща за гости ЕКО АРТ, с. Драшкова поляна, община Априлци, на Теодора Симеонова и главният \"разказвач\" в нейното есе – бебето Борко. Победителите в конкурса бяха избрани от петчленно жури ( ). От понеделник, 2 април 2018 г., Информационният портал на неправителствените организации в България  https://www.ngobg.info/  започва публикуване на есетата на победителите и на останалите финалисти в конкурса. Те са (посочени по азбучен ред) Александър Бараков, Ангел Стилиянов, автор с псевдоним Буни Камик, Вероника Йосифова, Елиза Хаджиева, Нанси Борисова, Ралица Цветанова, Светлина Трифонова. Публикуването ще продължи през целия месец април в рубриката \"Разкази за НПО\". \"Подобен конкурс няма как да има количествени критерии и неминуемо включва субективен елемент, но е показателно, че въпреки неизбежните различия в предпочитанията, журито ясно открои четирите есета, които отличаваме \", заяви Любомир Василев, член на журито и ръководител на проекта, в рамките на който се осъществява конкурсът.  е прекарала е голямата част от детството си в селото, за което пише в своето есе – с. Борово, в община Лъки. Не е завършила фармация и не е създала аптека, както се разказва в есето. Казва, че по професия е журналист, по мечти – също. Живее в София, заради редица обстоятелства, свързани с работната среда, вече не се занимава с медии, а работи в голяма международна компания, занимаваща се с дистрибуция. \"Но може би е вярно, че бивш журналист няма, а желанието да пиша се \"запалва\" в мен от време на време. Така беше и с този конкурс, тъй като темата е близка до сърцето ми\", казва Александра. Есето й може да прочетете  тук .  прекарва само част от времето си в България, през останало живее в Париж, където работи като анализатор в онкологичен център за диагностика, лечение и проучвания. Занимава се активно с творческо писане и пояснява, че в есето й има както лични преживявания и чувства, така и художествена измислица. Твърди, че има планове да се върна за постоянно в България в рамките на сравнително кратък срок. Есето на Невена е достъпно  тук .  е от София. Казва, че преди три години се премества да живее трайно в село Кален, община Мездра, където има по-малко от 50 жители. \"Никога преди това аз или някой от семейството ми не се е занимавал с отглеждане на животни\", допълва Милен. Есето може да бъде прочетено  тук .  е психолог с бакалавърска и магистърска степен от Софийски университет \"Св.Климент Охридски\". През целия си професионален път е работила в областта на обучение и развитие на хората в организацията. Понастоящем се наслаждава на майчинство и се радва на първите стъпки на сина си Борис. От близо година живее в с. Живково, община Ихтиман. Есето отразява нейната истинска история и може да бъде прочетено  тук . Общо 270 есета бяха получени в конкурса за есе \"Защо искам да живея на село\", който е част от проект за популяризиране на Общата селскостопанска политика на Европейския съюз, изпълняван от Икономедиа и съфинансиран от Европейската комисия. Според анкетите сред участниците почти 80% от тях са на възраст под 35 години, студентите и учениците са 41%. Повече от половината от участниците твърдят, че за първи път участват в подобен конкурс. 46 % живеят на село или в малък град (до 20 000 жители). Над 70% от тези, които живеят в големи градове, твърдят, че имат идея да живеят на село. \" За мен селото не е отрицание на града като място за живот, а просто едно от многото места, в които човек живее така както иска, за да е щастлив. А това, според мен, е най-важното за нас хората\", коментира Тома Белев, член на журито. \"Благодарим на всички участници и вярваме, че в случая най-важното е не кой и каква награда получава, а разпалването на искрата, която по-думите на участниците ни кара да осъзнаваме, че сме само брънка от системата на приРодата\", коментира Любомир Василев.", "date": "2018.03.30", "title": "Четирима победители в конкурса за есе \"Защо искам да живея на село\""}
{"url": "https://www.dnevnik.bg/sviat/2018/03/30/3155555_britanskiiat_makdonalds_shte_zameni_plastmasovite/", "text": "Веригата ресторанти \"Макдоналдс\" (McDonald's) обяви планове да спре използването на пластмасови сламки и да ги замени с хартиени в заведенията си във Великобритания, предаде агенция \"Ройтерс\". Компанията взе това решение на фона на оценките, че 8.5 милиарда сламки се използват във Великобритания всяка година, или над 23 милиона всеки ден, което води до смъртта на обитатели на океаните според Организацията за опазване на морските видове. Веригата за бързо хранене се присъедини към редица нощни клубове и ресторанти, които се ангажираха да заменят пластмасовите сламки с биоразградими. По думите на главния изпълнителен директор на британското подразделение на \"Макдоналдс\" Пол Помрой компанията вече използва годни за рециклиране сламки, но ще пусне в употреба в някои ресторанти от май месец хартиени сламки, които ще бъдат зад бара, като така клиентите ще могат да избират дали да ползват сламка или не. Все по-голямото ограничение за използване на пластмасовите сламки става на фона на данните на ООН, според които осем милиона тона пластмаса - бутилки, опаковки и други отпадъци - попадат в морето всяка година, убивайки живите същества в океаните и навлизайки в човешката хранителна верига.  През декември близо 200 държави се съгласиха да ограничат замърсяването с пластмаси в океаните. Има опасения, че до 2030 година пластмасовите боклуци в океана ще тежат повече от рибите. Британското правителство представи план тази седмица за въвеждане на схема за връщане на стъклени и пластмасови бутилки, както и алуминиеви кенчета, срещу които хората ще получават по 10 пенса. ", "date": "2018.03.30", "title": "Британският \"Макдоналдс\" ще замени пластмасовите сламки с хартиени"}
{"url": "https://www.dnevnik.bg/sport/2018/03/30/3155516_turciia_se_kandidatira_za_domakin_na_zimnata_olimpiada/", "text": "Турският град Ерзурум официално беше номиниран за кандидат за домакин на зимните олимпийски игри през 2026 г. Кандидатурата на източния курорт получи пълна подкрепа от президента на страната Реджеп Ердоган, съобщи телевизия \"Хабертюрк\". Турция никога не е била домакин на олимпийски игри и за пръв път в своята история се кандидатира за домакин на зимна олимпиада. Истанбул беше основен претендент за организирането на летните игри през 2020 г., но загуби от Токио във финалния кръг на гласуването. \"Искам да благодаря на президента Реджеп Ердоган и на моето правителство за подкрепата към Ерзурум да стане официален кандидат за домакинство на зимните игри през 2026 г.\", заяви депутатът Мустафа Илъджалъ, който е представител на управляващата партия на Ердоган за Ерзурум. Градът се утвърждава като зимен център в последните години. През 2011 г. Ерзурум беше домакин на Зимната универсиада, a през 2016 г. посрещна Европейския зимен младежки фестивал. Тази година в източния курорт се проведе кръг от Световната купа по сноуборд. \"Ерзурум е град с капацитета да прави олимпийски спортове със съществуващи спортни съоръжения. Турция е разрастваща и развиваща се държава под управлението на президента Ердоган\", каза Фуат Ташкесенлигил, директор на младежките служби и провинциалния спорт в региона. По думите му кандидатура за зимните олимпийски игри през 2026 г. е ключова част от визията и плановете на Турция за 2023 г., когато страната ще отбележи своята стогодишнина. \"Ерзурум е град, който може да организира отлични олимпийски игри с наличните зали за ледени спортове и ски центрове\", добави Ташкесенлигил. Желание да организират игрите през 2026 г. са изразили още шест държави -  Канада с Калгари ,  Япония със Сапоро ,  Швейцария със Сион ,  Швеция със Стокхолм ,  Италия с Милано и Торино  и Австрия с Грац и Шладминг, след като вариантът Инсбрук беше отхвърлен с референдум. Крайният срок за подаване на заявки изтича в събота. МОК обяви промени в процедурата по кандидатстване , които да улеснят \"опитните\" кандидати. Първата стъпка е т.нар. фаза на диалог, в която олимпийският комитет ще покани потенциалните домакини да \"представят ползите, които евентуално домакинство на олимпийски игри ще им донесе\". Официалното подаване на кандидатурите ще стане през октомври по време на годишната сесия на МОК. Домакинът на зимните игри през 2026 г. ще бъде избран през септември 2019 г.", "date": "2018.03.30", "title": "Турция се кандидатира за домакин на зимната олимпиада през 2026 г."}
{"url": "https://www.dnevnik.bg/sviat/2018/03/30/3155580_shefut_na_antikorupcionnoto_zveno_v_slovakiia_napusna/", "text": "Шефът на антикорупционното звено на словашката полиция (NAKA), споменат в една от статиите на убития разследващ журналист Ян Куцяк, подаде оставка, съобщи агенция \"Франс прес\". Роберт Краймер се оттегля седмица след съставянето на новото правителство на Петер Пелегрини, заместил на премиерския пост  Роберт Фицо , който подаде оставка след убийството на Куцяк и годеницата му. В съобщение на полицията се казва, че Краймер е подал оставка \"след неуместен натиск върху семейството му и работата на антикорупционното звено, който той смята за неоправдан и политически\". Краймер ще напусне поста на 1 април. Той беше широко критикуван, след като бе един от първите, пристигнали на мястото на убийството на Куцяк във Велка Мача, близо до Братислава, въпреки че неговото звено не се занимава с убийства. В една от статиите, публикувани миналата година, Ян Куцяк описва косвените връзки между Краймер и словашкия бизнесмен Норберт Бьодьор, син на собственик на дружество, специализирано в сферата на сигурността, сключило много договори с държавата. Шефът на полицията Тибор Гашпар, за чиято оставка настояват опозицията и протестиращите, каза на 5 март, че Краймер не е бил на местопрестъплението. На следващия ден бяха разпространени снимки, показващи, че Краймер е там, и последва друго изявление, в което се казваше, че \"Краймер е изпълнявал задачи, свързани с разследването\". Ян Куцяк беше застрелян заедно с годеницата си точно преди да публикува статия за предполагаемите връзки между словашки политици и италиански бизнесмени, подозирани във връзки с калабрийската мафия.", "date": "2018.03.30", "title": "Шефът на антикорупционното звено в Словакия напусна заради убития журналист"}
{"url": "https://www.dnevnik.bg/biznes/2018/03/30/3155553_zagrijena_za_bankata_za_razvitie_bsp_nastoiava_za/", "text": "Депутатите от БСП настояват Българската банка за развитие да даде отчет в края на първото шестмесечие на 2018 г. за това какви дружества е кредитирала, от какви сектори и с какви суми, заяви по време на парламентарния контрол депутатът от левицата Румен Гечев. Причината са съмнения, че в нарушение на закона банката кредитира големи компании, а не малки и средни. \"90% от кредитите са към 20 големи фирми, остава дъжд от трохички за малките и средните предприятия\", заяви Гечев и призова министъра на икономиката Емил Караниколов като принципал \"да изпита\" ръководството на държавната финансова институция дали знае какви са задачите и по закон. \"Притеснени сме, че данните опровергават изпълнението на закона, имаме слабост към банката и притеснения въпреки големия професионален капацитет, че не се движи в правилна посока\", каза Гечев. \"Направете изпит на ръководството на банката - 100 пъти им е написано, че финансират МСП, а не големи, свързани с много интересни български бизнесмени, компании\", продължи левият депутат. Той настоя министърът да провери отпускането на кредит от 20 млн. евро на новосъздадено дружество от Пазарджик за изграждане на фотоволтаици. \"Износа на Китай ли стимулираме?\" попита риторично депутатът. Караниколов отговори, че ще провери случая.  Основният въпрос, който Гечев отправи към Караниколов, беше защо банката е разглеждала искане на \"Инерком\" за рефинансиране на кредита на електроразпределителното дружество ЧЕЗ от Европейската банка за възстановяване и развитие. В отговора от банката, прочетен от Караниколов, се казва, че такова искане не е постъпвало и не е разглеждано.", "date": "2018.03.30", "title": "Загрижена за банката за развитие, БСП настоява за шестмесечен отчет"}
{"url": "https://www.dnevnik.bg/analizi/2018/03/30/3155631_bulgariiarusiia_kompleksirani_kompleksi/", "text": "Двама руски политолози, не путинисти, писаха преди изборите: \"[Путин] е константа, той е   който вече не може да бъде свален.\" А един руски социолог, началник в създадената от Путин  вече след изборите (съвсем наскоро – на 27 март) ни насочва към обяснение на тази Путинова константна портретност: \"В някакъв смисъл президентът днес е не политически, а  . Да питаш в Русия  Имате ли доверие в политиката на президента на Руската федерация  – това е все едно да питаш в Иран \"Вярвате ли в Бога\". Очевидното внушение на специалиста е, че ако поставиш Бога и Путин под въпрос, можеш и да си изкараш боя. Путиновият несваляем портрет е само политологически образ, но напълно реален и несваляем е горепоместеният образ на Всеруския патриарх Кирил, който напоследък стана толкова популярен в България. Но и в Русия! – иконизираният му лик е мозаично вграден в най-новата черква в Ростов на Дон (това дори в Русия е новина). Надписите са на гръцки, защото черквата е дар на града от руските гърци под началството на г-н Савиди, руснак от гръцки произход, богаташ и дългогодишен депутат в руската Дума. Някои руски медии, разпространили тия дни този иконичен лик като новина (например \"Новая газета\" от 24 т.м.), се питат защо руските гърци са направили това. Защото един такъв образ на жив човек на свещено място създава проблеми, които всяко малцинство поначало гледа да избягва: направеното надали е в съзвучие с добрите християнски практики днес, а енориаши очаквано се питат дали сега ще са длъжни да се покланят и кръстят и пред този портрет от стената, колчем влизат в храма (изображението е поставено тъкмо до входа). Още повече че най-изкусително е най-тривиалното обяснение: лична връзка на \"цигарения патриарх\" Кирил с цигарения търговец Савиди (последният е бил глобен през 2011 за реклама на цигари, прицелена в най-младите и в децата). Неизбежният извод е, че руснаците днес се отнасят към държавата си като към църква (не само днес, но нали думата е за днешните). Това в руското съзнание дава мандат и на духовниците да се държат като държавници – оттук и странното за нас поведение на горепортретувания патриарх Кирил. Но каква е днес тази държава и как масово се отнасят днешните българи към нея? Късият отговор е: комплексирана руска държава и комплексирано българско отношение към нея. Само че комплексите са два, отделни. Поради което в срещата между комплексиран руснак и комплексиран българин освен другите проблеми се генерира и неразбирателство, основано на взаимно неразбиране. Надявам се, че едно обяснение на тези комплекси ще даде помощ при бъдещи двустранни срещи. Ред събития показват, че макар да не знаем процента на така комплексираните българи, именно комплексарите определят днешната политика на България. Най-скорошният пример е мълчанието на представляващия нацията ни Радев в отговор на предизвикателството на портрета от стената – Кирил. А какво да кажем за представляващия държавата ни Борисов, за неговото снишаване пред Русия при предизвикателството на Европа и Америка към шпионите дипломати? При това мнозинството в Народното събрание се солидаризира с това снишаване, оценявайки го като \"балансирана политика\", докато опозицията тръбеше, че недостатъчно сме се снишили. Следователно българско-руските отношения се случват в условията на имперски комплекс при руснаците и васалитетен комплекс при българите. Това е лошо, защото една доброволно зависима България постоянно ще трябва да търпи всякакви ненадейни и непредизвикани агресии от страна на Русия. И още по-лошо, защото и двете комплексирани страни не могат да предвидят поведението на контрагента, и над реалните позиции пада избухливата завеса на взаимното неразбиране и раздразнение. Да не говорим, че некомплексираните хора в двете страни също не могат да предвидят поведението на държавите си, защото, съдейки по себе си, очакват да видят някакъв разум. Наистина колко по-добре щеше да бъде за всички, ако комплексарите се бяха разбрали да останат само в един комплекс! Примерно Борисов да беше кандисал на имперския комплекс и да приеме, че България е колония на Русия и без увъртания да изпълнява волята ѝ. Или пък той да беше убедил Путин да престане да се изживява като колонизатор и да започне като сюзерен. Да си напомним: сюзеренно-васалното отношение се основава на  , писан или неписан, но договор, който се спазва от двете страни (иначе просто имаме друг тип отношение). Същината му е обединение на силите (най-вече военни). Сюзеренът е военно силен, васалът – слаб; ако васалът бъде нападнат от трета сила и поиска помощ, сюзеренът е задължен по силата на договора да помогне. На свой ред, ако сюзеренът поиска васалът да присъедини и своята военна сила към неговата, васалът е длъжен да го направи. Противно на това, в колониалното отношение няма никакъв договор, има монолог: \"Ние сме ви завзели със сила, да се благодарите, че ви оставихме живи (тези, които оставихме, де). Тук се слуша наш’та воля! Ако решим, ще ви изпродадем като роби, ако решим, ще ви дадем и пълно самоуправление дори, но само докато ни е воля. Нашата воля е вашият закон, не ви се отчитаме за нищо, stat pro ratione voluntas!\" Би трябвало да е очевидно защо Путин не би се съгласил да смени имперския си комплекс със сюзеренския. Имперското преживяване му дава пълна свобода, докато сюзеренското го ограничава. Борисов, обратно – би предпочел ограничения суверенитет на васала пред пълната зависимост на колонията. Възможно е тук внимателният читател да е придобил чувството, че в този аналитичен наратив \"нещо не е така\". Ако не друго, нали Борисов се снишава не само пред Русия, а периодично и пред Запада? Нима той не се опитва и към Запада да се държи като васал, не като съюзник? И пр. Но да си припомним, че тук не говорим за реалности, а за  , тоест за неадекватни картини на реалността. Имперски комплексираният Путин мисли България като колония и постоянно се ядосва на реалността, която му налага положението, че на равнище международно право това са две взаимно независими и равноправни страни, а на равнище военна сила – слаба България е член на силния съюз НАТО. Така че не винаги е лесно да бъде принудена да се държи като колония! Борисов на свой ред няма ресурс да принуди Путин да му оказва помощ в отговор на това или онова Борисово путинополезно действие. Излиза, че тази сложнокомплексирана ситуация ще пребъде поне докато не бъдат сменени главните фигуранти. Путин няма да стане сюзерен, за да не му се наложи един ден да решава проблемите и на България. (Смешни са заклинанията на нашата опозиция, че като ни нападне (натовска) Турция, (антинатовска) Русия ще скокне да ни брани.) А ако Борисов приеме да бъде колониален наместник, има реален шанс вместо кресливия днешен национализъм да се задейства и действителният български патриотизъм и скоропостижно да изпроводим марионетката в метрополията ѝ. Това той го усеща и не би рискувал. А докато бъде сменен фигурантът Путин, дори радикалните руски политолози могат да се позволят най-вече пожелания. Ето думите на Станислав Белковски (от 26 март): \"Не бих искал моята страна да бъде зловещ извор на заплахи, да бъде нещо, с което плашат. Имаме богат исторически опит: на първо място, страна като Германия, която, изгубвайки две световни войни и минавайки през нацизъм, днес отново е икономически, политически и главното – морален лидер на Европа. Това се случи благодарение на националното ѝ покаяние. Когато Русия дойде до идеята за национално покаяние, ще можем да кажем, че е направена решителна крачка към кардинални промени и към запазване на страната. [Русия да се покае] и пред самата себе си за унищожаването на руския народ от всички авторитарни режими, които са съществували тук столетия наред.\" Можем само да се надяваме, че това покаяние няма да стане пред лика на иконописния Кирил. Има една друга многопроблемна руска икона, висяща в черква, но с цялата ѝ проблемност, за такова покаяние тя е много по-подходяща. Защото светите Козма и Дамян са представени на нея с ликовете на Александър Пушкин и Владимир Дал! Великодържавна Русия има всички основания да се покае за геноцида на собствения си народ пред руската интелигенция.", "date": "2018.03.30", "title": "България: Русия = комплексирани комплекси"}
{"url": "https://www.dnevnik.bg/sport/2018/03/30/3155493_sportnite_klubove_na_cska_shte_praznuvat_na_bulgarska/", "text": "Клубовете на ЦСКА от различните спортове ще започнат празненствата по случай 70-ата си годишнина от сутринта на 5 май на \"Българска армия\", обявиха председателят на Обединените спортни клубове на ЦСКА Георги Калчев и спортно-техническият директор на \"ЦСКА - София\" Пламен Марков. Програмата ще започне в 10.00 часа и през целия ден ще има игри и демонстрации от страна на спортистите. Ще има и мини футболен турнир, в който ще се включат привърженици, ветерани и легенди на клуба, посочи Марков. \"Ще опитаме да доведем някои от звездите в отделните спортове, които да покажат уменията си. Празникът на 5 май е включен в инициативата \"София - европейска столица на спорта\", имахме среща вчера с госпожа Фандъкова и тя прие нашето предложение\", каза той. По думите му кулминацията ще е вечерта на Националния стадион \"Васил Левски\", където футболният ЦСКА ще приеме \"Лудогорец\" в среща от първенството. Двубоят е от 20.00 часа, а два часа по-рано започва тържествена церемония по отличаване на около 400 бивши състезатели от различните спортове. От клуба представиха  екипите, с които футболният отбор ще играе единствено в мача на 5 май . Червените ще пуснат в събота в продажба 1948 броя на цена 35 лева. Ако фланелките бъдат продадени, ще бъде осигурена допълнителна серия. Марков обясни, че музикален концерт не е предвиден. \"Концертът ще е на терена\", посочи той. \"Победа над \"Лудогорец\" ще бъде изключително ценен подарък. Нашата цел е шампионската титла. Ще я следваме до последния мач. Шампионската титла ще е най-големият подарък за 70-годишнината\", заяви спортният директор на клуба. \"Това ще е невероятно вълнение. Не мисля, че емоциите ще ни изиграят лоша шега\", каза нападателят Кирил Десподов. \"Битките, които преминахме и които продължаваме да преодоляваме, показват, че ЦСКА наистина има истинската любов на народа. Тук сме, за да покажем на България и света какво е ЦСКА\", заяви Калчев. От футболния клуб отчитат много висок интерес към  продажбата на билети, които са по 7 и 19.48 лева . Червените призоваха привържениците да не публикуват снимки на билетите си в социалните мрежи, тъй като баркодът може да бъде фалшифициран. Марков призова запалянковците да са на \"Васил Левски\" преди 18.00 часа и уточни, че вратите ще бъдат затворени в 19.15 ч. Надеждите на клуба са стадионът да е пълен, а от фенските организации са обявили, че ще има хореография във всички сектори. Спортно-техническият директор на червените каза, че ще бъде направено необходимото, за да се отдели място за привържениците на \"Лудогорец\". На въпрос дали ще им бъде предоставен 10% от капацитета на \"Васил Левски\", или около 4000 билета, той заяви: \"4000 все още не е имало на домакински мач на \"Лудогорец\", но по никакъв начин не подценяваме въпроса. Заявените от тяхна страна билети ще бъдат осигурени. Знаете, че се създават буферни зони, които са по изискванията, така че всичко това го имаме предвид.\"", "date": "2018.03.30", "title": "Спортните клубове на ЦСКА ще празнуват на \"Българска армия\" от сутринта на 5 май"}
{"url": "https://www.dnevnik.bg/bulgaria/2018/03/30/3155697_bulgariia_e_nai-zle_v_es_po_mediina_gramotnost/", "text": "България се намира на 30-о място по медийна грамотност в Европа, в една група със Сърбия, Черна гора, Босна и Херцеговина и Албания. Няма друга държава от Европейския съюз, която да се е представила по-зле, показва тазгодишният Индекс на медийната грамотност на фондация \"Отворено общество\". Индексът оценява потенциалната устойчивост към разпространението на фалшиви новини в 35 европейски държави, като се използват индикатори за медийна свобода, образование и доверие между хората.  Резултатите показват, че страните от Северозападна Европа имат най-голям потенциал да устояват на ефектите от фалшивите новини поради високото качество на образованието, наличието на свободни медии и високото доверие между хората в тези държави. На първите места традиционно се намират Финландия, Дания, Холандия, Швеция и Естония. Балканските страни са най-уязвими към негативното влияние на фалшивите новини и феномена \"постистина\" поради наличието на контролирани медии, недостатъци в образоването и ниската степен на доверие между хората. Медийната свобода е много важен, но понякога пренебрегван фактор за справяне с постистината и фалшивите новини, като се има предвид, че хората все още вярват повече на традиционните медии, отколкото на социалните мрежи. Образованието остава ключов фактор за справяне с феномена \"постистина\" – както общото образователно равнище (напр. функционалната грамотност), така и целенасоченото обучение по медийна грамотност.  Има висока степен на корелация между медийната свобода и качеството на образованието в европейски контекст; въпреки че на този етап не може да се установи причина и следствие, наблюдението, че тези два индикатора се влияят силно един от друг, е ключово.", "date": "2018.03.30", "title": "България е най-зле в ЕС по медийна грамотност"}
{"url": "https://www.dnevnik.bg/sport/2018/03/30/3155606_polumaratonut_v_sofiia_iska_da_privelche_decata_kum/", "text": "Организаторите на първия самостоятелен полумаратон в София си поставиха за цел да привлекат децата към спорта. Те представиха данните на \"Евробарометър\", показващи задълбочаващия се проблем със затлъстяване при учениците. Само един от всеки петима българи спортува, сочи проучването от декември 2017 г. Затлъстяването при младежите се е повишило с две трети между 2006 и 2014 г., достигайки до 20%. Данните бяха показани от представителството на Европейската комисия в България и спортен клуб \"Бегач\". От \"Бегач\" се надяват, че с предстоящите  полумаратон  и ученическото състезание RUN 4 EU ще запалят любовта към спорта сред децата и младежите. \"Бягането е едно от основните средства за развиване и усъвършенстване на функциите на дихателната и сърдечно-съдовата система. Всички знаем за част сериозните проблеми, породени от липсата на достатъчно спорт – затлъстяването, гръбначните изкривявания и др. Бягането е най-естественото и най-лесно приложимо движение за децата и едно от възможните решения на проблемите с обездвижването\", каза професионалният инструктор Магдалена Христова. Двете събития ще се проведат на 13 май. Освен дистанцията от 21 км \"Кауфланд София полумаратон\" ще включва и бягания по 5 и 10 км. Ученическото състезание ще е безплатно и с възрастово ограничение, като в него ще могат да се включат деца и младежи от цялата страна. Съревнованието между тях може да бъде на индивидуален или групов принцип. Отборите имат възможност да изминат цялото трасе на полумаратона в щафета по 5 км. Всяка неделя до 13 май Христова ще води  открити тренировки , които целят да подготвят състезателите за маратона. Тренировките се провеждат от 10 до 11 часа на паркинга на хипермаркет \"Кауфланд\" на бул. \"Ген. Тотлебен\" 36 в София. Регистрацията за състезанията  тече.", "date": "2018.03.30", "title": "Полумаратонът в София иска да привлече децата към спорта"}
{"url": "https://www.dnevnik.bg/sviat/2018/03/30/3155833_bulgariia_e_solidarna_sus_sujuznicite_po_sluchaia/", "text": "Позицията на България за отравянето на бившия агент Сергей Скрипал е израз на солидарност с партньорите от Европейския съюз и НАТО. Това каза заместник-министърът на външните работи Юрий Щерк на среща с посланика на Русия Анатолий Макаров, съобщи външното министерство. Двамата са разговаряли за българската позиция в светлината на взетите тази седмица решения в контекста на нападението в Солсбъри във Великобритания и проведеното днес извънредно заседание на Съвета по сигурността към българското правителство, продължава институцията. \"Трябва да подчертая, че България, като член на ЕС и НАТО, е част от взимането на решения в рамките на двата съюза, още повече и като Председател на Съвета на ЕС. В тази връзка, решенията на ЕС, взети на Съвета на 22 и 23 март в Брюксел, а и на НАТО на 27 март, представят и българската позиция. Всички действия, предприети от двата съюза, са резултат от консенсусно решение на държавите членки и израз на суверенното решение и действия на българското правителство, предадени от нашите представители в ЕС и НАТО. Позицията ни е и израз на солидарност към нашите съюзници\", заяви Юрий Щерк, каза министерството. Той подчерта, че използването на химическо оръжие на територията на Великобритания е недопустимо и е грубо нарушение на действащото международно право, независимо от мотивите, които стоят зад него. \"България е сериозно обезпокоена от съобщенията за възможна връзка на лица и организации от Руската федерация с използването му на територията на европейска държава. Очакваме резултатите от разследването на обстоятелствата и фактите около нападението в Солсбъри\", допълни още българският дипломат. \"Безпокойство\" Заместник-министър Щерк уточни, че във връзка с развитието на ситуацията българското правителство извика на консултации посланика на България в Руската федерация Бойко Коцев, който взе участие и в Съвета по сигурността по-рано днес, като изложи факти и обстоятелства, свързани с руската позиция по въпроса. \"На този етап и в светлината на това, което ни е известно, българското правителство смята, че действията на страната ни са достатъчни. В светлината на по-нататъшното изясняване на случая България ще преценява целесъобразността от предприемане на допълнителни действия, допълни още Юрий Щерк. \"При атаката в Солсбъри са пострадали руски граждани, но и граждани на Обединеното кралство, тоест граждани на ЕС. Това буди безпокойство и ние искаме да сме сигурни, че това няма да се случи в друга европейска страна. Решението на българското правителство да извика посланик Коцев на консултации е израз на загриженост от наша страна. Трябва да вървим заедно към разрешаване на този въпрос и установяване на извършителите, както и поставянето им под отговорност съобразно закона. Разчитаме, че руската страна ще спомогне за установяването на виновниците.\", каза в заключение заместник-министърът. Той изрази съпричастността на България и във връзка с трагичните събития в Кемерово, отнели живота на повече от 60 души, сред които и много деца. От своя страна руският посланик запозна българския заместник-външен министър с вижданията на своята страна по случая.", "date": "2018.03.30", "title": "България е солидарна със съюзниците по случая Скрипал, каза зам.-министър пред руския посланик"}
{"url": "https://www.dnevnik.bg/video/2018/03/30/3155799_video_drugite_novini/", "text": "Кроманьонецът е страдал от генетично заболяване \"Походът на книгите\" с фокус върху младата аудитория Яхта като хай-тек лаборатория Звездите на \"Исус Христос суперзвезда\" пристигат в понеделник Героите на \"Игра на тронове\" с анимационни образи Температурите тръгват нагоре", "date": "2018.03.30", "title": "Видео: Другите новини"}
{"url": "https://www.dnevnik.bg/sviat/2018/03/30/3155823_izneveri_i_ruskoto_razsledvane_semeistvo_trump_zatuna/", "text": "Навремето Доналд Тръмп спечели Белия дом с подкрепата на семейството си, което изглеждаше сплотено. Но в наши дни кланът е разтърсен от разкрития за извънбрачни връзки на президента и разследването за предполагаеми връзки с Русия. Картината от нощта на изборите не се е променила: цялото семейство Тръмп си съперничи по елегантност на трибуната зад патриарха. Но за 16 месеца семейството понесе тежки удари. След като предполагаемата връзка на президента с порноактрисата Сторми Даниълс - чието истинско име е Стефани Клифърд - отново се появи в медиите, поведението на Мелания Тръмп, третата съпруга на бившия магнат на недвижими имоти, се следи под лупа. Първата дама остава във Флорида заедно с 12-годишния син Барън Тръмп. След като в неделя Си Би Ес пусна интервю със Сторми Даниълс, американските медии виждат в това признаци на семейно напрежение, по липса на отговор от самата нея. Преди седем дни, когато всички говореха за предполагаемите връзки на президента със Сторми Даниълс или с плеймейтката Карън Макдугъл, а Макдугъл дори се извиняваше на Мелания Тръмп, тя публикува в \"Туитър\" снимка на себе си и съпруга си, усмихнати, един до друг в Белия дом. Нейната говорителка Стефани Гришам също не издава нищо. В неделя тя просто порица вкуса на медиите към \"мръснишки истории\" и поиска името на сина Барън да не се замесва в тях. Това не попречи на някои американски медии да спекулират за разделяне на президентското семейство. Подобно събитие би било първото в историята на САЩ, подчертава Сам Ейбръмс, преподавател по политически науки в колежа \"Сара Лорънс\". Макар че президентите Кенеди, Рузвелт и Клинтън са имали извънбрачни връзки по време на мандатите си, \"първата дама всеки път е оставала до тях\", припомня той. Доналд Тръмп може \"да скъса с тази традиция, както скъса и с други\", но съпругата му също може да \"преглътне горчивия хап\" и да продължи докрай да играе ролята, която ѝ дава \"голямо влияние\", смята той. Влошен имидж Но освен Мелания от изборите насам на първа линия са и децата на Тръмп, особено по-големите - Доналд-младши и Иванка Тръмп, от първия брак на президента на САЩ - които са замесени в различни скандали. \"Около Тръмп и децата му има лавина от скандали\", подчертава Катрин Джелисън, историчка от университета на Охайо. \"Те никога не са били възприемани като обикновено американско семейство\", но сега \"имиджът им се влоши още повече\", подчертава тя. Косвено е засегната и бившата манекенка Иванка Тръмп, любимата дъщеря на президента, която стана съветничка в Белия дом: както Сторми Даниълс, така и Карен Макдугъл заявиха, че милиардерът ги е сравнявал с нея, когато им правел комплименти. През февруари представителката на САЩ на Зимните олимпийски игри в Южна Корея срази журналистите, които я попитаха дали вярва на жените, които обвиняват баща ѝ в сексуален тормоз, обвинения, които той системно отрича. \"Вярвам на баща си\", увери тя, определяйки въпроса като \"неуместен\". Що се отнася до съпруга ѝ Джаред Къшнър, който играеше ключова роля в предизборната кампания на Тръмп и е натоварен с възобновяването на преговорите между Израел и палестинците, той изпитва затруднения: смятан преди време за \"сивия кардинал\" на президента, влиянието му изглежда отслабва, откакто в края на февруари загуби достъпа си до най-секретните материали на Белия дом. Къшнър е също така на мушката на специалния прокурор Робърт Мюлър, който разследва възможността този дипломат от Харвард да се е възползвал от контакти с чуждестранни представители, за да облагодетелства собствената си фирма за недвижими имоти. Доналд Тръмп-младши, най-големият син на президента, който ръководи заедно с брат си Ерик компанията Тръмп организейшън - холдингът, който обединява цялата империя за недвижими имоти на Тръмп - също е в затруднено положение. Той вече привлече вниманието с това, че по време на предизборната кампания се е срещнал с руска адвокатка, твърдяща, че разполага с компрометиращи материали за Хилъри Клинтън. Тръмп-младши беше призован да предаде на прокурора документите на Тръмп организейшън, отнасящи се до Русия. Достатъчни ли са тези новини, за да отслабят политически 45-ия президент на САЩ? Обществото е свикнало да вижда изневерите му, описвани в медиите, подчертава Сам Ейбръмс. Но въпреки това той изглежда \"все по-сам, зависещ все по-малко както от съветниците, така и от семейството си\".", "date": "2018.03.30", "title": "Изневери и руското разследване: семейство Тръмп затъна в скандали"}
{"url": "https://www.dnevnik.bg/bulgaria/2018/03/30/3155850_sudut_v_haskovo_ostavi_v_aresta_marokaneca_izdirvan_za/", "text": "Съдът в Хасково остави в ареста  издирвания за тероризъм мароканец Нофал Захри , който в средата на януари влезе незаконно в България, представяйки се за сириец, съобщи Би Ти Ви. Мароко вече поиска той да бъде екстрадиран и съден там.", "date": "2018.03.30", "title": "Съдът в Хасково остави в ареста мароканеца, издирван за тероризъм"}
{"url": "https://www.dnevnik.bg/sport/2018/03/30/3155806_kiril_nikolov-dizela_hvurlia_rukavicata_s_biagane_po/", "text": "Бихте ли се пробягали 1000 метра рамо до рамо с  Кирил Николов-Дизела  по трасе с големи камъни? Най-добрият български състезател в скайрънинг сериите е в основата на идеята за състезанието Red Bull Moreni Challenge. Събитието ще се проведе на 9 юни от 10.00 часа върху морените в местността \"Златните мостове\" във Витоша. В състезанието могат да участват само пълнолетни лица. Регистрацията ще бъде отворена на 16 април и ще продължи до 6 юни. Таксата за участие е 30 лева, като в нея влизат застраховка, тениска, енергийна подкрепа и вода, които ще бъдат предоставени непосредствено преди старта на състезанието.  Състезанието е с масов старт. В зависимост от броя на участниците ще бъдат сформирани квалификационни потоци от максимум 50 души. Изискванията за задължителна екипировка включват носенето на маратонки или обувки с грайфер, които да отговарят на метеорологичните условия. Организаторите уточняват, че не носят отговорност при евентуални инциденти.", "date": "2018.03.30", "title": "Кирил Николов-Дизела \"хвърля ръкавицата\" с бягане по морените на Витоша"}
{"url": "https://www.dnevnik.bg/biznes/2018/03/30/3155857_restorant_na_godinata_e_sofiiskiiat_nikolas_0360/", "text": "Софийският ресторант Niko’las 0/360 стана ресторант на годината в конкурса на \"Бакхус\"  \"Ресторант на годината 2017 Бакхус Acqua Panna & S.Pellegrino\" . Наградите бяха връчени на 29 март в официална церемония, придружена от гала-вечеря с 6-степенно меню, подготвено в партньорство с престижната кулинарна академия Le Cordon Bleu London, най-успелият български готвач в чужбина - шеф Емил Минев и млади наши готвачи с международен звезден опит. Победителят бе предпочетен в силна конкуренция тази година, заради силния и сполучлив авторски почерк на главния готвач, добрата селекция на качествени продукти и видимия стремеж за надграждане в посока устойчиви практики. Той взе награда и миналата година като тогава беше в категорията \"Дебют 2016\". Собственикът Цветомир Николов, е един от двамата шеф-готвачи, отличени и с приза за Авторска кухня, като другият отиде при шеф Андре Токев, ресотрант ANDRé. Наградата в категорията \"Дебют 2017\" отиде при aEstivum, Zornitza Family Estate. Той бе отличен и в категорията \"Винена листа и напитки DiVino\". Победителят тази година се избира от професионалния екип на списание DiVinо, официални партньори на конкурса. Ресторант \"Космос\" получи най-високата оценка на журито за модерна българска кухня. За \"Нова вълна - Гастробар\" наградите отидоха при Grape Central и Jasmine. В категорията вкусно място най-високи оценки получиха L’Étranger и Da Massimo. Пловдивският ресторант \"Паваж\" спечели в категорията \"Ресторант на читателите\", победителят в която се определя от читателския вот. Като най-добро през изминалата година бе определено обслужването в \"Преди 10\" и Este. В категорията \"Най-добър екип\" бе отличен софийският ресторант Cinecittà Osteria Italiana , а в \"Устойчиви практики Metro\" - \"Багри\". Kонкурсът \"Ресторант на годината 2017 Бакхус Acqua Panna & San Pellegrino\" се провежда вече 17 години. Ресторантите, които участват, са селектирани от екипа на \"Бакхус\" и са оценявани от журито на конкурса, което се състои от опитни кулинарни журналисти и сътрудници на екипа с богат опит и знания. Ресторантите са оценявани чрез професионално-разработен стандарт, който покрива 20 критерия. Те обхващат цялостното клиентско преживяване: менюто, продуктите, ястията, напитките, обслужването, съотношението цена/качество, хигиената и интериора.", "date": "2018.03.30", "title": "Ресторант на годината на \"Бакхус\" е софийският Niko’las 0/360"}
{"url": "https://www.dnevnik.bg/bulgaria/2018/03/30/3155855_registriranite_prez_2017_godina_prestupleniia_v_sofiia/", "text": "Регистрираните през 2017 година престъпления в София са намалели с близо 4%, обявиха от Столична дирекция на вътрешните работи (СДВР). Дейността на столичната полиция за 2017 година беше представена на на отчет-анализ днес, на който присъстваха зам.-министърът на вътрешните работи Красимир Ципов и главният секретар на МВР Младен Маринов. Кражбите от жилища, грабежите, кражбата на коли и измамите остават доминиращи и през този период. Тези престъпления влияят на усещане на гражданите за сигурност и остават приоритет в работата на полицията, отбелязват от там. Сред приоритетите са и противодействие на престъпленията в сферата на икономиката, които ощетяват бюджета, както и установяването на корупционни практики в държавната администрация. През периода са задържани 1446 чужди граждани - близо 6 пъти по-малко в сравнение с предходната 2016 година. Столичната полиция е обезпечила обществения ред и сигурността на гражданите по време на 13 841 масови прояви. В отчета се отбелязва, че голям принос за изграждането на доверие у гражданите имат администраторите на официалната страница на СДВР във \"Фейсбук\", където жители на столицата поставят въпроси и сигнализират за проблеми и нарушения. През 2017 г. се очертава тенденция за намаляване на престъпността сред малолетните и непълнолетните като извършители и жертви на престъпления. В изпълнение на превантивна програма са учредени 13 детски полицейски управления (ДПУ), при които с децата доброволци се провеждат редица занятия на теми: \"Запознаване с дейността на охранителна полиция\", \"Спортно хулиганство\", \"Детска полицейска лична защита\".", "date": "2018.03.30", "title": "Регистрираните през 2017 година престъпления в София са намалели с близо 4%"}
{"url": "https://www.dnevnik.bg/photos/2018/03/30/3155480_fotogaleriia_gigantski_skulpturi_izraboteni_ot/", "text": "Фестивалът ChocoPalace в малкия белгийски град Дурбуй, югоизточно от Брюксел, разполага и с шоколадова река и сергии, където се продават макарони и шоколадови напитки.", "date": "2018.03.30", "title": "Фотогалерия: Животни от шоколад"}
{"url": "https://www.dnevnik.bg/sport/2018/03/30/3155873_ansambulut_po_hudojestvena_gimnastika_povede_v/", "text": "Ансамбълът по художествена гимнастика започна силно в домакинството на Световната купа в София. Българките поведоха в многобоя след съчетанието с пет обръча. В състава бяха капитанът Симона Дянкова, Лаура Траатс, Мадлен Радуканова, Теодора Александрова и  Елена Бинева, която в четвъртък получи травма на десния глезен . Българките излязоха начело, като получиха 20.600 точки. Съчетанието им оправда очакванията за висока сложност, като оценката по този показател беше 12.400. Ансамбълът на Русия зае второто място с 19.700, а в тройката влезе и отборът на Япония с 19.500. В събота предстоят съчетанията с топки и въжета, а в неделя са финалите на отделните уреди. В индивидуалното състезание българките Боряна Калейн и Катрин Тасева са втора и четвърта със сбор след първите две съчетания от съответно 35.800 и 34.850 точки. Начело е рускинята Екатерина Селезньова с 37.800, а трета е Линой Ашрам от Израел с 34.850.", "date": "2018.03.30", "title": "Ансамбълът по художествена гимнастика поведе в многобоя в София"}
{"url": "https://www.dnevnik.bg/bulgaria/2018/03/30/3155877_prez_2017_godina_policiiata_e_razkrila_109/", "text": "През 2017 г. Главна дирекция \"Борба с организираната престъпност\" (ГДБОП) е разкрила 109 организирани престъпни групи. В дялово отношение се запазва тенденцията от предходни години и водеща е линията \"Наркотици\" - 33%, на следващо място \"Митнически режим, парична, данъчна и осигурителна система\" - 22%; \"Контратероризъм\" - над 20%; \"Трансгранична организирана престъпност\" заема дял от 19% и \"Корупция и изпиране на пари\" - 5.5%. Обобщените данни за дейността на дирекцията за 2017 г. бяха отчетени днес от главният секретар на МВР Младен Маринов, съобщиха от пресцентъра на министерството. Той подчерта, че сред приоритетите, които трябва да останат през 2018 година са корупцията и прането на пари. Отчетен е ръст с над 177% на броя на досъдебните производства, по които е работила дирекцията. Нараснал е и броят на новообразуваните производства – със 170%. Тенденция на увеличение се наблюдава и по отношение на приключените производства, които бележат ръст от 187%, а така също и в броя на повдигнатите обвинения – 860 (437 за 2016 г.), или с 97% повече, отчитат от ГДБОП. Броят на проведените специализирани операции е намалял със 17.6% – 220 през 2017 г. срещу 267 за 2016 година. За миналата година в България са заловени 322 кг. наркотични вещества, разкрити са 6 нелегални лаборатории от домашен тип за синтезиране на амфетамин и метамфетамин и 7 закрити помещения и оранжерии за отглеждане на канабис. Пресечени са 5 трансгранични наркоканала и са задържани 23 души. В противодействие на киберпрестъпността е иззета компютърна техника, оптични и магнитни носители с над 14 300 файла с незаконно съдържание; задържани са двама за финансови измами и 23 участници в група за хакерски атаки, прекратен е достъп до сайт за онлайн разпространение на литературни произведения, съобщават още от ГДБОП. Направени са 51 проверки за корупционни прояви, като материалите за 30 от тях са изпратени в прокуратурата. Задържани са 90 участници в корупционни схеми и са иззети над 1 млн. лв. Извършени са проверки по 328 преписки, свързани с изпиране на пари и злоупотреби със средства на ЕС и по 63 случая за финансови измами е сезирана прокуратурата. Установени са щети за над 23 млн. лв., над 16.2 млн. евро и над 15.7 млн. долара.", "date": "2018.03.30", "title": "През 2017 година полицията е разкрила 109 организирани престъпни групи"}
{"url": "https://www.dnevnik.bg/sport/2018/03/30/3155875_s_nova_dramatichna_pobeda_voleibolistite_na_cska_sa_na/", "text": "Нова драматична победа изправи волейболистите на ЦСКА на първи финал в мъжкото първенство от седем години насам. Червените се наложиха с 3:2 (22:25, 25:20, 25:20, 22:25, 15:12) срещу \"Монтана\". С успеха си волейболистите на Александър Попов приключиха с 3:1 победи оспорваната серия. Във финала отборът ще спори с  шампиона \"Нефтохимик\", който преодоля категорично \"Пирин\" . Както и преди ден, ЦСКА заслужи успеха след тайбрек. Подкрепяни от публиката в \"Христо Ботев\", червените се възползваха от домакинството си, за да стигнат до финала. Ключов принос имаше колективът и съвкупността от опита и младостта. ЦСКА беше поведен от капитана си Ивайло Стефанов, който имаше решителни отигравания в тайбрека. Във важните моменти Пламен Шекерджиев се представи стабилно в атака. Шекерджиев завърши с 21 точки, диагоналът Венцислав Георгиев добави 19, а Стефанов - 15. За \"Монтана\" Кирил Клец приключи с 21 точки, а Иван Латунов записа 17. Първият гейм беше решен в полза на гостите след успешни разигравания в края. В следващите две части ЦСКА се представи стабилно и постигна обрат. \"Монтана\" влезе вихрено в четвъртия гейм, в който поведе с 9:3. Постепенно червените съумяха да се доближат и след 20-ата точка частта стана много вълнуваща. Накрая гостите довършиха започнатото и изравниха. Тайбрекът беше много оспорван, но около десетата точка ЦСКА взе преднина, която увеличи и заслужи победата.", "date": "2018.03.30", "title": "С нова драматична победа волейболистите на ЦСКА са на финал за първи път от 2011 г."}
{"url": "https://www.dnevnik.bg/photos/2018/03/30/3155849_fotogaleriia_svetovnite_snimki_na_denia_-_30_mart_2018/", "text": "Японци се разхождат под осветени цъфнали черешови дръвчета в парк в Токио.", "date": "2018.03.30", "title": "Фотогалерия: Световните снимки на деня - 30 март 2018 г."}
{"url": "https://www.dnevnik.bg/politika/2018/03/30/3155880_dsb_da_bulgariia_borisov_se_razoblichi_kato_provodnik/", "text": "ГЕРБ и нейният лидер Бойко Борисов сами се разобличиха като проводник на руското влияние у нас. Това се казва в разпратена до медиите позиция на четири извънпарламентарни партии - ДСБ, \"Да, България\", \"ДЕОС\" и БЗНС. \"Остро осъждаме отказа на Министерския съвет и лично на премиера Борисов да експулсират руски дипломати като знак на солидарност с Великобритания след атаката с нервно-паралитичния газ \"Новичок\" на британска територия\", се посочва в текста. Днес българското правителство реши да чака повече доказателства и към този момент не смята, че трябва да гони руски дипломати или технически лица. Това  обяви премиерът Борисов  след заседанието на Съвета по сигурността към Министерския съвет, на което участваха представители на всички служби, ресорните министри и представители на президентството. От думите на Борисов се разбра, че смята за напълно достатъчна проява на солидарност гласуването на България в Съвета на Европейския съюз и в НАТО, които  разкритикуваха Русия за отравянето на двойния агент Сергей Скрипал  във Великобритания. \"След като поведението на Борисов по случая бе похвалено от руския посланик в България Макаров, съвсем очаквано своето  одобрение към премиера изрази и председателят на БСП Нинова . Така ГЕРБ и нейният лидер Бойко Борисов сами се разобличиха като проводник на руското влияние у нас. Безпринципното и малодушно поведение на Борисов по случая \"Скрипал\" идва след решението на правителството да инвестира десетки милиони лева в поддръжката на българската бойна авиация от Русия, запазвайки нашата обвързаност с руския военно-промилшен комплекс, както заедно с опитите за възкресяване на корупционния проект \"Белене\". Ясно е, че управляващите не са си взели урок от широкото обществено възмущение, предизвикано от арогантното поведение на руския патриарх у нас\", се казва в позицията.", "date": "2018.03.30", "title": "ДСБ, \"Да, България\": Борисов се разобличи като проводник на руското влияние"}
