{"url": "https://www.dnevnik.bg/sport/2018/05/27/3185732_grigor_dimitrov_razbrah_za_smianata_na_supernika_v/", "text": "Григор Димитров е доволен от началото на \"Ролан Гарос\" и чистата победа, която постигна в първия кръг на турнира. Българският тенисист  надделя над Мохамед Суфуат с 6:1, 6:4, 7:6 (1) , въпреки че трябваше да се справя в сложна ситуация. Съперникът на Димитров беше сменен малко преди мача. \"Разбрах за смяната на съперника ми малко преди мача. Със сигурност ми се искаше да съм малко по-подготвен. Познавам Мохамед, ако не се лъжа сме играли един срещу друг в юношите, той е страхотно момче, прекарвали сме известно време заедно\", каза Димитров. Българският тенисист обясни, че е бил известен от Виктор Троицки, че няма да играят един срещу друг в първия кръг. \"Буквално когато влязох в съблекалнята след тренировката ми разбрах, че няма да играя с Виктор. Това беше 30-35 минути преди мача и Виктор просто дойде и ми каза \"Успех днес\". Не е лесно, но трябва да се адаптираш към подобна ситуация\", добави световният №5. Според Димитров той е успял бързо да си изгради нов план за игра за Суфуат, разчитайки и на видео. \"Набързо изгледах няколко видеа, за да видя как играе, понеже не се бяхме срещали отдавна. Мисля обаче, че започнах добре в мача и следвах собствения си ритъм. С течение на мача Мохамед натрупа увереност и намери ударите си. Освен това той нямаше какво да губи. В началото беше нервен, но после сервираше наистина добре\", добави Димитров. Поставеният под №4 в Париж обясни, че не е изпаднал в паника от създалата се ситуация, а е разчитал на по-големия си опит за последния трети сет, който беше много завързан. Във втория кръг Димитров  ще се изправи срещу американеца Джаред Доналдсън . Той се справи с чилиеца Николас Хари след 6:3, 4:6, 6:3, 6:4 за 2.50 часа. Ако победи Доналдсън, Димитров ще изравни най-доброто си класиране в \"Ролан Гарос\". Досега той никога не е преминавал третия кръг в Париж.", "date": "2018.05.27", "title": "Григор Димитров: Разбрах за смяната на съперника ми в съблекалнята преди мача"}
{"url": "https://www.dnevnik.bg/sport/2018/05/27/3185524_ronaldo_namekna_che_moje_da_napusne_real_madrid/", "text": "След девет сезона в \"Реал\" (Мадрид) Кристиано Роналдо може да напусне европейския клубен шампион. Това каза самият нападател след  финала в Шампионската лига срещу \"Ливърпул\" . \"Реал\" спечели Шампионската лига за трета поредна година, а Роналдо триумфира с пети трофей в надпреварата, като вече е най-успешният играч в историята. След края на двубоя португалецът направи интересно изказване, с което засили слуховете, че няма да бъде централна фигура в следващия проект на мадридчани. За девет сезона Роналдо спечели 15 трофея с \"Реал\", като има 438 мача и 450 гола. Португалецът се превърна в голмайстор №1 в историята на Кралския клуб. \"В следващите няколко дни ще дам отговор на феновете, който те заслужават. Беше красиво да съм част от \"Реал\" (Мадрид). Бъдещето не е важно, защото сега пишем история\", каза Роналдо. Той беше попитан защо говори в минало време, но отказа да разяснява своите думи. \"Сега искам да отида и да си почина, след което да се подготвя за световното първенство. Преди него ще кажа каквото имам\", добави 33-годишният нападател. Роналдо има шест финала в турнира, като е най-успешен не само заради петте си трофея. Той е вкарвал на три финала, има общо 120 гола в Шампионската лига. Португалецът държи рекорд за най-резултатен в рамките на един сезон – 17 (2013-14), а също така 60 от попаденията са във фазата на елиминациите. Големият герой от финала с \"Ливърпул\" Гарет Бейл също може да не остане в тима. Уелсецът не е доволен, че играе прекалено малко. \"Имам нужда да играя всяка седмица, а през този сезон това не се случваше много често. Вярно е, че в началото на сезона имах контузия, но след това не съм имал никакви проблеми. Не започнах във финала, но е важно, че оставих отпечатъка си\", каза Бейл. Уелсецът обясни, че ще говори с агента си, след което ще се срещне и с \"Реал\". В последните месеци упорито се говори, че Бейл е един от сигурните напускащи.", "date": "2018.05.27", "title": "Роналдо намекна, че може да напусне \"Реал\" (Мадрид)"}
{"url": "https://www.dnevnik.bg/evropa/2018/05/27/3185038_recepta_za_problem_italianskoto_pravitelstvo_ima_slab/", "text": "Следващата седмица в Италия се очаква да встъпи в длъжност ново правителство след един от най-дългите периоди на следизборни маневри в политическата й история. Но родилните мъки на това правителство може да се окажат несъществени в сравнение с онова, което предстои. Президентът Серджо Матарела връчи в сряда на  политическия новак Джузепе Конте  мандат да оглави коалиция, в която влизат антисистемното движение \"Пет звезди\" и крайнодясната \"Лига\". Това слага край на 80-дневната задънена улица след изборите на 4 март, неизлъчили ясен победител. Двете политически формации съгласуваха  57-странична правителствена програма , представяйки я като амбициозен проект за пълен 5-годишен законодателен мандат. Малцина обаче вярват, че това управление ще продължи толкова дълго. \"Практически никое италианско правителство не е оцеляло цели пет години, така че този въпрос дори не стои\", казва Франко Павончело, професор по политология и президент на университета \"Джон Кабот\". \"Въпросът е дали те (новите управляващи) могат да оцелеят една или две години и дали могат да окажат някакво, макар и минимално влияние върху политическия, институционалния и икономическия живот на страната.\" Но дори това може да се окаже трудно постижимо с оглед на предстоящите предизвикателства, включително и факта, че \"Пет звезди\" и \"Лигата\" са политически съперници с различни приоритети и разполагат с минимално мнозинство в горната камара на парламента, което ги прави уязвими на атаки. \"Това правителство е създадено, за да води предизборна кампания... Следващите избори са много по-близо, отколкото си мислите\", каза вчера отиващият си министър на индустрията Карло Календа. Двете партии дадоха екстравагантни обещания по време на кампаниите си и включиха елементи от тях в споразумението си, което лъха на евроскептицизъм и призовава за преразглеждане на договорите за ЕС за валутния съюз и имиграцията. Част от програмата им ще бъде сравнително лесна за изпълнение и ще им даде някои бързи вътрешнополитически предимства, като например ангажиментът да бъдат подсилени законите за легитимна самоотбрана и да бъде ревизиран законът от 2011 г., който рязко повишава пенсионната възраст. Но много други въпроси, включително такива, с които те трябва да се заемат от първия ден, са по-проблематични и могат незабавно да подложат на напрежение току-що зараждащото се партньорство (на участниците в коалицията). Различни приоритети Съдбата на южния металургичен завод (за производство на стомана) \"Илва\" (в Таранто), усложнена от корупционни скандали и тежки екологични проблеми, ще бъде един от най-належащите проблеми пред новото министерство на индустрията, което вероятно ще бъде оглавено от лидера на \"Пет звезди\" Луиджи ди Майо. Според \"Пет звезди\" силно замърсяващата компания, която се очаква да бъде продадена на най-големия световен производител на стомана \"АрселорМитал\", трябва да бъде затворена, а производствената площадка преустроена. \"Лигата\" обаче казва, че \"Илва\" е жизненоважна за италианската икономика и трябва да бъде защитена. Подобен е случаят и с високоскоростната железопътна линия Торино-Лион. \"Пет звезди\" настоява работата по нея да бъде незабавно прекратена, а \"Лигата\" горещо защитава многомилиардния френско-италиански проект. Следващото предизвикателство ще бъде определянето на приоритетите на бюджета за 2019 г. \"Лигата\" и \"Пет звезди\" включиха двата си съответни скъпоструващи политически проекта в своето споразумение - намаляването на данъците и въвеждането на всеобщ минимален доход за бедните. Според критиците обаче тежко задлъжнялата Италия едва ли може да си позволи както едното, така и другото, което означава, че тяхното изпълнение ще трябва да не се застъпва. \"Те ще трябва да намерят ресурси, за да покрият дисбалансите и да решат на кои политики да дадат приоритет. Това е рецепта за проблем\", каза Андреа Голдщайн, шеф на мозъчния тръст \"Номисма\". Несъвместимостта на намаленията на данъците и повишаването на социалните плащания е нагледен пример за търканията в сърцето на коалицията. \"Лигата\" ще се стреми да обслужи основния си електорат в богатия Север, докато движението \"Пет звезди\" ще се фокусира върху районите с основния си електорат - бедния Юг. При тази оскъдица на средства ще бъде изключително трудно да бъде удовлетворена дори и само една от тези избирателни общности, а камо ли и двете. Високопоставен представител от \"Лигата\", пожелал анонимност, каза, че верните последователи на партията ще се борят, за да не допуснат \"парите на нашите данъкоплатци\" да бъдат похарчени за \"социални подаръци\" на южните бедняци. Той предрече трънливи отношения с депутатите на движението в парламента. \"Видели сме как те работят в местните съвети. Те са луди\", казва политикът от \"Лигата\". Институционални спирачки Двете партии обаче ще трябва да работят в синхрон, ако искат да прокарват законите си през парламента, особено в горната камара, където мнозинството им е по-малко от 10 сенатори. Левоцентристкият лидер Романо Проди бе хванат в подобен капан след изборите през 1996 г. и успя да се задържи на власт само две години. А той имаше много по-голям политически и управленски опит, отколкото новия премиер Конте, зад когото не стои партийна машина и който няма административен опит. \"Някои хора смятат, че той няма да оцелее до Коледа\", каза ветеранът на \"Лигата\" и бивш вътрешен министър Роберто Марони в интервю пред вестник \"Ла Стампа\" в четвъртък. Особено важно е това, че и Ди Майо от движението, и лидерът на \"Лигата\" Матео Салвини нямат правителствен опит и рискуват да бъдат блокирани от многобройните институционални спирачки и от прочутите лабиринти на италианската бюрокрация. Това може да осуети някои от техните по-радикални планове, включително повишението на дефицита, за да бъдат финансирани предвижданите големи разходи. Президентът Матарела вече предупреди както Ди Майо, така и Салвини, че има пълномощия да отхвърля законопроекти, които нарушават международните договори или нямат адекватно бюджетно покритие. \"Моето усещане е, че скептицизмът, обвиващ техните политики, в съчетание с противоречията, очевидни в програмата им, ще направят живота на това правителство крайно труден\", коментира Голдщайн от \"Номисма\". \"Щеше да му е трудно дори ако \"Пет звезди\" и \"Лигата\" бяха естествени партньори, а те, разбира се, не са.\" /БТА", "date": "2018.05.27", "title": "Рецепта за проблем: италианското правителство има слаб шанс да реализира програмата си"}
{"url": "https://www.dnevnik.bg/photos/2018/05/27/3185505_fotogaleriia_emocionalniiat_final_v_shampionskata_liga/", "text": "Реал\" (Мадрид) спечели Шампионската лига за трета поредна година,  . Кралският клуб вече има 13 отличия от най-престижния европейски клубен турнир, с шест повече от втория най-титулуван отбор. Съставът на Зинедин Зидан продължава да пише история в Шампионската лига, като стана първият тим в модерната история на турнира с три поредни титли. Преди това подобна доминация \"Реал\" има през 50-те години, а другите два тима с три поредни купи са \"Аякс\" и \"Байерн\" през 70-те.", "date": "2018.05.27", "title": "Фотогалерия: Емоционалният финал в Шампионската лига, донесъл 13-а купа на \"Реал\""}
{"url": "https://www.dnevnik.bg/photos/2018/05/27/3185134_fotogaleriia_parij_1968_-_sutresenieto_koeto_promeni/", "text": "На два етажа в кметството на Париж са подредени стотици снимки с описания на събитията от май 1968 г. и само да се прочетат съпътстващите информационни табла с дати, числа и имена са необходими часове. Медиите - и масовите вестници, и \"Монд\" и \"Фигаро\", отбелязват годишнината със статии с различна интерпретация, но с обединяваща оценка: Май 1968 е най-големият социално-интелектуален трус в новата история на Франция, сравним с падането на Бастилията. Защото - пак според оценките на френски анализатори - събитията отпреди 50 години са довели до отстъплението на консервативна Франция и са трасирали пътя на либерална Франция, а и на цяла Европа Според едни оценки - последиците са оптимистични, според други - поставят тежки въпросителни. \"Май 1968\" е единствената обща стачка, белязана с няколко уникални особености: започва от студентски бунт, към който се присъединяват профсъюзите, на първо място Общата конфедерация на труда (CGT - Confederation generale du travail), която по онова време е с авторитета на институция. И още нещо специфично: общата стачка остава неподкрепена от нито една политическа сила.", "date": "2018.05.27", "title": "Фотогалерия: Париж 1968 - сътресението, което промени Европа"}
{"url": "https://www.dnevnik.bg/sport/2018/05/27/3185561_mohamed_salah_e_pod_vupros_za_svetovnoto_purvenstvo/", "text": "Контузията на Мохамед Салах, получена във финала в Шампионската лига, е сериозна, каза мениджърът на \"Ливърпул\" Юрген Клоп. Звездата на червените напусна терена в 30-ата минута след болка в рамото, причинена от тежко падане. Салах, който вкара 44 гола през сезона, беше основната заплаха за \"Реал\" (Мадрид). След излизането на египтянина  \"Реал\" заигра по-добре и в крайна сметка спечели с 3:1 . \"Положението е доста сериозно. Веднага беше изпратен в болница, за да му се направи рентгенова снимка. Или е счупена ключица, или става въпрос за изваждане на рамото. Но определено не изглежда добре\", каза Клоп след мача. Нападателят беше повален от Серхио Рамос в средата на първата част. Капитанът на \"Реал\" задържа Салах, който падна тежко на лявото си рамо. За ситуацията обаче съдията Милорад Мажич не отсъди нарушение. Проблемите на Салах поставят участието му на световното първенство в Русия под въпрос, смята Клоп. Първенството започва на 14 юни, а Египет е в една група с домакина Русия, Саудитска Арабия и Уругвай. \"Надявам се да може да играе, но на този етап не ми изглежда много възможно. Силно се надявам аз да греша\", добави Клоп. От националния тим на Египет обаче са убедени, че ще могат да използват най-добрия си футболист в Русия. Футболната федерация на страната съобщи в \"Туитър\", че рентгенът е показал по-лека травма. Според информацията Салах има разтегнати раменни връзки, което увеличава шансовете му да играе. Нападателят има 33 гола в 57 мача за националния тим на Египет. Той имаше основна роля за класирането на световно първенство за пръв път от 1990 г. насам. През миналата година Салах беше избран и за най-добър играч на Африка.", "date": "2018.05.27", "title": "Мохамед Салах е под въпрос за световното първенство след контузията в рамото"}
{"url": "https://www.dnevnik.bg/istorii_na_denia/2018/05/27/3185527_nai-chetenoto_v_dnevnik_sreshtata_na_rumen_radev_i/", "text": "1.  https://www.dnevnik.bg/analizi/2018/05/22/3183492_radev_samounizi_bulgariia_da_se_gotvi_borisov /\" target=\"_blank\">Радев самоунизи България. Да се готви Борисов! - 26 907 прочитания 2.  \"Мтел\" от днес става А1 (допълнена)  - 23 079 прочитания 3.  България търси \"газова прошка\"  - първите коментари в Русия за идеите на Радев - 19 844 прочитания 4.  Ракета на руската армия е свалила малайзийския самолет , смята следствието - 19 499 прочитания 5.  Хиляди почетоха Боян Петров с поход по тренировъчния му маршрут  до Копитото - 17 386 прочитания 6.  Столичната община планира продължения на метрото  и Симеоновския лифт, за да ги свърже - 13 286 прочитания 7.  Защо Меган Маркъл не хвърли букета си на неомъжените момичета  - 13 281 прочитания 8.  Съжалявам, Бойко, това не е Словакия : пет извода от срещата между ЕС и Западните Балкани - 12 305 прочитания 9.  Еврокомисията принуди \"Газпром\" да се откаже от господстващо положение  в Източна Европа - 11 356 прочитания 10.  \"Еърбъс\" инвестира в завод за производство на части за самолети  в България 11 286 прочитания", "date": "2018.05.27", "title": "Най-четеното в \"Дневник\": Срещата на Румен Радев и Владимир Путин"}
{"url": "https://www.dnevnik.bg/sviat/2018/05/27/3185166_kolumbiicite_glasuvat_za_prezident_razdeleni_zaradi/", "text": "Колумбия ще гласува в неделя на първите президентски избори след сключването на мир с бунтовническата  групировка ФАРК . Това е ключов вот за страна, поляризирана от това  историческо споразумение , което кандидатът на десницата и фаворит за спечелване на изборите Иван Дуке обещава да преразгледа. Мирът е крехък. Измъчвана от корупция и от големи неравенства, Колумбия се мъчи да изплува на повърхността след най-продължителния въоръжен конфликт в историята на двете Америки. Страната, която е най-големият производител на кокаин в света, има проблеми с насилието от страна на въоръжени групировки, разпръснати по границите, където си оспорват контрола върху наркотрафика в бившите бастиони на ФАРК. Тези избори са \"допълнителен етап, който е много важен за тази нова Колумбия, която изграждаме: мирна Колумбия\", подчерта държавният глава, десноцентристът Хуан Мануел Сантос. Шейсет и шест годишният президент обяви, че 155 хил. военни ще помагат за гарантиране на сигурността на първия тур на 27 май. В социологическите проучвания води силно консервативната десница. Със своя млад кандидат, новак в политиката, тя възнамерява да завоюва президентството. Четиридесет и една годишният Иван Дуке води кампания с обещанието да изкорени \"рака на корупцията\" и да даде тласък на мудната четвърта икономика в Латинска Америка, отбелязала растеж от 1.8%. \"Моментът за промяна настъпи!\", не спира да повтаря той на митингите си. Основни теми на предизборните му прояви са предприемаческата свобода и традиционните семейни ценности. Дуке развява и плашилото на изпадналата в криза съседка Венецуела. Полюсите Кандидатите са шестима. Адвокатът и икономист Дуке, представляващ коалиция, водена от Демократичния център и включваща евангелистите, събира подкрепата на над 41 на сто от възнамеряващите да гласуват. Той изпреварва с дванайсетина процента основния си съперник Густаво Петро, на 58 години, бивш кмет от левицата на Богота и кандидат на движението \"Човешка Колумбия\". Този бивш партизанин от разпуснатата групировка М-19, срещу когото са отправяни нападки заради близостта му с покойния венецуелски президент Уго Чавес, очарова все по-многолюдни тълпи с антисистемната си програма, обещаваща подкрепа за най-бедните. \"Неговият възход може да се обясни с голямата поляризация на страната. Той е един от полюсите в тази поляризация\", каза за АФП анализаторът Андрес Масиас от университета \"Екстернадо\". В държава с 49 милиона население, управлявана предимно от десни сили и съюзена със САЩ, Петро защитава споразумението с ФАРК и диалога с Армията за национално освобождение (АНО), последната партизанска групировка в страната. Дуке възнамерява да промени споразумението и по-конкретно да наложи по-строги присъди за бившите партизани, извършили тежки престъпления. Той поставя под въпрос преговорите с АНО. Нито един от двамата няма изгледи да спечели още на първи тур с над 50 процента от гласовете. Така че би трябвало да се изправят един срещу друг на втория тур, насрочен за 17 юни. Но неочакваният изход от референдума през 2016 г. за споразумението с ФАРК (Революционни въоръжени сили на Колумбия), което бе отхвърлено от избирателите, показа, че резултатът от вота не може да бъде предвиден от сондажите. Особено в страна, където около половината избиратели традиционно не гласуват. Без ФАРК на изборите Утвърждаването на мира - да се обърне страницата след повече от половин век братоубийствена война, взела поне 8 милиона жертви (загинали, изчезнали или разселени) - ще бъде една от основните задачи на бъдещия президент. Приемникът на Сантос - който след два поредни мандата няма право да участва във вота - ще заеме поста на 7 август, когато Колумбия празнува независимостта си. ФАРК се отказа да участва в надпреварата. Разоръжена и преобразувана в политическа партия със същия акроним, тя понесе болезнено поражение, когато се сблъска с реалността на изборите през март. Дори  не успя да получи 0.5 процента , необходими да увеличи представителството си от 10 места в парламента, които получава служебно по силата на споразумението. На тези парламентарни избори се наложи десницата, която подкрепя Дуке. Ако той бъде избран, ще може да разчита на подкрепата на десницата в Конгреса. Но в очите на над 36 милиона колумбийски избиратели той извлича дивиденти най-вече от популярността на една авторитетна личност - 65-годишния лидер на Демократичния център Алваро Урибе. \"Ако Дуке бе кандидат на друга партия, той нямаше да бъде начело на сондажите\", смята Масиас и изтъква \"големия политически капитал\" на предизвикващия полемики, но популярен бивш държавен глава. Самият Урибе не може да се кандидатира след двата си мандата (2002-2010 г.). \"Бащата на Колумбия\", както го нарече водещият на един митинг, \"посвети в рицарство\" младия Дуке. Урибе го представя като \"шанс за родината\", но отрича да го манипулира като марионетка. /БТА", "date": "2018.05.27", "title": "Колумбийците гласуват за президент разделени заради споразумението с ФАРК"}
{"url": "https://www.dnevnik.bg/photos/2018/05/27/3185327_fotogaleriia_pavilion_na_utreshniia_den/", "text": "По повод своята дванайсета годишнина фондация Credo Bonum обяви, че започва големия разговор за бъдещето във времето на технологичен бум, когато общуването и емпатията между хората ще бъдат поставени на изпитание. Първото събитие е изложбата \"Павилион на утрешния ден\". В нея 13 съвременни автори представят творбите си на тема \"бъдеще\", които целят да провокират размисли на върху общуване и взаимоотношения, съпричастност, връзка с природата и други.", "date": "2018.05.27", "title": "Фотогалерия: Павилион на утрешния ден"}
{"url": "https://www.dnevnik.bg/sviat/2018/05/27/3185565_trump_se_gotvi_za_sreshta_s_kim_chen_un_na_12_juni/", "text": "САЩ продължават да се стремят към провеждане на първата в историята американско-севернокорейска среща на 12 юни в Сингапур и подготовката за нея върви добре. Това заяви президентът Доналд Тръмп, след като прие в Белия дом освободения от Венецуела американец Джошуа Холт, предаде ТАСС.  \"Много добре се справяме по отношение на срещата на върха със Северна Корея\", каза Тръмп, цитиран от Ройтерс. \"Върви много хубаво. Така че гледаме към 12 юни в Сингапур. Това не се е променило. Ще видим какво ще стане\", добави той. Срещата първоначално бе планирано да се проведе на 12 юни в Сингапур, но на 24 май президентът на САЩ изпрати на севернокорейския лидер послание, че тя не може да се състои заради враждебни изявления на Пхенян. Междувременно в. \"Ню Йорк таймс\" съобщи, цитирайки източник от Белия дом, пожелал анонимност, че няма възможност толкова бързо да се подготви среща. Тръмп обвини вестника от профила си в \"Туитър\", че разпространява фалшиви новини, като не е цитирал реални хора. \"Ню Йорк таймс\" каза, че е цитирал източник от Белия дом, който е пожелал анонимност.  Тръмп многократно е критикувал използването на неназовани източници и нарича предоставяната от тях информация \"фалшиви новини\", посочва \"Асошиейтед прес\", цитирана от БТА. ", "date": "2018.05.27", "title": "Тръмп се готви за среща с Ким Чен Ун на 12 юни"}
{"url": "https://www.dnevnik.bg/sviat/2018/05/27/3185567_katar_zabrani_stokite_ot_sauditska_arabiia_i_oshte_tri/", "text": "На магазините в Катар бе наредено вчера да премахнат от щандовете си всички стоки, произхождащи от ръководените от Саудитска Арабия държави, които миналата година наложиха бойкот на Доха, предаде \"Франс прес\", цитирана от БТА. Тази наредба на министерството на икономиката засяга всички продукти от Саудитска Арабия, Обединените арабски емирства, Бахрейн и Египет. Инспектори ще обикалят търговските обекти, за да се уверят, че наредбата се изпълнява. Тя бе издадена дни преди навършването на една година от избухването на дипломатическата криза между тези страни. На 5 юни 2017 г. те скъсаха дипломатическите си отношения с Катар и му наложиха търговски бойкот. Те обвиняват емирството, че не се дистанцира достатъчно от Иран, регионалния противник на Саудитска Арабия.", "date": "2018.05.27", "title": "Катар забрани стоките от Саудитска Арабия и още три държави"}
{"url": "https://www.dnevnik.bg/sport/2018/05/27/3185572_grigor_dimitrov_zapochva_na_rolan_garos_s_nadejda_da/", "text": "Григор Димитров излиза в първия си мач на \"Ролан Гарос\". Световният №5, който е четвърти поставен в Париж, започва осмото си поредно участие на втория от турнирите в Големия шлем с надежда да надмине най-доброто си представяне. Съперникът на българина Виктор Троицки се отказа от участие минути преди началото на мача и така българинът се изправя срещу египтянина Мохамед Сафуат. 27-годишният египетски тенисист влезе в схемата като щастлив губещ от квалификациите. Дотук Димитров никога не е играл срещу Сафуат. \"Ролан Гарос\"  остава най-неуспешният турнир от Големия шлем за Григор Димитров. Българинът никога не е преминавал третия кръг, а при четири от седемте си участия напусна турнира още след първия си мач. Миналата година той стигна до третия кръг, където беше спрян в три сета от Пабло Кареньо Буста. \"Винаги във всеки турнир, в който играя, искам да се представям по-добре, отколкото през миналата година. С Откритото първенство на Франция никога не сме имали добра връзка\", каза Димитров. Мачът на Димитров е първи на централния корт \"Филип Шатрие\" и започва в 12 ч.", "date": "2018.05.27", "title": "Съперникът на Григор Димитров беше сменен минути преди първия мач на \"Ролан Гарос\""}
{"url": "https://www.dnevnik.bg/bulgaria/2018/05/27/3185573_bulgarskiiat_regulator_niama_da_burza_da_nalaga_globi/", "text": "Глобите по регламента за защита на личните данни, които достигат до 20 млн.евро, целят да създадат превантивна среда, а не да създадат затруднения на бизнеса или да го фалират. Максималната глоба е предвидена, но не е казано, че при всяко нарушение трябва да бъде налаган точно този размер. Санкциите ще се прилагат, след като се установи, че не може с други механизми да се отстрани определено нарушение или когато то е станало вече съществено. Това заяви пред БНР председателят на Комисията за защита на личните данни Венцислав Караджов, който коментира влизането  в сила на новия регламент.  Караджов, който се включи от Брюксел, където е в командировка, е бил избран и за заместник-председател на Европейския комитет за защита на личните данни, който ще следи за спазването на новите правила. Новият орган ще се занимае и с  жалбата  срещу социалните мрежи \"Фейсбук\", \"Инстаграм\" и \"Туитър\" за това, че принуждават своите потребители да се съгласят с новите правила, а това, според него, е незаконно. Прогнозата му е, че най-вероятно компаниите ще бъдат предупредени и няма да се стигне веднага до налагането на големи глоби. Караджов не отговори конкретно на въпроса дали до края на общественото обсъждане на измененията в закона за лични данни, които бяха внесени от управляващите с цел синхронизиране с регламента, комисията ще предложи по-ниски глоби. Той заяви, че във връзка със санкцииите има голямо неразбиране. По думите на Караджов с новите правила на потребителите се дава право да имат по-голям избор. Той предупреди, че когато се иска съгласие за ползване на лични данни, компаниите не могат да заплашват, че ще спрат достъп до определи услуги или сайтове. \"Той ще може сам да определи какво иска и какво не иска да ползва, и какви негови лични данни да се обработват за целите на услугите, които той иска да ползва в т.нар. интернет общество\", каза още Караджов. По думите му, когато някой е между потребителите на безплатен интернет ежедневник и му се поискат лични данни, той не е длъжен да ги предостави или да се съгласи с условията на т.нар. бисквитки, които му казват: \"Този сайт използва \"бисквитки\" – съгласете се\". Новото на регламента казва: Фирмите, които изискват лични данни, тогава, когато тези лични данни не са изключително условие за предоставяне на услугата, да не възпрепятстват използването на услугата от гражданите на Европейския съюз\", заяви още председателят на комисията. Караджов уточни, че изрично условие би било например, ако сайтът предвижда закупуване на стоки и услуги с кредитна карта - тогава трябва да се предостави информация. В разговора се включи и Добрин Иванов от Асоциацията на индустриалния капитал в България, който определи регламента като \"бюрокрация и пререгулиране и създаване на допълнителни тежести за бизнеса\". Той се оплака от липсата на подкрепа от страна на държавата във връзка с регламента, който е приет през 2016 година, но влизането му в сила е било отложено с две години. Караджов се ангажира, че предложенията на бизнеса за промени в националното законодателство ще бъдат разгледани и обсъдени.", "date": "2018.05.27", "title": "Българският регулатор няма да бърза да налага глоби по регламента за лични данни"}
{"url": "https://www.dnevnik.bg/sport/2018/05/27/3185500_dominaciiata_na_ispanskiia_futbol_devet_specheleni/", "text": "Сезонът в европейския футбол приключи с финалния мач в Шампионската лига. \" Реал\" (Мадрид) спечели трофея за трета поредна година  и взе общо 13-а купа, с което затвърди господството си в най-престижната надпревара. Успехът на \"Реал\" над \"Ливърпул\" продължи и линията на доминация на испански клубове в Европа. Тимовете от Иберийския полуостров са спечелили девет от последните 10 европейски финала. В последните пет сезона първенецът в Шампионската лига неизменно е от Ла Лига. Серията започна през сезон 2013-14, когато \"Реал\" победи \"Атлетико\" (Мадрид) драматично след продължения с 4:1. Година по-късно \"Барселона\" спечели срещу \"Ювентус\" с 3:1, за да дойдат и трети поредни на \"Реал\". В Лига Европа също имаше три поредни трофея, но за \"Севиля\" – 2013-14, 2014-15 и 2015-16 под ръководството на Унай Емери. Доминацията на испанските клубове разби \"Манчестър юнайтед\" с триумфа си през 2017 г., а през настоящия сезон купата от Лига Европа се върна в Испания с  категоричния успех на \"Атлетико\" . За последните десет сезона Испания има шест титли в Лига Европа (три на \"Атлетико\" и три на \"Севиля\") и седем в Шампионската лига (четири на \"Реал\" и три на \"Барселона\"). В този период единствените клубове, които успяха да стигнат до европейски трофеи \"Интер\", \"Челси\", който спечели Шампионската лига и Лига Европа, \"Байерн\" (Мюнхен), \"Порто\" и \"Манчестър юнайтед\".", "date": "2018.05.27", "title": "Доминацията на испанския футбол – девет спечелени трофея от последните 10 възможни"}
{"url": "https://www.dnevnik.bg/sport/2018/05/27/3185583_balkan_poiska_ostavkata_na_basketbolniia_prezident/", "text": "Финалистът в Националната баскетболна лига (НБЛ) \"Балкан\" (Ботевград) поиска оставката на президента на Българската федерация по баскетбол Георги Глушков. Причината за искането е \"бездействието\" на ръководството на федерацията. Преди няколко дни втората среща от финалната серия между ботевградчани и \"Левски Лукойл\" беше  прекратена заради ексцесии в зала \"Универсияда\"  и  доиграна ден по-късно . След инцидентите \"Левски Лукойл\" беше наказан с един мач без публика и глобен с 8000 лева. \"Г-н Глушков, баскетболът е създаден, за да радва хората, а не егото на някого\", пише президентът на ботевградчани Михаил Михайлов. \"Любители на баскетбола в цяла България, Вие, които ни оказахте невероятна подкрепа в изминалите няколко дни - Благодарим Ви! Всички виждаме какво се случва в последните няколко месеца в българския баскетбол. Първо обесиха треньорската комисия, а сега обесиха и него самия. От спорт за интелигентни хора, баскетболът стана за посмешище, особено с последните решения на някои комисии. Всичко това е нормално продължение на действията или по-скоро на бездействието на президента на федерация \"Баскетбол\" Георги Глушков. БК \"Балкан\" категорично заявява, че иска оставката на Георги Глушков - човекът, който допусна БФБ да се управлява задкулисно, безпринципно, по неясни правила и в помощ на едни за сметка на други. Настояваме Георги Глушков незабавно да освободи поста си и на негово място да се избере човек, който да обедини клубовете и по ясни и точни правила да изведе любимата ни игра до по-добри времена!\", гласи отвореното писмо, което \"Балкан\" разпространи.", "date": "2018.05.27", "title": "\"Балкан\" поиска оставката на баскетболния президент Георги Глушков"}
{"url": "https://www.dnevnik.bg/sviat/2018/05/27/3185507_pojar_unishtoji_chast_ot_nai-golemiia_uveselitelen/", "text": "Пожар унищожи значителна част от Europa Park, най-големият увеселителен парк в Германия е вторият по посещаемост в ЕС след \"Евродисни\" край Париж. Новината за инцидента в град Руст в Югозападна Германия съобщи вестник \"Бадише цайтунг\", а в социалните мрежи се разпространяват снимки и видео записи, показващи големия пожар. Пламъците са избухнали около 18:30 часа местно време в един от павилионите в \"холандската\" част на парка. След това се е подпалил декор в частта \"Пиратите на Батавия\", а после - и \"скандинавската\" част. Локализирането на пожара е отнело 3 часа. В момента на инцидента в парка е имало около 25 000 посетители, но никой не е пострадал. Жителите на града са помолени да не отворят прозорците си заради гъстия дим. Europa Park е открит през 1975г. и в него има 16 тематични секции, представящи 13 европейски държави.", "date": "2018.05.27", "title": "Пожар унищожи част от най-големия увеселителен парк в Германия"}
{"url": "https://www.dnevnik.bg/bulgaria/2018/05/27/3151900_dnes_e_petdesetnica/", "text": "Днес е Петдесетница - един от най-големите православни празници. Църковният празник се отбелязва на 50-ия ден след Великден - винаги в неделя. На Петдесетница се празнува рожденият ден на Христовата църква. На този ден Исус Христос основава църквата си на земята чрез пращането на Светия Дух. Според библейското предание на 50-ия ден след Пасха в Йерусалим било пълно с поклонници, дошли за големия юдейски празник, посветен на Божието законодателство на планината Синай. Пламъците били видимият знак за въздействието на Светия Дух върху Христовите ученици, на които била дадена силата да проповядват Христовото учение на всички народи. Така били поставени основите на църквата, затова и празникът Петдесетница се смята за неин рожден ден.", "date": "2018.05.27", "title": "Днес е Петдесетница"}
{"url": "https://www.dnevnik.bg/skorost/2018/05/27/3184180_avtomobili_s_gorivni_kletki_shte_budat_demonstrirani/", "text": "Задвижвани от водород автомобили ще могат да се видят и тестват днес и утре от 11 до 16 часа в района на НДК. Всички желаещи, имащи шофьорска книжка, ще могат да карат серийните модели, които се предлагат в редица страни -  \"Тойота Мирай\"  и  \"Хюндай\" ix35 Fuel cell . Двата автомобила се задвижват от електричество, което се получава след реакция на водород от резервоара и кислород от въздуха в горивна клетка, като отпадният продукт е вода. Горивните клетки се считат за надежден и гъвкав ресурс, който може да има най-различни приложения - от автомобили, мотоциклети, кораби, автобуси, жилищни сгради до металургични комбинати. Клетките могат да бъдат захранвани с водород, който се произвежда от 100% възобновяеми източници, като например вятърна или слънчева енергия. Събитието е част от официалната програма на Българското председателство на Съвета на ЕС и се провежда с подкрепата на евродепутата Петър Курумбашев, Българска академия на науките, Министерство на образованието и науката, Министерство на транспорта, информационните технологии и съобщенията, Столична община и Асоциацията на европейската индустрия \"Водород Европа\". Пред НДК ще бъде направена демонстрация и на зареждане на водороден автомобил с гориво от специална станция, като за пет минути той ще получи водород за 500 километра пробег. От образователен център \"Технократи\" ще представят водородни миниколи и ще запознаят деца и възрастни с бъдещето, което носят възобновяемите енергийни източници, чрез интересни и практически експерименти, включващи слънце, вятър и вода. Фокусът ще бъде върху разделянето на водата на съставните ѝ части водород и кислород и задвижването на миниавтомобил чрез водород.", "date": "2018.05.27", "title": "Автомобили с горивни клетки ще бъдат демонстрирани пред НДК"}
{"url": "https://www.dnevnik.bg/bulgaria/2018/05/26/3182567_hiliadi_psihichno_bolni_chakat_za_miasto_v/", "text": "Хиляди хора с психични проблеми, умствена изостаналост или деменция чакат за място в институция, но за момента няма как да бъдат настанени. Заради липса на капацитет се налага голяма част от психично болните да прекарват повече от година в държавните психиатрични болници. Това се разбра от думите на зам.-министъра на труда и социалната политика Росица Димитрова пред \"Дневник\". Ресорният зам.-министър по въпросите за хората с психични проблеми беше потърсена за коментар във връзка с наскоро публикувания доклад на комитета на Съвета на Европа за предотвратяване на изтезанията и на нечовешкото или унизително отношение, в който остро се  критикуват условията  в институциите за психично болни в България. (интервюто с Росица Димитрова очаквайте в понеделник). \"В момента над 3200 човека се нуждаят и искат да бъдат настанени в държавна институция за 24-часова грижа. От тях по-голямата част са лица с психични разстройства и умствена изостаналост, следвани от лицата с деменция\", съобщи Димитрова. Тя посочи, че друг сериозен проблем е, че много голяма част от хората с психична болест пребивават повече от година в държавните психиатрични болници. Пред \"Дневник\" психиатри коментираха, че ситуацията е проблем за всички по системата, тъй като болниците нямат достатъчен капацитет и възможности да обгрижват качествено болните толкова дълго време. Но в същото време става дума за хора, които не са искани от семействата си, няма къде да се върнат или къде да отидат и затова по свое желание и на база \"социални критерии\" се налага да останат задълго в болниците. Димитрова обясни тежката ситуация около грижата за тази уязвима част от населението с няколко фактора - много тежко наследство, липса на финансови средства, но и нужда от по-добър подбор на мотивиран персонал и контрол от ръководителите на институциите. \"В момента имаме 161 специализирани институции за възрастни хора, в тях живеят над 11 хиляди пълнолетни лица. Около 80 са домовете за стари хора. Само хората с умствена изостаналост, настанени в институциите, са 2083, а тези с психични разстройства са 1028\", отбеляза зам.-министърът. От данните, които тя предостави, се вижда, че всъщност няма как в тези домове да няма сериозни проблеми - в дома в Качулка например живеят 240 човека, мъже и жени, в три големи блока. В другия център, остро критикуван от европейските наблюдатели - Радовец, пък са настанени 70 човека с най-тежките проблеми и увреждания. А в същото време дори най-квалифицираният персонал там трудно взима повече от 600 лв. основна заплата. Допреди 15 години имахме единствено такива институции за настаняване на хората с проблеми, сега имаме много повече алтернативи и продължаваме да работим за деинституционализацията и въвеждане на различни форми за подкрепа и рехабилитация, отбеляза Димитрова. Вече е разработен план за закриването на 10 от институциите, в които условията за най-лоши. От тях ще бъдат изведени над 750 човека. Ще се направи опит част от тях да бъдат върнати на роднини, ако има такива и те биха желали да се грижат за тях. Семействата и болните ще могат да се възползват от подкрепата на няколко нови вида центрове - за трудова рехабилитация, социална подкрепа, мобилни екипи, консултации. Тези, които няма да могат да се върнат при близките си, ще бъдат преместени в новоизградени домове с по 15 души капацитет. В такива домове ще бъдат преместени и над 200 души, които в момента пребивават повече от година в държавните психиатрични болници. Всичко това обаче се очаква да се случи около 2021 г. Росица Димитрова увери, че вече са взети мерки за отстраняване на нередностите в критикуваните от комитета институции. От думите й се разбра, че и контролът е завишен. Социалното министерство е поискало и повишаване на стандарта за издръжка в домовете с 25 на сто в следващия бюджет. В отговор на въпрос зам. социалният министър каза, че лично според нея е добре да отпадне институтът на запрещение, както настояват от много време редица неправителствени организации. За момента обаче не е известно дали общините, които ще трябва да поемат подкрепата на тези хора, които в момента са под запрещение - консултации, съвети, юридическа подкрепа, са готови да се справят с това предизвикателство.", "date": "2018.05.27", "title": "Хиляди психично болни чакат за място в специализираните домове"}
{"url": "https://www.dnevnik.bg/razvlechenie/2018/05/27/3184028_posleden_shans_za_vkljuchvane_v_igrata_solo_istoriia/", "text": "Наградите за второ ниво в  играта \"Соло: История от междузвездни войни\"  са удвоени, а ако искате да се включите, днес е последната възможност, тъй като играта приключва в полунощ. Единственото условие е да отговорите правилно на въпроса: \"На колко години е Чубака, когато за първи път среща Хан Соло?\" Наградите ще се разпределят  след жребий, в който участват всички правилно отговорили, като печелившите ще бъдат изтеглени в понеделник (28 май). Специалните награди за второ ниво са: - 2 броя флашки - 4 броя тениски - 2 броя тетрадки - 2 броя несесери Всички те са с героите или с елементи, свързани с филма (вижте тук). Премиерата на \"Соло: История от междузвездни войни\" е по кината в България от 25 май. Играта е отворена за български граждани на територията на страната, навършили 18 години, и за участие е необходима регистрация в id.capital.bg. Всички правила и условия за участие прочетете  тук , а новините около най-новото заглавие от поредицата - в  специалната метатема  на \"Дневник\".", "date": "2018.05.27", "title": "Последен шанс за участие в играта \"Соло: История от междузвездни войни\""}
{"url": "https://www.dnevnik.bg/bulgaria/2018/05/27/3185399_raina_kabaivanska_peeneto_e_kato_opasen_cirkov_nomer/", "text": "- Ние с д-р Георги Текев (изп. директор на Нов български университет) решихме, че едно подобно заглавие би предизвикало интерес у публиката точно заради тази асоциация. По случайност имам трима много изявени тенори /смее се/. Андреа Карè е от първото поколение, което изучих. Давиде Риу е от третото поколение, а Рейналдо Дроз е от съвсем младото поколение. Аз го открих миналата есен в София, в моя майсторски клас, и го взех в Модена, за да учи при мен. Това са трима представители на една школа, която наистина се развива. Убедена съм, че публиката, която посети концерта, ще остане доволна. Знаете ли, често сравнявам пеенето с опасен цирков номер, но без предпазната мрежа отдолу. Играеш и ако паднеш – падаш. Така че аз имам вяра в тези артисти. Зная, че могат да се справят. Но случайността е зад ъгъла. И рискът винаги е зад ъгъла. Но те са умни и са добре подготвени. И са чудесни момчета. - В моя живот никога нищо не съм планирала – всичко е ставало случайно. И ако някой ви каже: \"Набелязвам си цел, която да постигна, а по пътя към нея ще се преборя с различните трудности и ще победя\" – това никога не е важало за моята кариера. Но винаги съм приемала това, което ми поднася живота. Най-важното нещо е шансът, а шансът винаги е съпроводен от късмет. И когато той дойде, ти не трябва да го пропускаш, а да го хванеш, да седнеш на него като на кон и да го яздиш. Да го направиш свой. След това вече идват другите предпоставки да се развиваш – работа и подготовка. Така се случи и при мен – имала съм шанс, който съм хванала. Може би съм имала и талант, но преди всичко съм успяла да хвана момента, а после и да оправдая този свой късмет. - В нашата професия всичко става постепенно, защото всичко си заслужаваш полека-лека. Но има грамадна разлика между това как се случваше преди и сега. Епохата се промени. Започнах своята кариера през 59-60-та година, когато имаше невероятен разцвет на културата след войната. Тогава обаче, за разлика от актуалното време, нямаше толкова претенденти да бъдат звезди. Аз смятам, че болестта на нашето време, на днешния ден, е това, че всички млади искат да са звезди. Няма значение в коя област, но те смятат, че трябва да светят и да блестят. Преди всичко в изкуството, защото им се вижда лесно да са на сцена, да се явяват по телевизията, да ги виждат всички, за да бъдат популярни, за да станат звезди. А едно време, когато звездите бяха много малко, но светеха много силно, тогава борбата беше наистина между великани. Аз ще ви дам един малък пример - на един от конкурсите, на които аз се явявах в началото на моята кариера, за да си направя име в Италия, си спомням, че кандидатите бяха около 25 души. Тогава при жените спечелих аз, а при мъжете спечели Лучано Павароти. Всъщност тогава беше много по-лесно, защото големите качества бяха разбирани. Нямаше я тази голяма маса от хора, а има ли качество, това е вече друг въпрос. В днешно време за този конкурс кандидатите са 700-800 млади хора, които искат да влязат в певческата кариера, да се изявяват и да блестят. Проблемът е масовият протагонизъм. Ето защо, когато ме поканят за жури на международен конкурс, аз отказвам. Казвам, че не искам да стоя в комисия, защото е невъзможно да прецениш правилно, ако в един ден чуеш 200 души да пеят. Можеш ли да ги прецениш? Можеш ли да имаш някакъв критерий? Абсолютно невъзможно. - Разбира се, че води, защото количество не значи качество. Времената са такива. Сега всеки млад човек си взима телефон или нещо подобно, гледа и казва: \"Ама защо тази има толкова followers? Чакай сега и аз да го направя\". Без значение от пътя, който трябва да се извърви, докато се стигне до този момент. Аз не разсъждавах по този начин. Знаех, че се явявам в Миланската скала например и трябва да пея добре, и да ги сразя с моето пеене. С качеството на моето пеене. - Аз винаги съм навеждала главица. /смее се/ - А, разбира се. Пред големия авторитет аз съм имала винаги респект, особено когато вече бях информирана. Но в началото беше различно. Пристигайки от комунистическа България, аз не знаех например кой е маестро Фон Караян. Тогава правех много тактически грешки, защото информацията ни беше много минимална. Но после с моя характер, когато виждах един авторитет, който ми помагаше да вървя напред, но не както се казва с препоръки, а с подобрения на техниката, тогава аз попивах всички съвети на тези авторитети. Имах двама големи учители. Моята учителка Дзита Фумагали, която ме научи преди всичко на морал, етика и честност, после на техника в пеенето. И Рудолфо Челети, който беше голямо име в оперния свят, с когото имахме професионална размяна на опит и на мнения. - Знаете ли, че вие ми крадете мислите. Аз много често си казвам – ако аз едно време, като млада имах учителката Кабаиванска - с нейните днешни познания, тогава щях да бъда голяма певица. Много по-лесно щеше да бъде всичко. Защото в тези вече дълги години на учителство аз научавам страшно много от самите ученици. Трябва да си музикант, преди всичко, трябва да имаш и малко култура, но ти, ако имаш ухо музикално, виждаш какво трябва да се направи, за да се подобри качеството на пеенето. Това е много важно. Да имаш критерий за това в какво всеки може да подобри качеството си. И аз сега го имам. И в този смисъл си казвам - ех, ако едно време имах нещо като аз, която съм сега, щеше да бъде по-добре. - Разлика за мен няма. Аз започвам винаги един къртовски труд. Занимавам се преди всичко с вокална техника, защото знам че без техника тези деца на могат да стъпят на сцената. Преди всичко, винаги си мисля дали ще мога да им дам хляба в ръцете, а не да им давам илюзия. А продавачи на илюзии в днешно време има доста. За учителя е много по-лесно да каже: \"Ей, че си добър! Стига толкова с упражненията, дай ми 20 лв.\" За ученика е много по-лесно да каже: \"Ей, колко съм добър! Но защо другият пее по световните сцени, а аз не?\" Това е един затворен кръг. Аз имам достатъчно морал, за който вече говорихме, който съм взела и от семейството си и от моя характер, и от хората, с които съм учила и от днешните мои приятели. Аз избирам хората по морал и по човешки достойнства преди всичко. Много малко млади хора са ме разочаровали в този смисъл, но усетя ли, че няма морал – бързо се спасявам. - Мисля си, че единственият отговор е да обичаш младите. С любов се прави всичко. Ако ти имаш някаква друга цел – материална ли ще е или от друг характер, нищо не се постига, защото музиката е преди всичко емоция, чувства. Ако нямаш тази връзка на чувства, емоция, любов, няма нищо никога да стане, според мен. Ето защо аз винаги давам много любов на младите хора. В никакъв случай пренебрежение. Напротив. Аз ги уважавам. И смятам, че те са едно много добро поколение и че трябва да знаеш като учител кого да избираш. Аз ги избирам преди всичко като хора и после като талант. Защото зная, че ако един свестен, честен човек има талант, ще направи нещо. - И сега има имена на български артисти, които следват своята световна кариера. Не съм успяла още да чуя Соня Йончева на живо, но тя е един от примерите, които мога да дам. Но знаете ли, епохата е друга, както и отношението на хората към изкуството и артистите. По моето време имаше големи звезди. И след големите звезди тръгваха тълпи от хора, които ги следваха навсякъде. Спомням си моята последна \"Мадам Бътерфлай\". Интересът беше толкова голям, че се наложи да обявят още две дати. Това означаваше близо 35 хиляди души, които искат да видят представлението в Арена ди Верона. А днес същата арена не може да се запълни дори за премиера. Ако ме питате за нещо съизмеримо към днешна дата, това са две имена - тенорът Йонас Кауфман и сопраното Анна Нетребко. Само те биха се доближили до измерението на оперна звезда, което аз познавам. - Казаха ми, че било голям триумф. Аз може би ще я чуя догодина в \"Ковънт гардън\" в \"Силата на съдбата\". Там ще пее и мецосопраното Вероника Симеони, моя ученичка от първото поколение, заедно с Андреа Карè. И тя сега пее непрекъснато по целия свят. - Предизвиквате ме да използвам дума, в която хората влагат негативен и лош смисъл – примадона. А да бъдеш примадона значи преди всичко да си изявен и артистичен. Ти се раждаш такава, не се учиш на това. Това е качеството, когато се явиш на сцената да приковеш всички погледи върху себе си. Верди и Пучини са писали за примадони, не са писали за хубави момичета, които днес могат да пеят и по комбинезон. Не, не. Те са писали за големи, ярки личности, на които зрителят прощава всички дребни несъвършенства, защото вижда, че това, което се случва на сцената, е пропито с емоция. Това е тайната. - Моля ви, спрете. - Нито едното, нито другото. Ако дойдете в моята къща, ще видите някои от тези награди на терасата ми. Голям срам /смее се/. Знаете ли защо съм пяла толкова? Защото бях щастлива на сцената. За мене животът, щастието беше на сцената. С една дума и с много откровеност. - Не бих искала да има една дума. - Добавете и любов, и всичко ще си дойде на мястото.", "date": "2018.05.27", "title": "Райна Кабаиванска: Пеенето е като опасен цирков номер, но без предпазната мрежа отдолу"}
{"url": "https://www.dnevnik.bg/bulgaria/2018/05/27/3185587_borisov_otkri_pametna_plocha_na_dimitur_peshev_v_kiev/", "text": "Премиерът Бойко Борисов откри паметна плоча на Димитър Пешев в украинската столица Киев. Борисов е на посещение в Украйна по покана на президента Петро Порошенко, като вчера присъства и на финала на Шампионската лига между Реал Мадрид и Ливърпул. Благодаря на Украйна за това, че този площад и тази паметна плоча е с името му, написа премиерът във фейсбук профила си. \"Той бе държавник и основен участник в спасяването на българските евреи. Благодаря на Украйна за това, че този площад и тази паметна плоча е с името му. България е единствената държава, която е спасила всичките си евреи – над 50 хиляди\", пише още Борисов. Плочата е била открита в присъствието на премиера на Украйна Володимир Гройсман, кмета на София Йорданка Фандъкова и на Киев - Виталий Кличко. Вчера стана известно, че Фандъкова е  поканила Кличко да посети София  . Вчера Борисов посети и Загреб, където откри  паметник  на писателя Иван Вазов.", "date": "2018.05.27", "title": "Борисов откри паметна плоча на Димитър Пешев в Киев"}
{"url": "https://www.dnevnik.bg/regioni/2018/05/27/3185585_niska_aktivnost_i_signali_za_narusheniia_na_izborite/", "text": "Избирателната активност на кметските избори в село Галиче, община Бяла Слатина 31% е към 11.00 часа. Това съобщи агенция \"Фокус\" по данни на Общинската избирателна комисия в Бяла Слатина. Правото си на глас са упражнили 471 души от общо 1498 избиратели. В населеното място са разкрити три стационарни избирателни секции и една подвижна, която обслужва 48 гласоподаватели, които нямат възможност да отидат на място и да гласуват. Общинската избирателна комисия е определила като неоснователна постъпила устна жалба от упълномощен представител на БСП, която се е състояла в обвинение към подвижната секционна избирателна комисия, че не работи съгласно правилата на Изборния кодекс. По-късно са постъпили още жалби от представители на същата партия и една от тях е била уважена. Заради нарушения са съставени актове на подвижната комисия. На втория тур на кметските избори в населеното място един срещу друг се изправят кандидатът на БСП Веселин Тушинов и този на ПП ГЕРБ Страхил Стоянов. На първи тур за Тушинов гласуваха 388 избиратели, а за Стоянов – 369. В кметската надпревара участваха общо трима кандидати, като издигнатият от ВМРО – Българско национално движение Николай Банков не достигна до втория тур на изборите. На първи тур на кметските избори гласуваха 61% от избирателите. До изборите се стигна, след като през февруари съдът прекрати правомощията на предишния кмет на населеното място - Ценко Чоков, защото от 2016 г. е в ареста и не може да изпълнява задълженията си. Преди малко повече от седмица Чоков, който заемаше кметския пост в Галиче 20 години, бе признат от Специализирания съд за виновен за отвличане, побой и палеж на автомобил и бе осъден на 4 години и 6 месеца затвор, от които 2 години ще му бъдат приспаднати заради престоя му в ареста.", "date": "2018.05.27", "title": "Ниска активност и сигнали за нарушения на изборите за кмет на Галиче"}
{"url": "https://www.dnevnik.bg/photos/2018/05/27/3185605_fotogaleriia_samoruchno_sglobeni_avtomobili_sreshtu/", "text": "Със зрелищно шоу започна първият ден от двудневното състезание със собственоръчно направени автомобили \"Луда надпревара\", което откри сезон 2018 г. в София - Околовръстен път, Симеоново.", "date": "2018.05.27", "title": "Фотогалерия: Саморъчно сглобени автомобили срещу агресията на пътя"}
{"url": "https://www.dnevnik.bg/bulgaria/2018/05/27/3185453_svaleniiat_ot_rusiia_samolet_i_skandalut_s_tasko/", "text": "Данните за най-коментираните статии са към 19 ч. в събота, 26 май. 1.  Ракета на руската армия е свалила малайзийския самолет, смята следствието - 318 коментара 2.  НАТО и ЕС призоваха Русия да понесе отговорността си за сваления самолет  - 318 коментара 3.  ГЕРБ ще сезират ДАНС и прокуратурата заради статус на Таско Ерменков за водата в София  - 286 коментара 4.  България търси \"газова прошка\" - първите коментари в Русия за идеите на Радев - 247 коментара 5.  До дни и Борисов отива на посещение в Русия  - 235 коментара 6.  От Москва Радев поиска правителството да продължи \"пробива му\" в отношенията с Русия   - 221 коментара 7.  Радев самоунизи България. Да се готви Борисов!  - 205 коментара 8.  Тръмп отмени срещата с Ким Чен Ун  - 201 коментара 9.  Президентът Радев одобри АЕЦ \"Белене\" и заговори за \"Български поток\" за газ  - 196 коментара 10.  \"Росатом\": Не знаем как ще се поднови АЕЦ \"Белене\", но със сигурност ще участваме  - 187 коментара", "date": "2018.05.27", "title": "Сваленият от Русия самолет и скандалът с Таско Ерменков - най-коментираното в \"Дневник\""}
{"url": "https://www.dnevnik.bg/sport/2018/05/27/3185584_voleibolistite_postignaha_vtora_pobeda_v_liga_na/", "text": "Мъжкият национален отбор по волейбол постигна втора победа в Лигата на нациите след успех с 3:1 (19:25, 25:19, 25:21, 25:22) над Аржентина. Тимът си тръгва от  Китай , където беше първият турнир, с победи над домакините и южноамериканците и  поражение от САЩ . Подобно и на първите два мача България отново направи сериозно количество грешки, но този път съумя да не допуска големи спадове. Селекционерът Пламен Константинов направи няколко промени в състава и те му се отплатиха. Силен мач направиха центърът Светослав Гоцев и диагоналът Николай Учиков. Началото на българския отбор беше много колебливо, като посрещане не успя да заработи. Валентин Братоев и Тодор Скримов, които започнаха като посрещачи бяха търсени умишлено от началния удар на аржентинците, а това ги разколеба. Нападението също не заработи, което пък помогна на Аржентина да натрупа преднина от 6:1. След слабото начало последва малко по-добра игра от отбора, волейболистите се успокоиха и точките дойдоха. При второто техническо прекъсване авансът на аржентинците беше само две точки – 16:14. Въпреки че България се върна в мача в края на гейма, грешките отново зачестиха и по този начин Аржентина успя да затвори частта с 25:19. Между геймовете треньорът Пламен Константинов смени разпределите и пусна на игрището Георги Сеганов на мястото на Георги Братоев. Вторият гейм започна с много по-силан игра на българите, най-вече водени от центъра Светослав Гоцев. Той спря няколко поредни атаки на аржентинците. Резултатът се движеше точка за точка до второто техническо прекъсване, при което България успя да дръпне и до края на изпусна водачеството. Добре от пейката се включи и Николай Пенчев, чиято задача беше да стабилизира посрещането. В крайна сметка българият тим взе вторият гейм с 25:19 и изравни резултата. Третият гейм продължи общо 29 минути и двата отбора имаха своите моменти, в които водеха в резултата. Българският състав обаче показа, че стои много по-стабилно при мрежата и благодарение на силна блокада измъкна частта. С добрите изяви на диагонала Николай Учиков България спечели третата част с 25:21. Излизайки напред в резултата, българските волейболисти вече играха с много по-голямо настроение. Макар и четвъртият гейм да се движеше точка за точка, играчите на Пламен Константинов останаха спокойни и в решителните моменти след втората техническа пауза успяха да дръпнат. С 25:22 българският тим затвори и четвъртия гейм и се поздрави с победа. През следващата седмица България приема Сърбия, Русия и Австралия в \"Арена Армеец\" в София.", "date": "2018.05.27", "title": "Волейболистите постигнаха втора победа в Лигата на нациите"}
{"url": "https://www.dnevnik.bg/biznes/2018/05/27/3185627_taksi_kompaniite_v_sofiia_iskat_20_po-visoki_tarifi/", "text": "От няколко месеца таксиметровите компании и шофьори настояват да се повишат тарифите, на които превозват пътници в София. Сега браншът настоява тарифите да скочат с около 20 на сто - съответно до 1 лев на километър през деня и 1.14 лв. през за нощта. Сметката на общината обаче показва, че дневната тарифа в София трябва да бъде средно около 0.95 лева за километър, или с около 20 стотинки по-скъпо от сегашните тарифи, съобщава \"Нова телевизия\". \"Ние превозваме пътници, а не чували с картофи. Имаме отговорност. Шофьорът да е отпочинал, колите да са хубави. Много от шофьорите карат, без да спят, нямат осигуровки, автомобилите не се ремонтират. Шофьорите искат лев и нагоре, а големите превозвачи са съгласни с 0.94 лева, затова смятаме, че общината би трябвало да се съобрази\", коментира Спас Атанасов, председател на Браншовата камара на таксиметровите шофьори. При положение че в момента повечето компании в София карат на 0.77 - 0.78 лева, не би трябвало минималната цена да надхвърля тази. Живеем в пазарна икономика, коментира Елен Герджиков, председател на Столичния общински съвет.", "date": "2018.05.27", "title": "Такси компаниите в София искат 20% по-високи тарифи"}
{"url": "https://www.dnevnik.bg/skorost/2018/05/27/3184065_fotorakaz_nai-vulnuvashtiiat_model_na_pejo/", "text": "Пежо\" има сериозен опит в разработката на спортни модели, подходящи за ежедневна употреба, като от 205 GTi, лансирано преди 31 години, до последните 208 GTi и RCZ R марката е продала над 800 000 такива коли. С 308GTI, пуснато неотдавна, компанията навлиза в сегмента на горещите хечбеци и С-сегмента, в който властват \"Фолксваген Голф\" GTI,  , \"Форд Фокус\" ST и  , а свои представители сравнително скоро пуснаха  и  .", "date": "2018.05.27", "title": "Фотораказ: Най-вълнуващият модел на \"Пежо\""}
{"url": "https://www.dnevnik.bg/sport/2018/05/27/3185632_grigor_dimitrov_preodolia_purvoto_prepiatstvie_na/", "text": "Григор Димитров се класира за втория кръг на  \"Ролан Гарос\"  след чиста победа над египтянина Мохамед Сафуат. Българският тенисист преодоля съперника си с 6:1, 6:4, 7:6 (1) след 2.02 часа. Във втория кръг той ще срещне победителя от двойката Джаред Доналдсън и Николас Хари от Чили. Поставеният под №4 в Париж започна много стабилно и срещата изглеждаше като истинска лекция от страна на Димитров. Той обаче допусна едно прекъсване на мача да му се отрази негативно и загуби ритъм. След това Сафуат беше много по-агресивен и създаде трудности на българина. Димитров завърши с шест аса и пет двойни грешки. Той вкара 60% от първия си сервис и спечели 88% от точките при него (46 от 52). Димитров реализира общо 31 уинъра в срещата, но направи и 28 непредизвикани грешки, само с четири по-малко от съперника му Сафуат. Григор Димитров се изправи срещу Сафуат, след като  съперникът му Виктор Троицки  се отказа от участие в турнира заради контузия. Египетският тенисист се оказа щастлив губещ от квалификациите и за пръв път в кариерата си влезе в основната схема на \"Ролан Гарос\". Дотук 27-годишният тенисист никога не беше прескачал квалификациите на турнири от Големия шлем. В световния тур статистиката на 182-ия в ранглистата е четири победи и 15 поражения. Димитров видимо не се притесни от смяната на противника и започна първия сет много уверено и поведе с 3:0, като буквално даде една точка на съперника си. Сафуат успя да вземе подаването си едва в четвъртия гейм, но той се оказа и последен за него, след като Димитров записа още една серия от три поредни. След само 27 минути българинът поведе с 1:0. Той беше много стабилен и записа четири аса, без да допусне двойна грешка. Световният №5 вкара 61% от първия си сервис и спечели 90% от точките при него, както и 85 от тези на втори. Димитров беше безгрешен и при мрежата – девет от девет, а също така реализира осем уинъра срещу нито един за Сафуат. Вторият сет започна по същия начин, както завърши първият, и Димитров продължи да играе на много високо ниво. Той увеличи серията си от поредни геймове на седем, повеждайки с 4:0 във втората част. Тогава Сафуат поиска медицински таймаут, след като имаше проблеми с пришка на дланта. Прекъсването се оказа по-неблагоприятно за Димитров, след като ритъмът му се накъса. Египтянинът вече действаше хазартно, усетил, че няма какво да губи. Сафуат спечели подаването си, а после проби Димитров след един маратонски гейм. Египетският тенисист дори записа три поредни гейма, за да завърже много втория сет след 3:4. В тези моменти нивото в играта на Димитров спадна много, но той съумя да не се срине и с характер измъкна сета – 6:4. Статистиката доказа спада в играта на Димитров след медицинския таймаут. Той направи 14 непредизвикани грешки във втория сет и 12 уинъра, а процентите на сервиса му също спаднаха драстично. Димитров имаше 57% вкаран първи сервис, от който спечели 80% от точките. При второто подаване процентът беше едва 40. Вторият сет вдъхна увереност на египетският тенисист и той започна да играе с много по-голямо самочувствие. Резултатът се движеше гейм за гейм и Сафуат определено не допускаше грешки. Два пъти Димитров стигаше до точки за пробив, с които да направи крачка към спечелване на сета и мача, но не успя да ги реализира. Така се стигна до тайбрек. В тайбрека Сафуат реализира само една точка – първата. След това Димитров беше много убедителен и със 7:1 затвори третия сет. \"Винаги е трудно, когато сменят съперника ти толкова скоро преди мача. Бях се подготвил да срещна Виктор, но отдавна не бях срещал Сафуат, помня го от юношите. Трудно е да превключиш, но се справих. Първите мачове в Големия шлем винаги са малко по-сложни, но съм доволен\", каза Димитров пред Eurosport. Той обясни, че да играе в първия ден от турнира е нещо ново за него, но изрази надежда да се подобрява в следващите дни. \"Не мога да се оплача от нищо, всичко мина наред за мен, така че съм доволен. Ще видим какво ще се случи напред в турнира\", добави световният №5.", "date": "2018.05.27", "title": "Григор Димитров преодоля първото препятствие на \"Ролан Гарос\" с победа в три сета"}
{"url": "https://www.dnevnik.bg/zdrave/2018/05/27/3185648_sistemata_na_bolnichnata_pomosht_vurvi_kum_katastrofa/", "text": "Системата на болничната помощ в България, с ускоряващи се темпове, върви към пълна катастрофа, ако не се извършат сериозни трансформации в модела. За това предупредиха пред БНР директорът на болницата в Шумен д-р Атанас Атанасов и д-р Неделчо Тотев, председател на Сдружението на общинските болници. Д-р Атанасов обясни, че въпреки че се дават повече пари за здравеопазване в сравнение с предишни периоди, системата остава тежко недофинансирана. Според него основен проблем е лошото ценообразуване на извършваните дейности в болничната помощ. Той уточни, че в цените няма остойностяване на лекарския труд и въобще на труда на медицинските специалисти, което по думите му е основна компонента от себестойността на медицинската помощ. \"Всичко това води до три съществени последици. На първо място това са значителните дългове на болниците към различни доставчици, главно лекарства. На второ място – незадоволително качество на лечебната помощ и на трето място - липсващи или крайно ограничени стимули за персонала. Всичко това води до икономическо и морално дестабилизиране на системата. Ако тези проблеми не бъдат решени, това със сигурност заплашва биологичните устои на целия български народ.\" Той посочи, че ръководената от него болница също е силно задлъжняла, като са взети мерки за това - обединяване на структури, оптимизиране на разходите и други. Но  оттук нататък, ако се гони чисто икономическата ефективност, ще се наложи или да бъдат преустановявани неефективните дейности, или да се намери някакъв вариант за компенсиране на този финансов дефицит, каза той. Според него методиката, по която е направена Националната здравна карта, и начинът, по който се изработва, прави така, че да се използва като инструмент за допълнително регулиране на финансирането, т.е. допълнително лимитиране: \"В здравната карта са включени брой легла по нива на компетентности, които да бъдат финансирани с пари от НЗОК, но тези легла са така изчислени, на базата на такива критерии, които са от миналото, и съществуват сериозни териториални дисбаланси\". Според д-р Тотев Националната здравна карта е една необходимост, но не в предложения вариант: \"Още когато започна да се изготвя картата, формирахме комисии и се опитахме да парираме нещата като изтъкнахме нашите доводи, заради които не можем да приемем този вариант на здравна карта, които в момента тръгва да се готви. Въпреки всичко бяха изготвени областни карти, след това обсъждане на национална карта, която се разминава дори с областните карти. Тя изобщо не почива на областните карти\".", "date": "2018.05.27", "title": "Системата на болничната помощ върви към катастрофа, предупреждават лекари"}
{"url": "https://www.dnevnik.bg/photos/2018/05/27/3185639_snimka_na_denia_kim_chen_un_ot_avstraliia/", "text": "Хауърд, двойникът на севернокорейския лидер Ким Чен Ун, показва дуриан и кутия с ориз в парка Мерлион в Сингапур.", "date": "2018.05.27", "title": "Снимка на деня: Ким Чен Ун от Австралия"}
{"url": "https://www.dnevnik.bg/photos/2018/05/27/3185657_snimka_na_denia_vodoroden_test/", "text": "Хората с шофьорски книжки днес имаха възможност пред НДК да тестват водородни автомобили. Моделите \"Тойота Мирай\" и \"Хюндай\" ix35 Fuel cell вече се предлагат в редица страни.", "date": "2018.05.27", "title": "Снимка на деня: Водороден тест"}
{"url": "https://www.dnevnik.bg/evropa/regioni/2018/05/27/3176464_andrei_novakov_principut_pari_sreshtu_zakonnost_v/", "text": "Предложеният нов механизъм за защита на бюджета на ЕС от финансови рискове, свързани със слабости в правосъдието, \"вече предизвиква доста противоречия в Европейския парламент, ще предизвика и много такива в Съвета на ЕС. Аргументите в подкрепа на подобна идея са ясни, но истински важни се оказват аргументите против. Те са чисто практически и политически\". Това заяви в интервю за \"Дневник\" българският евродепутат Андрей Новаков (Европейска народна партия; ГЕРБ).", "date": "2018.05.27", "title": "Андрей Новаков: Принципът \"пари срещу законност\" в бюджета на ЕС няма да засегне България"}
{"url": "https://www.dnevnik.bg/kultura/2018/05/27/3180562_otkus_ot_smurt_vuv_veneciia_i_drugi_noveli_na_tomas_man/", "text": "Густав Ашенбах или Фон Ашенбах, както официално гласеше името му от петдесетия му рожден ден насам, реши през един пролетен следобед на 19... година, която бе толкова неблагоприятна за нашия континент, да предприеме по-далечна разходка и напусна самичък жилището си на Принцрегентенщрасе в Мюнхен. Раздразнен от трудната и неблагодарна работа в предиобедните часове, която тъкмо сега изискваше върховно внимание, съобразителност, настойчивост и точност на волята, писателят не бе успял дори след обеда да възпре продължилия да функционира творчески механизъм на духа, онова motus animi continuus, в което според Цицерон се състои умението на писателя да бъде убедителен; не го навести и облекчителната дрямка, която му беше тъй необходима поне веднъж през деня поради напредналото изхабяване на силите. Ето защо скоро след чая излезе на открито, като се надяваше, че въздухът и движението ще го поободрят и ще му помогнат да дочака една ползотворна вечер. Беше в началото на май и след няколко студени и влажни седмици внезапно настъпи преждевременно знойно лято. Близо до града, в Английската градина, където дърветата едва започваха да се покриват с първите си нежни листенца, беше душно като през август и пълно с коли и излезли на разходка пешеходци. В Аумайстер, докъдето водеха все по-тихи и по-тихи алеи, Ашенбах постоя малко, за да хвърли поглед върху оживената, пълна с народ гостилница с градина, в края на която бяха спрели няколко файтона и екипажа. Оттам вече по залез-слънце пое обратния път извън парка през ливадите и понеже над Фьоринг бяха надвиснали буреносни облаци, пък и се чувстваше уморен, реши да изчака пред Северното гробище трамвая, който по права линия щеше да го върне в града. На спирката и около нея като никога нямаше хора. Коли не се виждаха нито по павираната Унгерерщрасе, по която лъскавите самотни релси водеха към Швабинг, нито по шосето за Фьоринг; не се мяркаше жив човек и зад оградите на каменоделците, където чакащите купувачи кръстове, паметни плочи и паметници образуваха второ, необитаемо гробище, а построеният във византийски стил дом на покойниците насреща лежеше безмълвен в отблясъка на гаснещия ден. По фасадата му, украсена с гръцки кръстове и свещени фрески в светли краски, се виждаха и симетрично наредени надписи със златни букви, отнасящи се до задгробния живот подбрани библейски изрази като: \"Те влизат в божия дом\", или: \"Да им свети вечната светлина\"; и в течение на няколко минути Ашенбах се развлича, като разчиташе формулите и проникваше с вътрешния си взор в тяхната прозрачна мистика. После обаче забеляза в ходника между колоните над двата апокалиптични звяра, пазители на откритата стълба, един мъж, чийто не съвсем обикновен вид даде съвършено друга насока на мислите му. Не се разбра дали човекът бе излязъл от вътрешността на дома през бронзовата порта, или незабелязано бе дошъл отвън и се бе изкачил горе. Без да се задълбочава особено в този въпрос, Ашенбах беше склонен да приеме първото. Умерено висок на ръст, слаб, голобрад и очебийно чипонос, мъжът беше от типа на червенокосите – кожата му беше млечнобяла и покрита с лунички. Очевидно нямаше никаква древна баварска жилка; и ако не друго, то поне панамената шапка с широка и права периферия слагаше върху цялата му осанка отпечатък на нещо чуждоземно и далечно. Освен това, разбира се, той носеше обичайната раница на гърба, костюм от жълтеникав лоден, препасан с колан, на лявата си ръка под лакътя бе провесил сива мушама с качулка, която бе притиснал към хълбока си, а в дясната държеше бастун с железен шип в долния край; бе кръстосал нозе и опрял другия си хълбок на дръжката на косо забития в земята бастун. Понеже стоеше с вдигната глава, мършавата му шия стърчеше високо над широкия отвор на спортната риза и излагаше на показ едрата му адамова ябълка; мъжът се взираше внимателно в ширинето изпод червените мигли на безцветните си очи, между които се очертаваха две отвесни, енергични бръчки, съвсем не подхождащи на късия му чип нос. Така – а може би издигнатото и издигащото го място, на което бе застанал, допринасяше за това впечатление – стойката му издаваше нещо властно и повелително, дръзко и дори необуздано; дали залязващото слънце го заслепяваше, та го принуждаваше да гримасничи, или ставаше дума за непоправимо обезобразяване на лицето, но прекалено късите му устни се бяха дръпнали напълно от зъбите, които, оголени чак до венците, се подаваха навън, бели и дълги. Възможно беше Ашенбах в своето отчасти разсеяно, отчасти настоятелно наблюдение на непознатия да бе проявил известна нетактичност, защото внезапно забеляза, че онзи пресрещна погледа му толкова войнствено, така директно, с такова открито намерение да доведе работата докрай, че Ашенбах, неприятно засегнат, се извърна и тръгна покрай оградите, решил да не обръща вече никакво внимание на този човек. И в следващата минута го забрави. Ала сигурно осанката на непознатия, видът му на друмник беше подействал на въображението му или пък тук бе замесено някакво друго физическо или душевно влияние, но съвсем ненадейно той почувства странна вътрешна широта, нещо като скитническо безпокойство, като юношеско жадно влечение към далечината – чувство толкова живо, толкова ново или най-малкото чувство, от което отдавна беше отвикнал, беше го забравил, че той, с ръце на гърба и поглед към земята, застана като прикован на едно място, за да разгадае същината и целта на това усещане. Беше желание да пътешества, нищо друго, но обзело го като пристъп и породило в душата му страст, екзалтация, почти халюцинации. Жаждата му се разпростря върху зрителните му представи, въображението му, още неуспокоило се след днешните часове на упорен труд, сътвори образи на хилядите чудеса и ужаси, каквито се срещаха по разноликата земя, и из един път се помъчи да ги види на живо – да, той виждаше, виждаше някаква местност, тропическо мочурище под небе, покрито с гъсти изпарения, влажна, пищна и безкрайна местност, един вид изконна пустош от острови, тресавища и ръкави на реки, които влачеха тиня; виждаше наблизо и надалеч ширни полета с волно избуяла папрат, с мазни набъбнали и причудливо разцъфтели растения, сред които се въздигаха космати стволове на палми; виждаше странно разкривени дървета с корени във въздуха, които се спускаха в почвата, в застоялите води, където се отразяваха зелени сенки и където сред плаващи цветя, млечнобели и големи колкото паници, по плитчините стояха невиждани от него птици с високи рамена и безформени клюнове и гледаха неподвижно настрани; виждаше между възлестите тръбовидни стъбла на бамбуковия гъсталак святкащите очи на дебнещ тигър... и почувства, че сърцето му се разтуптява от ужас и загадъчна жад. После видението изчезна; Ашенбах поклати глава и поде отново разходката си покрай оградите на каменоделните. Откакто разполагаше с необходимите средства, за да се придвижва където и както пожелае, той гледаше на пътешествията изключително като на хигиенна мярка, която от време на време трябваше да бъде прилагана мимо всякакъв смисъл и всякакво желание. Зает прекомерно със задачите, поставяни му от неговия собствен Аз и Аза на Европа, обременен от задължението да твори, премного несклонен към развлечения и негоден да стане любител на пъстрия външен свят, той бе се задоволил напълно с онази представа за повърхността на земята, която всеки човек може да добие, без да се отдалечава много от мястото си, и никога не бе почувствал и най-малкото изкушение да напусне континента. Особено откакто животът му започна бавно да клони към заник, откакто страхът му на художествен творец, че не ще успее да довърши делото си, че последният му час може да удари, преди да е предал своя дял и да е изразил напълно себе си, откакто този страх не можеше вече да бъде отпъден като проста неоправдана приумица, ежедневието му протичаше почти изключително в хубавия град, станал за него истински роден кът, и в грубоватата вила, която си бе построил в планината и където прекара дъжделивото лято. Пък и онова, което току-що бе го прихванало внезапно и толкова късно, твърде скоро бе обуздано и отблъснато благодарение на разума и на самодисциплината, на която бе свикнал от младини.", "date": "2018.05.27", "title": "Откъс от \"Смърт във Венеция и други новели\" на Томас Ман"}
{"url": "https://www.dnevnik.bg/sviat/2018/05/27/3185659_iordaniia_se_otkaza_da_stroi_goliama_ruska_iadrena/", "text": "Йордания обяви в събота, че се отказва от проекта си за голяма руска ядрена централа на територията си заради цената й на фона на затегнатите си финанси. Затова ще се насочи към по-малък проект за такава мощност, съобщава \"Джордан таймс\". Договорът за голямата централа бе подисан с \"Росатом\" през 2015 г. и предвиждаше два ядрени блока с обща мощност от 2 хил. мегавата, а оценката на проекта бе за 10 млрд. долара. Йорданските власти посочват, че в момента по-малък проект отговаря по-добре на нуждите на страната и се вмества във финансовите й възможности. Предимство на по-малката централа ще е и това, че може да се използва за производство на топлинна енергия и за обезсоляване на вода.", "date": "2018.05.27", "title": "Йордания се отказа да строи голяма руска ядрена централа заради цената й"}
{"url": "https://www.dnevnik.bg/sport/2018/05/27/3185662_mlad_amerikanec_zastava_na_putia_na_grigor_dimitrov_v/", "text": "Американецът Джаред Доналдсън ще е съперникът на Григор Димитров във втория кръг на \"Ролан Гарос\". 21-годишният тенисист от Род Айлънд, който заема 57-ото място в световната ранглиста, преодоля първия кръг след драматичен обрат в пет сета срещу чилиеца Николас Хари. Доналдсън спечели с 6:3, 4:6, 3:6, 6:3, 6:4 след 2 часа и 50 минути игра. Американецът записа първа победа в \"Ролан Гарос\" при второто си участие в турнира. Той дебютира в Париж преди година, когато отстъпи на старта срещу французина Пиер-Юг Ербер в три сета. Доналдсън няма титла в кариерата си, а върховото му класиране в ранглистата е 48-ата позиция от март тази година. Американецът има десет победи и 12 загуби от началото на сезона. До днешния мач той нямаше нито една победа на червени кортове през 2018 г. и влезе в турнира със серия от пет поредни загуби. Предстоящият мач ще бъде първи между Доналдсън и Димитров, който премина уверено през първия кръг на турнира. Българинът трябваше да играе с Виктор Троицки, но сърбинът се оттегли от турнира в последния момент. Димитров се изправи срещу \"щастливия губещ\" от квалификациите Мохамед Сафват, за когото това беше дебют в основна схема на турнир от Големия шлем. Шампионът от финалите на АТП  се наложи с 6:1, 6:4, 7:6 (1) след два часа игра. Ако победи Доналдсън, Димитров ще изравни най-доброто си класиране в \"Ролан Гарос\". Досега той никога не е преминавал третия кръг в Париж.", "date": "2018.05.27", "title": "Млад американец застава на пътя на Григор Димитров в \"Ролан Гарос\""}
{"url": "https://www.dnevnik.bg/biznes/2018/05/27/3184248_dramatichni_dni_za_turskata_lira_i_tova_moje_bi_ne_e/", "text": "Турската лира изгуби от началото на годината над 20% от стойността си спрямо долара и се наложи централната банка да се намеси в края на седмицата с рязко вдигане на лихвите, за да спре обезценяването. Турският президент, който гради икономическия растеж на основата на евтини кредити, е трябвало да бъде убеждаван часове наред от премиера и министрите, че това е неизбежна стъпка. Въпреки това в събота той призова сънародниците си да обръщат доларите и еврото си в лири, за да помогнат на националната си валута. \"Братя мои, които имате долари под дюшеците си, вървете и ги обърнете в лири. Заедно ще спечелим тази битка\", заяви той на митинг в източния град Ерзерум. Проблемите с лирата се трупат в момент, когато страната е в предизборна кампания за парламентарния вот на 24 юни. В петък \"Ройтерс\" разказа как дни наред водещите икономически министри са обяснявали на президента, че централната банка, която иначе би трябвало да е независима институция, трябва да оскъпи кредитирането. В сряда обезценяването стана особено критично и лихвите бяха повишени с цели 3 процентни пункта до 16.5%, за да се спре безконтролното плъзгане на националната валута. \n     Това е резултат от тридневни преговори, започнали с извънредна среща на ключовия икономически вицепремиер Мехмет Шимшек с финансовия министър Наджи Агбал и гуверньора на централната банка Чурат Четинкая, разказват трима източници на \"Ройтерс\". В сряда се е наложила намесата лично на премиера Бинали Йълдъръм, което се коментира като знак за напражение за монетарната политика в правителствените среди. Междувременно инвеститори, включително чуждестранни, масово се разделят с лирите си, защото искат Турция да овладее двуцифрената си инфлация. \"Късно ли е взето решението? Да. Валутата нямаше да се търгува на тези нива, ако повишаването на лихвите бе направено по-рано\", коментира високопоставен представител на партията на Ердоган. Министрите смятали, че не става дума само за лирата - обезценяването ѝ не е чак толкова драматично - колкото предотвратяването на \"постоянни щети\" за турската икономика, допълва друг източник. След решението, че лихвите трябва решително да се повишат, министрите информирали късно в понеделник премиера. Но разговорите продължили и във вторник. с идеи за допълнителни мерки. Когато Йълдъръм съобщава на Ердоган, че трябва централната банка да се намеси, вече е сряда и лирата е изгубила 5% отстойността си. Йълдъръм няма защо да пази премиерския си пост, защото след 24 юни той ще изчезне, тъй като страната ще премине към президентска република и пряко управление от Ердоган. Премиерът е само кандидат за депутат. Разпродаването на лирата беше ускорено от думите на Ердоган от миналата седмица, че след парламентарните и президентските избори той ще наложи по-строг контрол над монетарната политика. Вдигането на лихвата в сряда е своеобразна победа за Шимшек, бивш банкер от \"Уолстрийт\", смятан за основния представител на свободните пазари в правителството. Няколко негови съобщения в \"Туитър\" в сряда бяха достатъчни да се успокои валутната търговия. В четвъртък се оказа, че инвесторите искат повече. А това означава, че е много вероятно централната банка да повиши лихвата отново на 7 юни. Днес в Истанбул има срещи на Шимшек и Четинкая с представители на бизнеса и финансовите среди. Следващата седмица са очаквани нови заседания на икономическите екипи и поредните уверения на Шимшек, че централната банка е независима институция и ще продължи да предприема мерки за стабилизиране с подкрепата на правителството. Проблемът е дали институциите догонват събитията, или ги диктуват. Според Тимъти Аш от BlueBay Asset Management, ако лихвите бяха вдигнати преди седмица, вероятно и нивата за корекция щяха да бъдат по-ниски\". Според него и на 7 юни може да се наложи още повишаване на лихвата, \"но вече поне щетите ще са по-малко\".", "date": "2018.05.27", "title": "Драматични дни за турската лира и това може би не е краят"}
{"url": "https://www.dnevnik.bg/sport/2018/05/27/3185658_s_problem_v_dvigatelia_rikardo_specheli_bezuprechna/", "text": "Пилотът на \"Ред бул\" Даниел Рикардо стартира от полпозишън и спечели безупречна победа в Гран при на Монако. Въпреки че цели 50 обиколки преди края на състезанието се оплака от загуба на мощност в болида, австралиецът успя да удържи първата позиция пред Себастиан Фетел. Рикардо спечели втора победа за сезона след Гран при на Китай и седма в кариерата си във Формула 1. Tя дойде в 250-ото състезание на \"Ред бул\" във Формула 1. По тесните улици на Монте Карло първите петима пилоти на стартовата решетка не промениха позициите си до финала, въпреки че в един момент се събраха само в шест секунди разлика. Проблемът в колата на Рикардо не се задълбочи и му позволи да поддържа темпо пред Фетел. Германецът изкара почти цялото състезание в близост до австралиеца, но нямаше реален шанс да го изпревари. Пилотът на \"Ферари\" спря серията си от три поредни състезания без подиум и съкрати изоставането си от лидера в генералното класиране Хамилтън. Пилотът на \"Мерцедес\" финишира трети и събра 110 точки. Авансът му пред Фетел е 14 точки, а пред Рикардо - 37. Двамата четирикратни шампиони доближиха лидера в състезанието, но така и не успяха да предизвикат заради проблеми със свръхмеките гуми. Най-големи бяха оплакванията на Хамилтън, който няколко пъти призова за смяна с ултрасофт., но получи нареждане от бокса да пази гумите до края. Темпото на световния шампион се срина в последните обиколки. Райконен, който също караше със свръхмеките смеси, успя да го застигне, но без шанс да го изпревари. Ботас също не получи възможност да напредне от петата си позиция. Себастиан Окон с \"Форс Индия\" допълни топ 6, следван от Пиер Гасли с \"Торо росо\" и Нико Хюлкенберг с \"Рено\". Пилотът на \"Ред бул\" Макс Верстапен, който стартира от последна позиция, след като разби болида си в последната свободна тренировка, напредна до деветото място. Карло Сайнц с второто \"Рено\" спечели последната точка.", "date": "2018.05.27", "title": "С проблем в двигателя Рикардо спечели безупречна победа в Монако"}
{"url": "https://www.dnevnik.bg/bulgaria/2018/05/27/3185693_temenujka_petkova_tlasuk_na_rusko-bulgarskite/", "text": "\"Ние работим изключително целенасочено още в рамките и на предишния управленски мандат на премиера Борисов, и в настоящия ни управленски мандат, работим изключително активно, работим изключително добре с нашите руски партньори. Аз мисля, че тласък по отношение на нашите отношения и особено в областта на енергетиката е даден много отдавна\". Това коментира в ефира на \"Канал 3\" министърът на енергетиката Теменужка Петкова във връзка с посещението на държавния глава Румен Радев в Русия и предстоящата визита пак там на премиера Бойко Борисов тази седмица. \"Имаме стратегическо партньорство както по отношение на доставките на природен газ в България, така и на електроенергетиката, на атомната енергетика. Така че нашата комуникация и този тласък е даден много отдавна. Това, че е даден тласък, беше заявено от президента Радев. Разбира се, всяка една подобна визита, всеки един такъв повод за контакт, за комуникация е важен и всеки един тласък е добре дошъл. Но аз смея да твърдя, че такъв тласък имаме и той не е от вчера и от днес. И резултатите от този тласък са налице през последните няколко години\", заяви Петкова. По думите на енергийния министър се работи още от предишния управленски мандат на Борисов много активно по изграждането на газоразпределителен център на територията на България, за което има подкрепа и от Европейската комисия. Вариант е в този център източник да бъде и руският природен газ.", "date": "2018.05.27", "title": "Теменужка Петкова: Тласък на руско-българските отношения е даден отдавна"}
{"url": "https://www.dnevnik.bg/citat_na_deniia/2018/05/27/3185696_citat_na_denia_opredeleni_sili_v_bulgariia_napraviha/", "text": "Това заяви в ефира на Би Ти Ви Леонид Решетников, бивш генерал от руското разузнаване. Най-невероятното, което прочел за себе си било, че пристига в България, за да дава инструкции, че по редица международни въпроси дава съвети какво да се прави. Обясни, че обича България, нейната природа и култура и че ще се стреми непрекъснато да идва в страната. Определи посещението на президента Радев в Русия като пробив в отношенията между двете страни, с което се сложил край на \"тази абсурдна ситуация\". Посочи, че не е правилно една или друга партия в България да се определя като \"наш съюзник\", защото в България има демокрация и по различно време може различни партии да са на власт. Отрече твърдения, че Русия се стремяла да отдели България от НАТО и прогнозира разпад на алианса съвсем скоро, дори докато той самият е жив.", "date": "2018.05.27", "title": "Цитат на деня: Определени сили в България направиха от мен образ, който въплъщава заплахата"}
{"url": "https://www.dnevnik.bg/bulgaria/2018/05/27/3185698_deloto_za_katastrofa_sreshtu_bivsh_zam-ministur_na/", "text": "Върховният касационен съд (ВКС) е върнал за ново разглеждане от апелативния съд делото за катастрофа срещу бившия зам.-министър на финансите от кабинета на Симеон Сакскобургготски Красимир Катев. Той беше осъден на три години и половина затвор за катастрофа през лятото на 2012 г., при която загинаха двама млади мъже. Инцидентът стана край Балчик. Според разследващите тогава автомобилът, шофиран от Катев, навлиза в насрещното движение и удря движещата се там кола. Процесът ще се гледа отново от Варненския апелативен съд, съобщава в. \"Сега\" в броя си от понеделник, Първоначално окръжният съд в Добрич оправда Катев. След това апелативният съд във Варна върна делото и тогава процесът завърши с осъдителна присъда. На втора инстанция варненските съдии намалиха наказанието от четири на три години и половина затвор.  Върховните съдии приемат, че има две различни експертизи по делото, в които има различни заключения за това къде точно е станал ударът. В първото експертно заключение е посочено, че има само един вариант как е станал сблъсъкът. Във второто обаче са изведени две алтернативни възможности.  Според върховните съдии не е правилно, че апелативният съд се е позовал на единствения възможен вариант от първата експертиза и е подкрепил решението само с едната опция от втората, т.е. с тази, която подкрепя първото заключение. ", "date": "2018.05.27", "title": "Делото за катастрофа срещу бивш зам.-министър на финансите е върнато за ново разглеждане"}
{"url": "https://www.dnevnik.bg/photos/2018/05/27/3185711_fotogaleriia_krainodesni_sreshtu_isliama_v_berlin/", "text": "Лидери на германската популистка партия \"Алтернатива за Германия\" отправиха послания против исляма пред събралите се в Берлин хиляди техни поддръжници, носещи германски знамена, предаде ДПА.", "date": "2018.05.27", "title": "Фотогалерия: Крайнодесни срещу исляма в Берлин"}
{"url": "https://www.dnevnik.bg/v_pamet/2018/05/27/3185714_otide_si_kosmonavtut-hudojnik_stupil_chetvurti_na/", "text": "Четвъртият човек, стъпил на Луната, почина на 86 г., съобщава \"Индипендънт\". Алън Бийн е починал в болница след кратко боледуване в Хюстън. Бийн лети два пъти в космоса - първия път като пилот на лунарен модул в мисията \"Аполо 12\", а след това и в мисия, която цели стъпване на Луната през ноември 1969 г. През юли 1973 г. той е командир на втория пилотиран полет на САЩ на първата космическа станция на САЩ Skylab. Бийн напуска военноморските сили през 1975 г., а НАСА шест години по-късно, след което за изненада на всички се посвещава на рисуването. В някои от произведенията си използва лунен прах.  \"Алън Бийн беше най-необикновеният човек, когото съм виждал\", казва за него астронавтът Майк Масимино, който участва в две космически мисии. Роден е на 15 март 1931 г. в Уилър, Тексас. Получава бакалавърска степен по авиационно инженерство в Университета в Тексас. По-късно лети на различни маини. ПРез октомври 1963 г. е един от 14, избрани от НАСА за нейната трета група астронавти. Участва в \"Аполо 12\" като участва в няколко експеримента на Луната и инсталира ядрен генератор на повърхността й. На борда на Skylab Бийн прекарва рекордните за онова време 59 дни и заедно с останалите от екипажа заснема 76 хил. снимки на слънцето, с което помагат на учените да установят по-добре неговото влияние върху слънчевата система. Общо астронавтът прекарва 69 дни, 15 часа и 45 минути в космоса, които включват 31 часа и 31 минути на лунната повърхност.", "date": "2018.05.27", "title": "Отиде си космонавтът-художник, стъпил четвърти на Луната"}
{"url": "https://www.dnevnik.bg/sport/2018/05/27/3185717_levski_lukoil_se_dobliji_na_edna_pobeda_ot_titlata_v/", "text": "Левски Лукойл\" спечели третия мач от финалната серия в баскетболното първенство и елиминира предимството на \"Балкан\". Столичният тим стигна до ценен успех като гост в Ботевград със 71:60, с което поведе с 2:1. Серията се играе до три победи от пет мача. Съставът на Константин Папазов изигра най-силния си двубой дотук във финалите и не допусна нито за момент да изостава в резултата. \"Левски Лукойл\" взе аванс от девет точки след първата четвърт и след това умело контролираше разликата, без да допуска \"Балкан\" да прави сериозни серии. На почивката гостите имаха преднина от 12 точки и това се оказа ключово за крайния успех. Най-резултатен за \"Левски Лукойл\" беше Станимир Маринов, който завърши с 25 точки и седем борби. Той реализира пет тройки, а със 17 точки се отчете Неманя Милошевич. За \"Балкан\" Джордан Калахан реализира 18 точки, а Девон Уошингтън завърши с \"дабъл-дабъл\" – 14 точки и 11 борби. \"Мисля, че бяхме по-добри и нашата добра игра в защита се оказа решаваща. Благодаря на публиката в Ботевград, която през целия мач подкрепяше отбора си и не потърси някакъв реваншизъм за това, което се случи в София\", каза след мача Константин Папазов. Следващата среща е на 29 май, отново в Ботевград.", "date": "2018.05.27", "title": "\"Левски Лукойл\" се доближи на една победа от титлата в баскетболното първенство"}
{"url": "https://www.dnevnik.bg/sport/2018/05/27/3185725_irlandec_specheli_posledniia_etap_v_djiroto_zavurshi/", "text": "Ирландският колоездач Сам Бенет от отбора на \"Бора\" спечели последния 21-и етап в Обиколката на Италия за 2018 г. Той надви в спринта в Рим носителят на цикламената фланелка и победител в класацията по точки Елиа Вивиани (\"Куикстеп\"). Бенет завоюва третата си етапна победа в Джирото, изминавайки 115-те километра по улиците на Рим за 2:50.49 часа. Етапът беше параден и изцяло равнинен, като даде последен шанс на спринтьорите да се борят за победата. Бенет надви Вивиани в пряк дуел на финалната линия в близост до Колизеума, но италианецът беше недостижим в класацията за цикламеното трико. Той завърши с четири етапни победи. \"Не знам как успях да победя Вивиани. В последните два дни страдах много, защото дадох наистина много от себе си в първите две седмици. В крайна сметка съм доволен, защото момчетата работиха много здраво за мен днес и аз успях да им се отплатя\", каза Бенет след финала. Съперникът му Вивиани не изрази съжаление, че е загубил етапната победа. Той поздрави състава на \"Куикстеп\" за цялостното представяне. Тимът завърши с пет победи, най-много от всички в Джирото. \"Мисля, че е по-важно да се фокусираш върху това какво си спечелил, а не върху пропуснатото, особено когато говорим за края на една обиколка. В последната обиколка ми падна веригата и загубих 20-30 позиции, но след това успях да се върна. На финала Сам просто беше по-бърз от мен, въпреки че извеждането ми беше отлично\", каза Вивиани. Парадната обиколка на Фрум в Рим Последният етап беше параден за победителя в 101-ото издание на Обиколката на Италия Крис Фрум. Британският колоездач написа нова страница в историята, след като спечели трета голяма обиколка поред в рамките на само 10 месеца. През 2017 г. Фрум триумфира последователно в \"Тур дьо Франс\" и \"Вуелта Испания\", ставайки първият, който ги печели откакто се провеждат една след друга. С титлата в Джирото Фрум държи и трите фланелки в големите обиколки, като става първият от Бернар Ино. Той направи това, като триуфмира в Тура и Джирото през 1982 г. и във Вуелтата през 1983 г. Само още един състезател в цялата история на колоезденето има подобно постижение - Еди Меркс. Легендарният белгиец печели четири поредни големи обиколки през 1972 и 1973 г. - два пъти Джирото и по веднъж Тура и Вуелтата. Последният етап беше неутрализиран след второто преминаване на финалната линия. След разговор между колоездачите и съдиите, времето се зачиташе само за етапната победа, не и за класирането, заради опасното трасе и множеството дупки в центъра на Рим. Фрум финишира Джирото с преднина от 46 секунди пред шампиона от 2017 г. Том Дюмулен. Трети на почетната стълбичка се качи Мигел Анхел Лопес (\"Астана\") на 4.57 минути. Колумбиецът завърши като №1 в класацията за млади състезатели до 25 години. Освен розовата фланелка, Фрум облече и синьото трико за най-добър катерач. Той е първият от Марко Пантани насам (1998 г.), който завършва като победител в двете категории. \"Невероятно е – три обиколки поред една след друга. Още не мога да осъзная какво се случва, още повече че е в рамките само на 10 месеца. Чувството е невероятно и трябва да се ощипя, за да съм сигурен, че не сънувам\", каза Фрум след финала. Той става първият британец, който триумфира в Джирото. Успехът е първи и за \"Скай\" в Обиколката на Италия. \"Винаги съм бил малко изплашен от Джирото, защото е много изискващо състезание, много е различно от всичко останало. Вече обаче вярвам много повече в себе си\", каза Фрум. Той потвърди желанието си да кара в Обиколката на Франция през юли. Фрум е победител в последните три години и шампион общо четири пъти. Желанието на британеца е да гони пета победа и да преследва дубъл Джиро-Тур. Колоездачът на \"Скай\" обаче все още очаква решение за пробрата си за завишено количество на салбутамол в Обиколката на Испания от миналата година.", "date": "2018.05.27", "title": "Ирландец спечели последния етап в Джирото, Фрум завърши като победител"}
{"url": "https://www.dnevnik.bg/regioni/2018/05/27/3185727_v_galiche_i_oshte_dve_sela_pecheliat_kandidatite_za/", "text": "В Галиче и селата Лясково, Добричка област и Беден, Смолянска изборите за кмет се печелят от кандидатите на ГЕРБ. Това показват първоначалните данни от преброяването, съобщи агенция \"Фокус\". С незначителни скандали премина изборният ден в Галиче, чиито кмет Ценко Чоков, бе отстранен от поста от съда през февруари заради присъда. В селото гласуваха 66% от имащите право на глас основно в полза на кандидата на ГЕРБ Страхил Страхилов. Правото си на глас през днешния ден са упражнили 986 души от общо 1498 избиратели. За Страхилов за гласували 497 души. Опонентът му от БСП Веселин Тушинов е получил 470 гласа. В Лясково най-много гласове събира кандидатът от Земеделски народен съюз (ЗНС) Божко Божков, подкрепен от ГЕРБ. За Божков са гласували 99 души, а за кандидата на БСП Костадин Куртев – 74-ма избиратели.  До изборите в Лясково се стигна след смъртта на кмета Ивелин Ковачев през декември 2017 година. Временно изпълняващ длъжността, назначен от Общинския съвет, бе Кольо Енчев. По първоначални данни кандидатът на ГЕРБ печели кметските избори и в с. Беден, община Девин. Правото си на глас в селото са упражнили 245 от общо 351 души. По първоначални данни за кандидатът на ГЕРБ Стоян Настанлиев са гласували 245 души. Опонентът му Николай Димов е получил 112 гласа. Невалидните бюлетини са 12. До провеждането на изборите се стигна, след като в началото на годината доскорошният кмет Захари Стоилов подаде оставка, за да замине на работа в чужбина.", "date": "2018.05.27", "title": "В Галиче и още две села печелят кандидатите за кмет на ГЕРБ"}
{"url": "https://www.dnevnik.bg/photos/2018/05/27/3185613_fotogaleriia_svetovnite_snimki_na_denia_-_26-27_mai/", "text": "Момент от шоупрограма с диви коне в Дуелмен, Германия.", "date": "2018.05.27", "title": "Фотогалерия: Световните снимки на деня - 26-27 май 2018 г."}
{"url": "https://www.dnevnik.bg/sviat/2018/05/27/3185729_djordj_bush-starshi_e_priet_v_bolnica/", "text": "Бившият президент на САЩ Джордж Буш баща бе приет днес в болница, след като се почувствал изтощен и кръвното му налягане спаднало, предаде Ройтерс, като се позова на говорител на семейството. 93-годишният Буш е най-възрастният жив бивш президент на САЩ. Той вероятно ще остане в болницата няколко дни за наблюдение, каза говорителят. \"Той е буден и бодър и не усеща никакъв дискомфорт\", написа говорителят в Туитър. През април почината жената на Буш - Барбара, на 92 г. ", "date": "2018.05.27", "title": "Джордж Буш-старши е приет в болница"}
{"url": "https://www.dnevnik.bg/sviat/2018/05/27/3185733_nominiraniiat_za_premier_na_italiia_djuzepe_konte_se/", "text": "Номинираният за премиер на Италия Джузепе Конте се отказа тази вечер да прави опити за съставяне на правителство, предаде \"Ройтерс\", като се позова на президентството. Конте - 53-годишен юрист, новодошъл в политиката, бе поканен днес от президента Серджо Матарела, за да му представи списък с предложенията за министри. Матарела е отхвърлил кандидатурата за министър на икономиката на 81-годишния икономист и евроскептик Паоло Савона, съобщи източник от евентуалната управляваща коалиция между крайнодясната партия Лига и антисистемното \"Движение 5 звезди\". Лидерът на Лигата Матео Салвини заяви веднага след отхвърлянето на Савона, че коалицията трябва да може да номинира избраните от нея министри, посочва \"Ройтерс\", цитирана от БТА. \"Ако имаме министър, когото не ценят в Берлин, това означава, че е правилният министър. В Италия решават италианците\", каза Салвини. \"В демокрация, ако все още сме в демокрация, има само едно нещо, което да се направи - да се произнесат италианците\", добави Салвини. Той и лидерът на \"5 звезди\" са се срещнали днес неофициално с Матарела, за да се опитат да решат проблема. \"Проблемът е Савона\", каза източникът от коалицията и добави, че предложеният за министър на икономиката е твърд евроскептик. Миналата седмица неговите критики срещу еврото и икономическата политика на Германия предизвикаха сътресения на финансовите пазари, където бе настъпила нервност заради намеренията на евентуалното правителство за огромния дълг на Италия - равен на 1,3 пъти годишния брутен продукт. Досегашният министър на икономиката Карло Падоан каза днес, че проблемът не е Савона, а икономическият план на правителството, който е \"очевидно несъстоятелен\".", "date": "2018.05.27", "title": "Номинираният за премиер на Италия Джузепе Конте се отказа да прави правителство"}
