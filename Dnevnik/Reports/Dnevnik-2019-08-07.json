{"url": "https://www.dnevnik.bg/analizi/2019/08/07/3947982_chumata_e_po-malkoto_zlo_problemut_e_bezkontrolnata/", "text": "Две кризи помрачиха началото на отпускарския август. Макар привидно да нямат нищо общо, те пак сложиха държавата в рамката на тежките й проблеми – патогенното срастване между законодателната и изпълнителната власт, немарливата некомпетентност на администрацията и проваленото доверие в институциите. Най-напред – в началото на юли нападна африканската чума по свинете. Двайсетина дни по-късно прокурорската колегия на ВСС единодушно номинира Иван Гешев за следващ главен прокурор. Двете събития направиха видими неочаквани сходства: Заради чумата – пътят Сливен – Ямбол е блокиран вече шести ден от хора, които въпреки опасността от епидемия се заканват да не позволят санитарна евтаназия на здравите им прасета. Протести се появяват и на други места. Изобщо няма да отваряме дума за причините, докарали хората по селата до скотщината да крият нелегалните си прасета в спалнята. Но ако действително се налагат радикални мерки срещу чумата, Министерството на земеделието можеше да не се държи като безсловесен башибозук, а да обясни толкова пъти, колкото е необходимо, защо живи и здрави прасета трябва да бъдат натъпкани в буркани посред лято. Или да бъдат дадени на кучетата. След номинацията на Гешев също протестират хора. Но поради репресивна традиция, наложена у нас още през 50-те години на миналия век, в моменти, критични за държавата, По тази причина в телевизора по-често влизат непохватните опити на държавата да спре чумата по свинете, отколкото темата с избора на главния прокурор и \"гешевизацията\" на прокуратурата. В нощта на неделя срещу понеделник съвсем по милиционерски в района на протеста по пътя Сливен – Ямбол най-напред спря токът, а после в тъмното се появи кола на жандармерията . За да \"страхува\". След протестите заради номинацията му Гешев заплаши противниците си, че ще им отговори \"с всички средства, разрешени от закона\". А междувременно ги забърка в заговора за дестабилизация на държавата чрез хакване на поливната система пред парламента. В продължение на седем години работата на сегашния главен прокурор Сотир Цацаров беше да евтаназира всяка опозиция на статуквото. Според творческите планове на наследника му Гешев оттук нататък санитарното приспиване очевидно ще бъде предшествано от В държавите, където върховенство има правото, прокурорите осигуряват прилагането на закона от името на обществото и в негов интерес. Когато нарушаването му носи наказателна санкция, те я прилагат при безусловно спазване на човешките права. Прокурорите действат справедливо, безпристрастно и обективно. А по наказателни дела те трябва да вземат предвид сериозните последици, които един съдебен процес има върху личността, дори в случаите, когато той води до оправдателна присъда. Така пише в документ, наречен \"Европейски норми и принципи в работата на прокуратурата\", утвърден от Консултативния съвет на европейските прокурори. Не в Закона за прокуратурата на Руската федерация, която тези дни поиска отнемане на деца от родителите им, защото са ги завели на протест. От тази практика, както вече стана известно, номинираният за нов главен прокурор Иван Гешев е черпил опит поне два пъти, и то на място. Сигурно по тази причина за прокуратурата на Цацаров и Гешев виновни по подразбиране са всички, които пречат на държавата да възстанови тихомълком статута на \"правоимащите\" от времето на съветската комунистическа диктатура. Само че Те заживяват безвъзмездно в луксозни апартаменти и вили на свои роднини при напълно обосновани подозрения, че ги притежават, но крият собствеността си, защото не могат да докажат произхода на парите, с които са ги придобили. Както в случая с един финансов министър. Синовете на високопоставени магистрати купуват апартаменти за половин милион, а след това Националната агенция по приходите не открива несъответствие между приходите и разходите им, въпреки че са само на 21 години. Както в случая със сина на директора на следствието. Функционери от елита на управляващата партия внезапно се влюбват в строителни изкопи или потеглят с персонални асансьори към последния етаж на жилищни кооперации с концептуална архитектура. След това се оказва, че са си купили в тях апартаменти на цената на квадратен метър в панелните покрайнини на София. Назначеният да пази държавата от корупцията и дори да отнема незаконно придобито имущество заживява в тризонет и крие част от квадратурата му, за да спести данъци. След проверките, започнати, за да не открият нищо нередно в имотното му състояние, Висшият съдебен съвет прекъсна отпуската си, за да го възстанови на работа като прокурор в Специализираната прокуратура в петминутно заседание. След инспекция по сигнал на гражданското сдружение \"Боец\" предизвестеният нов главен прокурор се оказа дългогодишен близък приятел със съдружник на строителния предприемач Александър Ваклин - основен свидетел по делото \"Иванчева\". Когато през май гражданите поискаха обяснение от Гешев за тази близост, той високомерно им каза, че \"няма да коментира лични въпроси\". Сега фактът на тревожното приятелство е записан в постановление на Апелативната спецпрокуратура и \"въпросът\" вече не е личен. В тези истории няма нищо нелогично. След методичното евтаназиране на всяка надежда за справедливост България се е превърнала в   Те имат предизвестен нов главен прокурор, който и занапред ще гарантира, че до доказване на противното никога няма да се стигне. Затова сега африканската чума изглежда като по-малкото зло. Като истерия, която скоро ще отмине. Но и след нея свинщините ще продължат да бъдат общ знаменател на всичко, което привидно разделените власти в България вършат в задния двор на държавата.", "date": "2019.08.07", "title": "Чумата е по-малкото зло. Проблемът е безконтролната власт"}
{"url": "https://www.dnevnik.bg/photos/2019/08/07/3946674_fotogaleriia_burza_razhodka_iz_liberec_severna_chehiia/", "text": "Либерец е град в Североизточна Чехия (в така нар. Судетска област) и е главният град на Либерецкият край. До 1945 година по-голямата част от населението му (над 70%) се самоопределя като немско и паралелно с чешкото име на града Либерец, в официалните документи се използва и немското му такова – Райхенберг (или Райхенберг ин Бьомен). След 1945 г немското население се изселва и в употреба остава само Либерец.Кметството на Либерец – намира се в центъра на града на главният площад.Първата каменна сграда на кметството е от 1602 г по планове и финансови разчети на италианският майстор емигрирал в чешките земи Маркус Антонио Спацио ди Ланцио.Новото кметство (сградата от снимката) представлява новоренесансна сграда от 1893 г. По проект на виенският архитект Франц Нойманн. През 1891 г император Франц Йосиф I лично посещава строежа.", "date": "2019.08.07", "title": "Фотогалерия: Бърза разходка из Либерец, Северна Чехия"}
{"url": "https://www.dnevnik.bg/sviat/2019/08/07/3948112_germaniia_se_gotvi_da_spre_unishtojavaneto_na_vurnati/", "text": "Германия готви закон за прекратяване на унищожаването на годни стоки, които обаче търговците не могат да продадат, съобщи пред ДПА германският министър на околната среда Свеня Шулце. Проектопромените на германското законодателство за рециклиране целят да определят начина, по който търговските вериги, особено онлайн търговците, ще третират върнатите продукти и изостаналите наличности. Всяка година стоки на стойност над 7 млрд. евро се унищожават в Германия, каза Шулце. Това не е подходящо в момент, когато човечеството потребява много повече, отколкото нашата планета осигурява, каза министърът. Според новото законодателство търговските вериги ще бъдат задължени да поддържат тези наличности в подходящо състояние, за да бъдат продавани на по-ниски цени или да бъдат дарявани. Да се унищожават нови панталони и обувки само защото е свършил сезонът или да се унищожават скъпи часовници, за да се поддържа цената висока - планираме да забраним тези практики в бъдеще, каза министърът. Предложението е изпратено на професионалните асоциации и на държавните органи, за да бъде разгледано. /БТА", "date": "2019.08.07", "title": "Германия се готви да спре унищожаването на върнати годни стоки"}
{"url": "https://www.dnevnik.bg/bulgaria/2019/08/07/3948117_purva_belodrobna_transplantaciia_na_bulgarin_vuv_viena/", "text": "Правителството вдигна съфинансирането за жп линията Костенец-Септември Модернизацията на трасето се финансира частично по Механизма за свързване на Европа. Отпуснатите допълнителни средства са в размер на 116 431 166 лева. Трасето е част от скоростната жп линия, свързваща сръбска граница с пристанище Бургас и границите с Гърция и Турция. Очаква се след 2024 г. над 2,5 милиона души да пътуват по-бързо и комфортно по направлението от София до Пловдив. Кабинетът прие решение за подготовката за изборите Министерският съвет прие решение за подготовката и произвеждането на изборите за общински съветници и кметове на 27 октомври 2019 г. С решението е възложено координацията по изпълнението на дейностите, свързани с организационно-техническата подготовка на изборите, да се осъществява от заместник министър-председател. В решението са включени задължения и отговорности и на други министри, свързани с подготовката и произвеждането на изборите. Възложено е на министъра на правосъдието да издава наказателни постановления в случаите на установяване на нарушения на областните управители по Изборния кодекс. Първа белодробна трансплантация на българин във Виена след 2 г. прекъсване Първа белодробна трансплантация на български пациент след близо 2 години прекъсване беше извършена във Университетската болница във Виена. 28-годишната Илияна Христова, която страда от муковисцидоза, е била трансплантирана миналата седмица. Тя вече е извън реанимация. Илияна беше първият пациент, който замина за Виена за изследвания и беше включена в листата за донори в списъка на \"Евротрансплант\", след като в началото на годината българските власти  подписаха тригодишно Споразумение за квалификация  и обучение на български медицински специалисти във виенската болница. Според това споразумение до петима българи ще могат да бъдат трансплантирани годишно във виенската болница при наличие на подходящи донори.", "date": "2019.08.07", "title": "Кратки новини: Кабинетът прие решение за подготовката за изборите"}
{"url": "https://www.dnevnik.bg/razvlechenie/2019/08/07/3948110_disni_shte_napraviat_nova_versiia_na_sam_vkushti/", "text": "Нова версия на филма \"Сам вкъщи\" ще направи \"Дисни\" за бъдещата си стрийминг платформа, обяви генералният директор на компанията Боб Айгър. Други заглавия, на които ще бъде вдъхнат нов живот, са \"Нощ в музея\" и \"Деца на килограм\", предаде Би Би Си. Това са част от филмовите поредици, които \"Дисни\" притежава, след като  купи развлекателния бизнес на \"Фокс\" за 71 милиарда долара в средата на март тази година.  Стрийминг платформата на студиото Disney+ ще бъде пусната в САЩ през ноември, а през 2020 г. тя ще бъде достъпна и в други части на света, включително във Великобритания. Коледната класика \"Сам вкъщи\" с Маколи Кълкин в главната роля тръгва по американските кина през 1990 г. и има одобрение от 80% в сайта Rotten Tomatoes. \"До момента пет от шестте най-успешни филми на годината са на \"Дисни\". Четири от тях са спечелили повече от 1 милиард долара в световния боксофис\", заяви Айгър по време на конферентен разговор с инвеститори. Наред с \"Аватар\", \"Планетата на маймуните\", \"Х мен\" и \"Дедпул\" студиото търси още с какво още да обогати платформата от богатата библиотека със заглавия на \"Фокс\".  Disney+ ще представи ново съдържание от поредицата \"Междузвездни войни\" и от вселената на \"Марвел\". Така компанията ще направи опит да създаде една от най-големите стрийминг платформи. Още в началото на съществуването си тя ще дава достъп до повече от 400 филма и 7500 епизода от сериали. Засега няма информация по какъв начин филмът \"Сам вкъщи\" ще бъде адаптиран, нито кои актьори ще участват. \"Дисни\" изтъкна, че се надява заглавието да покрие стандартите на оригинала.", "date": "2019.08.07", "title": "\"Дисни\" ще направи нова версия на \"Сам вкъщи\""}
{"url": "https://www.dnevnik.bg/biznes/2019/08/07/3948134_juanut_udari_novo_11-godishno_duno_v_tretiia_poreden/", "text": "Китай остави курса на юана да спадне днес за трети пореден ден спрямо щатския долар и централната банка определи курс от 6.9996 за долар, което е понижение с 0.44 на сто спрямо вчера и нов минимум от 15 май 2008 година, предадоха световните агенции. Според члена на Академията на обществените науки на Китай Юй Юндин, цитиран от ТАСС, сегашното понижение на курса на юана спрямо долара е предизвикано не от манипулации на регулатора, а от изявлението на американските власти за налагането на допълнителни мита за китайски стоки. \"Франс прес\" посочва, че понижението на курса на китайската валута спрямо щатския долар,  който в понеделник спадна под символичния праг  от 7 юана за долар, е ескалация в търговската война между Пекин и Вашингтон след заплахата на Тръмп да наложи допълнителни мита на почти целия внос от Китай от 1 септември. Спадът на юана облагодетелства китайските износители и би могъл да смекчи въздействието на допълнителните мита. След като официално обвини Пекин в манипулиране на юана, правителството на Тръмп като че ли смекчи тона спрямо Китай, отбелязва АФП. Главният икономически съветник на Белия дом Лари Къдлоу коментира, че Тръмп продължава да действа за търговско споразумение с Китай, \"но само при условие, че това бъде добро споразумение\".", "date": "2019.08.07", "title": "Юанът удари 11-годишно дъно в третия пореден ден на спад"}
{"url": "https://www.dnevnik.bg/sport/2019/08/07/3948130_serena_uiliams_e_nai-dobre_pecheleshtata_jena_v_sporta/", "text": "Серена Уилямс е най-добре печелещата жена в спорта за последната година, показва класацията на \"Форбс\". Американската тенисистка е на върха за четвърта поредна година. Общите приходи на носителката на 23 титли от Големия шлем са 29.2 млн. долара, изчислява авторитетното издание. На второто място изскача друга тенисистка - Наоми Осака. Японката напредва рязко с приходи от 24.3 млн. долара за 2018 г. В основата са спечелването на US Open, както и съпътстващият успех извън корта. Въпреки това тя е извън списъка топ 100 на най-добре платените спортисти в света, в който  Серена Уилямс е на 63-ото място и е единствената жена . Алекс Морган - една от звездите в националния отбор по футбол на САЩ, който стана световен шампион за втори пореден път, е на 12-ото място и е най-предно класираната спортистка извън тениса. Приходите ѝ са 5.8 млн. долара. \"Форбс\" посочва, че при изследването са взети предвид приходите от наградни фондове, заплати, бонуси и спонсорски договори между 1 юни 2018 и 1 юни тази година.", "date": "2019.08.07", "title": "Серена Уилямс е най-добре печелещата жена в спорта"}
{"url": "https://www.dnevnik.bg/evropa/2019/08/07/3948187_spad_na_promishlenoto_proizvodstvo_v_germaniia_zasili/", "text": "Германското промишлено производство е спаднало повече от очакваното през юни заради по-слабото производство на междинни продукти и капиталови стоки, предаде \"Ройтерс\". Това е още един признак за свиване на най-голямата икономика в Европа през второто тримесечие, тъй като износът ѝ е засегнат от търговските спорове в света. Промишленото производство е спаднало с 1.5 процента на месечна основа, докато очакванията бяха за намаление с 0.4 на сто, сочат обявените днес данни на германската статистическа служба. \"Продължаващият спад е плашещ\", каза икономистът Александер Крюгер от \"Банкхаус лампе\" (BankhausLampe). По думите му рецесията в производствения сектор вероятно ще продължи заради задълбочаването на търговската война между САЩ и Китай. За цялото второ тримесечие промишленото производство е спаднало с 1.8 процента спрямо предходното тримесечие заради резкия спад при металопроизводството, производството на машините и автомобили, уточни министерството на икономиката. Активността в строителния сектор е намаляла с 1.1 на сто през второто тримесечие, а в енергийния сектор - с 5.9 процента. Очакванията са, че германската икономика в най-добрия случай е била в застой през второто тримесечие, а индексите за доверие сочат, че може да се свие през третото тримесечие заради търговските спорове, несигурността около Брекзит и забавянето на световната икономика. Германското правителство очаква икономически растеж от 0.5 процента тази година и 1.5 процента догодина.", "date": "2019.08.07", "title": "Спад на промишленото производство в Германия засили страха от рецесия"}
{"url": "https://www.dnevnik.bg/bulgaria/2019/08/07/3948212_kabinetut_otpusna_novi_100_hil_leva_za_prouchvaniia_na/", "text": "Правителството отпусна 100 хиляди лева за археологически проучвания на Хераклея Синтика, известен като изгубения древен град в близост до Сандански и Рупите, предаде БНР. Премиерът Борисов в профила си във \"Фейсбук\" написа, че парите са дадени, след като доц. Людмил Вагалински от Националния археологически институт с музей към БАН е информирал министрите за напредъка по обекта, а кметът на община Петрич Димитър Бръчков се е ангажирал да се довърши ремонтът на пътя дотам.      \"Преди месец правителството отпусна един милион и четиристотин хиляди лева за изграждането на асфалтов път до разкопките на древния град, а миналата година отново сто хиляди лева\", отбеляза доц. Вагалински, цитиран от националното радио. Според него това е най-посещаваният археологически обект в целия Югозапад, като покрай него доста хора посещавали и музеят в Петрич. \"Хора от 50 държави, по статистика над 60 хиляди човека, и то при положение, че инфраструктурата още не е готова\", уточни той.      Вече са разкрити две трети от централния площад в древния град. Според министъра на културата Боил Банов отличното туристическо бъдеще на обекта се гарантира и в предвидения за изграждане път от село Рупите до Хераклея Синтика. \"Това е град на древните македони, случва се на територията на България, което го определя като изключителен и от научна гледна точка\", е неговото мнение. Близо 100 години учени са спорили за точното местоположение на античния град Хераклея Синтика. Откриването на древен надпис - имперски декрет, през 2002 г. дава отговор на този въпрос - средното течение на река Струма, между Кресненското и Рупелското дефиле. Археолозите изследват района от повече от две десетилетия.", "date": "2019.08.07", "title": "Кабинетът отпусна нови 100 хил. лева за проучвания на древния град Хераклея Синтика"}
{"url": "https://www.dnevnik.bg/sviat/2019/08/07/3948218_zelenski_poiska_ot_putin_da_povliiae_na_drugata_strana/", "text": "Украинският президент Володимир Зеленски се е обадил на руския си колега Владимир Путин и в дълъг разговор е отправил към него искане да \"повлияе на онази страна\" в конфликта, предадоха агенция  УНИАН  и канал  \"112 Украйна\" . Вторият разговор на Зеленски и Путин идва след смъртта на четирима украински войници в Донбас при обстрел с противотанков гранатомет. След нея президентът отправи призив за среща на върха с лидерите от Нормандската четворка (Франция, Германия, Русия и Украйна). По-рано той  се е обявявал за включване в разговорите  и на лидерите на Съединените щати и Великобритания - идея, която Москва не е отхвърляла. Инцидентът стана, след като бе договорено безсрочно примирие на 22 юли, но от него насам страните се обвиняват взаимно в нарушения. \"Убиват хората ни\", казал Зеленски на Путин според собствените му думи. \"Всички казват, че искат мир. Всички говорят за това, но освен думи трябва да видим и бързи крачки. Настоявах много и молих много президента на Руската федерация да повлияе бързо днес така, че онази страна да прекрати действията си. Това не са игри.\" След среща с представители на силовите структури Зеленски каза, че още днес ще обсъди ситуацията с лидерите на Франция и Германия, Еманюел Макрон и Ангела Меркел, за да се обсъдят варианти за \"нормандска\" среща.", "date": "2019.08.07", "title": "Зеленски поиска от Путин да повлияе на другата страна в Донбас"}
{"url": "https://www.dnevnik.bg/sport/2019/08/07/3948216_video_kak_kubrat_pulev_stana_svetoven_shampion_v/", "text": "Кубрат Пулев може и да премина през много тежки месеци покрай  скандала с целувката по устата на репортера Дженифър Равало , но вече, изглежда, е в добро настроение. Българският боксьор се изправи срещу комика Дейв Шмулесон, наричан The Schmo, в спор за световната титла в... смешна категория. След комедийни моменти и гонене по ринга Пулев спечели колана. Шмулесон вече се появи в няколко клипа с участието на българския боксьор. В един от тях - преди интервюто му с репортера Хелън Йее,  той предупреди Пулев да не целува събеседничката си .", "date": "2019.08.07", "title": "Видео: Как Кубрат Пулев стана световен шампион в... смешна категория"}
{"url": "https://www.dnevnik.bg/kultura/2019/08/07/3948136_turskoto_pravitelstvo_e_unishtojilo_poveche_ot_300_hil/", "text": "Повече от 300 хил. книги са били иззети от турски училища и библиотеки и унищожени след  опита за военен преврат през 2016 г . по данни на Министерството на образованието, предаде \"Гардиън\".  Миналата седмица министърът на образованието Зия Селчук обяви, че унищожаването на книгите е свързано с решителните действия към всичко, свързано с Фетхуллах Гюлен - живеещия в САЩ проповедник, сочен от властите в Анкара за организатор на опита за преврат. Самият Гюлен  отрича да е свързан по какъвто и да е начин с преврата.      Информацията се появи първо във вестник \"Хюриет\", който публикува снимки,  взети от новинарския сайт Kronos27 . Според  сайта Turkey Purge , чието описание е, че това е \"малка група от млади журналисти, които се опитват да бъдат гласа на хората в Турция, страдащи от потисническия режим\", през 2016 г. учебници по математика са били забранявани дори когато на една от страниците са били инициалите на Гюлен. През декември 2016 г. вестник \"Биргюн\" писа, че 1.8 млн. учебници са унищожени и отново отпечатани, защото са съдържали \"нежелателната\" дума Пенсилвания. Това е американският щат, в който живее Гюлен. Улици в Турция на името на Гюлен също са преименувани според други публикации. Организации, занимаващи се със свобода на словото, заявиха, че коментарите на турския министър на правосъдието са ги разтревожили. \"Само за три години издателствата в Турция намаляха драстично\", а 29 издателства бяха закрити за \"разпространяване на терористична пропаганда\", казаха в общо изявление международният и английският ПЕН клуб.      Проучване на английския ПЕН клуб от 2018 г. показва, че след обявяването на извънредно положение след опита за преврат 200 организации от сферата на медиите и книгоиздаването са били закрити, 80 писатели са станали обект на съдебни разследвания или срещу тях са били заведени дела, а 5882 университетски преподаватели от 118 държавни университета са били уволнени. Заключението на проучването е, че в Турция има \"криза на свободата на изразяване\". \"Тъй като правителството драстично е увеличило влиянието си върху медиите и книгоиздаването, то заглушава гласовете на критиката\", се казва в изявлението на ПЕН клубовете. \"Ние призоваваме турските власти да разрешат възстановяването и независимата работа на издателствата и незабавно да сложат край на драстичното намаляване на свободата на словото\", завършват те.", "date": "2019.08.07", "title": "Турските власти са унищожили повече от 300 хил. книги"}
{"url": "https://www.dnevnik.bg/politika/2019/08/07/3948219_gerb_ruse_prizova_borisov_kmetut_plamen_stoilov_pak_da/", "text": "Поредна декларация за подкрепа за кмета на община Русе и доскорошен общински ръководител на ГЕРБ г-н Пламен Стоилов изпратиха членове на общинското ръководство на управляващата партия. Тя е подписана и от кметовете и кметските наместници от общината, избрани от ГЕРБ. След решение на Изпълнителната комисия на ГЕРБ Стоилов бе сменен с бизнесмена Росен Даскалов. За смяната се разбра от информация, публикувана на 31 юли т.г. в официалната фейсбук страница на областната организация на партията.      \"Днес, след два успешни кметски мандата, г-н Стоилов може да отчете редица постижения, за които винаги досега е получавал нашата подкрепа\", пише в декларацията. Подкрепящите Стоилов в документа казват, че за осем години е \"съумял да изтръгне града от безвремието и даде ясна перспектива за развитието на Русе като проспериращ икономически и културен център\". Сред изредените му постижения са: \"Наложи дух на сътрудничество и търсене на максимално широк консенсус в Общинския съвет, както и на активен диалог с гражданите, бизнеса и медиите; Активно работи за подобряване на инвестиционния климат в града, както и за привличането на нови производства, чрез което Русе възвърна позициите си на индустриален център в страната; Реализира знакови за града проекти, чакани десетилетия наред от русенци, в това число: Възвръщането на европейския блясък на Русе и обръщането на града с лице към река Дунав; Подобрената транспортната свързаност между центъра и кварталите; Цялостната модернизация на общинските училища и детски градини; Завършването на спортната зала; Обновяването на емблематични музеи и сгради паметници на културата\". \"Благодарение на упоритата и всеотдайна работа на г-н Стоилов Русе достигна до висини, за които допреди няколко години не сме дръзвали дори да мечтаем: Градът ни беше домакин на Световното първенство по волейбол; ФК \"Дунав\" се завърна в А група и дори беше на крачка от участие в Лига Европа\", пише още в декларацията. \"Отчитайки всичко, казано дотук, и вярвайки в демократичните принципи при функционирането на ПП ГЕРБ, заявяваме пред нашия лидер, г-н Бойко Борисов, както и пред Изпълнителната комисия своята категорична подкрепа за г-н Пламен Стоилов\", пишат лидерите на местната организация. Те призовават Борисов да остави Стоилов на поста му, защото \"всяка промяна на този курс би била фатална с оглед изпълнението на важните за нашия град проекти\". Те заявяват своята готовност да работят за поредната знакова изборна победа на ГЕРБ в община Русе и вярата си, че Стоилов \"като човек, доказал своите лидерски качества, своя управленски опит и своя висок морал... е най-подходящото лице за кмет на община Русе и водач на листата с кандидати за общински съветници от ПП ГЕРБ\". Номинациите за кмет на Русе ще бъдат направени на конференция на организацията на 8 август. На нея е поканена и Изпълнителната комисия на ГЕРБ.", "date": "2019.08.07", "title": "ГЕРБ - Русе призова Борисов кметът Пламен Стоилов пак да бъде кандидат"}
{"url": "https://www.dnevnik.bg/biznes/turizam/2019/08/07/3948240_burgas_poluchi_9_durjavni_imota_za_da_napravi/", "text": "Правителството реши днес да даде на Бургас правото на собственост върху девет държавни имота в местността Рибарско пристанище (бивша местност \"Ченгене скеле\"), за да може да се реализира туристически проект на общината, съобщи правителствената информационна служба. Те са с обща площ от 27 391 кв. м. Върху имотите община Бургас възнамерява да реализира проект \"Изграждане на етнографски културно-туристически комплекс\", който ще бъде предложен за финансиране по оперативна програма \"Региони в растеж\" 2014 - 2020 г. От  сайта на кмета на Бургас Димитър Николов , направен през 2015 година, за да популяризира неговата кандидатура за нов мандат, става ясно, че това ще е първият по рода си музей в България, представящ историята на рибарството. В комплекса ще има автентични едноетажни рибарски постройки. В тях ще се представят занаятите плетене на рибарски такъми – таляни, мрежи и винтери, изработване на въдици за риболов, сушене на риба. Ще се изгради заведение, предлагащо дегустация на автентични рибарски ястия, с възможност за провеждане на обучение в приготвянето им. Предвижда се кейов фронт за експозиция на автентични рибарски лодки. Част от културно-туристическия комплекс ще са пикник зона и зона за разходки на открито, крайбрежна алея и паркинг. Община Бургас има намерение да изгради в същата местност и покрита лодкостоянка. Този проект ще се реализира с пари по Програмата за морско дело и рибарство. Цялостният проект за преобразяване на \"Ченгене скеле\" предвижда порутените постройки в \"Ченгене скеле\" да бъдат заменени от автентични рибарски хижи, а пристанището да бъде ремонтирано, като се осигурят допълнителни 110 места за акостиране на рибарски съдове (рибарски лодки и риболовни кораби до 20 м). В допълнение има идея да се ", "date": "2019.08.07", "title": "Бургас получи 9 държавни имота, за да направи туристическа атракция в \"Ченгене скеле\""}
{"url": "https://www.dnevnik.bg/biznes/2019/08/07/3948245_petrolnata_asociaciia_se_oplaka_v_brjuksel_ot_noviia/", "text": "Българската петролна и газова асоциация е сезирала днес европейския комисар за конкуренцията Маргрете Вестагер заради наредбата на Министерството на финансите, която изисква от търговците на горива да изписват на касовите бележки и покупната стойност. Отлаганият няколко пъти краен срок за това наближава и вече е 1 октомври. В съобщението до медиите се посочва, че асоциацията се обърнала към комисар Вестагер, тъй като подобна информация представлява търговска тайна, която е защитена от европейското законодателство. Членовете на организацията се опасяват, че изискванията на наредбата биха нарушили член 101 от Договора за функциониране на Европейския съюз, както и влизат в противоречие със защитата на търговската информация. Освен това членовете на асоциацията изтъкват, че изискването създава условия за нарушаване на конкуренцията и са заплаха за европейския общностен пазар. От друга страна, неспазването на изискванията, предвидени в наредбата, ще предизвика налагането на санкции – запечатване на бензиностанции за срок от 30 дни и налагане на имуществени санкции. В този смисъл пред икономическите оператори стои невъзможният избор да нарушат разпоредбите или на националното, или на европейското законодателство, оплакват се авторите на писмото. Те посочват, че очакват еврокомисарят да вземе всички предвидени в правомощията й мерки. Българската петролна и газова асоциация е сезирала многократно Европейската комисия за проблемите на пазара на горива в България. Една от темите, с които асоциацията детайлно запозна комисията, е големият размер на сивия сектор в бранша и избягването на данъчно облагане, казват от асоциацията. Новите касови бележки трябваше да се появят от 1 април след промяна в Наредба Н-18, обнародвана на 1 февруари тази година. Промяната предвижда във фискалния бон да се отпечатва информация за размера на ДДС, акциза, продажната цена на горивото без косвените данъци (нето стойност) и покупна цена на горивото без акциз и без ДДС (покупна стойност), т.е. някакъв вид брутен марж. Информацията ще бъде изписвана на отделни редове по видове гориво. Идеята дойде през есента на 2018 г. и беше лансирана от финансовия министър Владислав Горанов като опит на управляващите да тушират общественото напрежение заради високите цени на горивата тогава.", "date": "2019.08.07", "title": "Петролната асоциация се оплака в Брюксел от новия ред за касовите бележки"}
{"url": "https://www.dnevnik.bg/analizi/2019/08/07/3947847_turciia_i_noviiat_shans_koi_moje_da_razcepi/", "text": "                         Прегрупиране – това е тенденцията за предстоящия политически сезон както в България, така и в съседна Турция. След дълги години слухове и намеци най-накрая в управляващата Партия на справедливостта и развитието (ПСР) настъпи разцепление. Един по един опонентите на президента Тайип Ердоган започнаха да напускат и да отправят критики към управлението през местните и международните медии. Първи това направи в началото на миналия месец Али Бабаджан, вицепремиер в периода 2009-2015 г. и уважаван технократ. Последва го и Ахмет Давутоглу, някогашен външнополитически съветник на Ердоган, външен министър и министър-председател. В неотдавнашно интервю за \"Файненшъл Таймс\" и \"Ройтерс\" той изяви съжаление, че ПСР е обърнала гръб на демократични принципи като свободата на мисълта и словото. Другата знакова фигура сред дисидентите е бившия президент Абдула Гюл, един от главните основатели на партията, наред с Ердоган. Да припомним, че още по време на мандата си Гюл подкрепи – иносказателно – протестите на площад \"Таксим\" от лятото на 2013 г., но след това предпочете да се оттегли от активна политическа кариера вместо да се опълчи на своя съратник. Защо роенето започна чак сега? Определено изходът от местните избори през март и особено триумфът на Екрем Имамоглу в Истанбул изигра изключително важна роля. Подкрепен от блок опозиционни партии, Имамоглу срази не веднъж, а два пъти избраника на Ердоган Бинали Йълдъръм, печелейки убедително в надпреварата за кметското място, след като изборните власти отмениха резултатите от вота и насрочиха нови избори в края на юни. Пробивът в 15-милионния град, а и в столицата Анкара, даде сигнал на вътрешната опозиция в ПСР, че е назрял моментът за действие. Както често се случва обаче, под въпрос е кой ще оглави бъдещата формация. Засега най-сериозни шансове има Бабаджан. Давутоглу е разпознаваем извън границите на Турция и е популярен сред части от електората, но му липсва както лично обаяние, така и организационни умения, необходими за целите на партийното строителство. Бившият професор влезе в политиката поради връзката си с Ердоган и до 2015 г. никога не беше водил предизборна кампания. Бабаджан е също толкова познато лице, в разцвета на силите си е, а освен това има славата на способен технократ. Темата, която вълнува най-вече избирателите, е кризата в турската икономика. Именно там е силата на Бабаджан, който е популярен сред западните инвеститори и местния бизнес. С неговото име се свързват реформите от началните години на ПСР във властта, когато Турция реализира стабилен ръст и се справи с последиците от колапса на банковия сектор през 2001 г. Не на последно място, изглежда, че Бабаджан и Гюл от месеци са запретнали ръкави и работят за създаването на нова партия. Какво следва от появата на нов играч в турската политика? Предизвикателството пред Ердоган е съвсем реално. ПСР управлява благодарение на блок от консервативни избиратели, който варира в рамките на 40-45% от гласуващите. В пика си на изборите през ноември 2015 г. партията стигна до 49%, но миналата година падна до 42.6%. И то при положение, че парламентарните и президентските избори бяха обединени в едно. Дори да предположим, че ПСР е \"преливала\" гласове на коалиционните си партньори от Партията на националистическото действие, трендът е определено низходящ. На местните избори хората на Ердоган спечелиха отново 42.6%, а националистите паднаха от 11% до 7.4%. С други думи, новата партия на Бабаджан и Гюл (плюс евентуално Давутоглу) може да разчита на разочарованите гласоподаватели на ПСР. Освен правоверните почитатели на \"водача\" (реис) Ердоган партията винаги е печелила подкрепа от центристи, които или не харесват основната опозиционна сила, кемалистката Републиканско-народна партия (РНП), или пък са вярвали, че животът им се подобрява при управлението на ислямистите. Сега именно тези граждани имат както добри причини да са разочаровани от статуквото, така и сериозна алтернатива. Бабаджан и Гюл могат да разцепят консервативния блок. При евентуални парламентарни избори може да се окаже, че опозицията – РНП, хората на Мерал Акшенер (отцепила се от Партията на националистическото действие), про-кюрдската Демократичната партия на народите, плюс дисидентите от ПСР – са в мнозинство. Разбира се, това засега е имагинерен сценарий, тъй като редовните избори са чак през 2022 г. На второ място, законът установява висок избирателен праг – 10%. Това не е непреодолима пречка пред бъдещата дясноцентристка формация, но е важен фактор в сметките. И да не забравяме най-важното. След конституционните промени от 2017 г. Турция е вече президентска република. Парламентът е вече със силно орязани функции и не е в състояние да контролира изпълнителната власт, която е изцяло в ръцете на Ердоган. Истинската битка предстои през 2023 г., когато са следващите избори за държавен глава. Ако опозицията е в състояние да постигне договорка и да координира ефективно усилията си, неин кандидат ще е в състояние да победи Ердоган на втори тур в президентския вот. И Бабаджан, и Гюл, и истанбулският кмет Екрем Имамоглу може да се окажат в играта. Но без гласовете на новата партия – нека я наречем ПСР-2 – подобен резултат не е възможен. И разбира се, да не забравяме, че три-четири години са много време в политиката. Следващите месеци ще покажат как Ердоган ще отреагира на предизвикателството. Той е опитен политик, спечелил не една и две битки в дългата си кариера, а също така контролира буквално всички лостове на властта. Повторението на изборите в Истанбул обаче показа, че нюхът му може да изневери. Другият проблем е, че обкръжението му се състои все повече от верноподаници, а не от качествени функционери и политици, които са способни да кажат на шефа си неудобни истини. Брауновото движение в управлението на икономиката, поверена в ръцете на Ердогановия зет Берат Албайряк, е нагледен пример. Никой не бива да отписва Тайип бей, който знае как да оцелява, а и вероятно може да има проблеми със закона, ако слезе от властта. Но за да задържи позициите си, той трябва да реорганизира кабинета и да обърне ситуацията в икономиката. Атаките по опозицията не са дългосрочно решение. Случващото се в Турция е учебникарски пример как функционират т.нар. полуавторитарни режими. За разлика от Путинова Русия, където опозицията не е допусната дори до местните избори в Москва, турската политика има дълги традиции на многопартийна надпревара и избори. Демокрацията винаги е страдала от сериозни недъзи, но демократичните навици са налице. Властта трябва периодично да се легитимира през народния вот, но конкурентите също се е адаптират към новите условия и успяват да изградят ефективна стратегия. Състезанието може и да не е при равни условия – вижте кой контролира медиите, пък и избирателните органи – но състезателите нито са уморени, нито демотивирани.", "date": "2019.08.07", "title": "Турция и новият шанс. Кой може да разцепи консервативния блок"}
{"url": "https://www.dnevnik.bg/sviat/2019/08/07/3947946_shte_se_vurnat_li_izcheznalite_sled_opita_za_prevrat_v/", "text": "                         \"Той е не просто безследно изчезнал. Той е отвлечен. От 19 февруари търсим сина си Мустафа Йълмаз навсякъде. Няма служби, към които да не сме се обърнали за помощ, досега все удряме на камък. Само петима депутати се опитаха да ни помогнат. Няма ли вече човечност, няма ли съвест?!\" Невин Йълмаз търси сина си Мустафа от половина година. Момчето потънало \"като вдън земя\", обяснява тя и споделя, че не спира да се пита \"в какво е обвинен\". Невин Йълмаз е поискала подкрепа както от вътрешното министерство, така и от министерството на правосъдието. След опита за преврат на 15 юли 2016 г. стотици хиляди хора са уволнени от работа. Сред тях е и Мустафа Йълмаз. През февруари тази година той внезапно изчезва от Анкара заедно с още петима човека - Селим Зейбек, Еркан Имрак, Гьокхан Тюркмен, Ясин Уган, Йозгюр Кая. Роднини на изчезналите лица, политици и граждански организации са категорични, че шестимата са били нарочени от турските органи за сигурност като последователи на движението на Гюлен. Привържениците на това движение са обвинени в подстрекателство на опита за преврат. Именно затова молбите на семействата им остават без отговор от официалните служби. Внезапно изчезнали Семействата не са чували нищо за своите близки повече от половин година - до вечерта на 28 юли, когато получават телефонно обаждане от полицията. Роднините на Селим Зейбек, Еркан Имрак, Гьокхан Тюркмен, Ясин Уган, Йозгюр Кая са информирани, че изчезналите се намират в Анкара при службите за борба с тероризма. Къде са били през последните шест месеца обаче не става ясно. Това ще се разбере, когато разпитите приключат и им бъде позволено да се върнат при семействата си. Фактът, че четирима от изчезналите изведнъж се появиха сякаш от нищото, е изключително странен, смята адвокатът Емир Сейди Кая. \"Не се знае как и от кого са били отвлечени. По-важен е въпросът къде са били през цялото това време и на какви разпити са били подложени. Това трябва да бъде изяснено.\" Депутатът от прокюрдската Народна демократична партия Йомер Фарук Гергерлиолу, който се заема със случая, също смята, че има нещо съмнително във внезапната поява на четирима от изчезналите в полицейския участък. Освен това двама от тях все още липсват, това също създава впечатление за \"отвличане\", смята Гергерлиолу. Засега все още няма следа от Гьокхан Тюркмен и Мустафа Йълмаз. \"Посетих семействата им, разговарях със свидетели в квартала. Те казват, че идват мъже, които се представят за полицаи и просто ги отвличат. Всичко това става пред очите на роднините\", обяснява Гергерлиолу. Полицията категорично отхвърля тези твърдения. \"Специални подразделения\" Асоциацията за човешките права, адвокатското дружество на град Анкара и други организации са подали множество заявления до министерството на вътрешните работи през последните шест месеца. Председателят на Асоциацията за човешките права Йозтюрк Тюркдоган разказва следното: \"Обърнахме се към Комисията за правата на човека в турския парламент, искахме да накараме министерствата на вътрешните работи и на правосъдието да се задействат. Изчакахме, докато прокуратурата приключи с досиетата. Но случаите останаха неизяснени\". След разговори с държавни служители и служители на сигурността Тюркдоган също смята, че става дума за отвличане и добавя: \"Убедени сме, че тези отвличания се извършват от специални подразделения, които изглежда са недосегаеми!\" \"Ни жива, ни мъртва\" Четирима души са в ареста, но къде са останалите двама? Властите не дават отговор. Семействата са притеснени. \"Отчаяна съм. Аз съм ни жива, ни мъртва!\" казва Сюмийе Йълмаз, съпругата на Мустафа Йълмаз. \"Все по-ясно ми става, че съпругът ми е в ръцете на държавна организация. Очаквам подкрепата на турското правителство и на целия свят, за да издиря съпруга си.\" Правозащитната организация \"Хюмън райтс уоч\" съобщава в доклад за множество случаи на \"отвличания и систематични изтезания\" в Турция, извършени след 15 юли 2016 г. Според тяхна информация, \"доказателствата, че хората са били измъчвани в полицейски арести\" са се увеличили.", "date": "2019.08.07", "title": "Ще се върнат ли изчезналите след опита за преврат в Турция"}
{"url": "https://www.dnevnik.bg/sviat/2019/08/07/3947838_irakchani_predpochitat_bejanskite_lageri_pred/", "text": "Отчаяни от гледката на труповете и отломките, покриващи улиците, много иракчани напуснаха домовете си в райони, освободени от \"Ислямска държава\" преди две години, и доброволно се върнаха в лагерите за разселени хора, където се бяха подслонили по време на боевете и след това. През 2014 г. бойците завзеха големи територии от страната, а през декември 2017 г. бяха окончателно разгромени. Северната провинция  Ниневия , особено столицата й Мосул и районът на Стария град в нея, преживя някои от най-ожесточените сражения. \"Видях опустошение в Стария град. Всички къщи и сгради са пълни развалини. Със собствените си очи видях трупове. Видях ръка на жена\", каза 61-годишната Сабиха Джасим, която след това се върнала в лагера за разселени \"Хасан Шам\". Джасим казва, че напуснала и защото нямало питейна вода, нито достъп до медицински грижи за болния й съпруг - и двете неща са налични в лагера. Само в лагера \"Хасан Шам\" тази година са се върнали над 200 семейства като това на Джасим, след като първоначално са си отишли у дома. Местни служители казаха, че мнозина са направили това, но отказаха да предоставят пълни данни. Бойците на \"Ислямска държава\"  опустошиха и плячкосаха завзетите от тях райони, оставяйки след себе си разрушени къщи, джамии и църкви. Някои се укриват и все още действат в тези райони. Трупове и разрушени сгради все още са обичайна гледка две години по-късно. За разлика от това, лагерите предоставят на жителите сигурност и сравнително удобен живот. \"Хората предпочитат да живеят в  бежански лагер , отколкото да останат в Мосул, защото казват, че в лагера има сигурност. Освен това в лагера има средства за препитание повече, отколкото в град Мосул\", каза заместник-директорът на лагера \"Хасан Шам\" Махабад Абдул-Хаки.      Централното правителство казва, че ще са му необходими 100 милиарда долара, за да възстанови Мосул, но според местни служители то не прави достатъчно. \"Правителствените служби не осигуряват адекватни услуги и жителите страдат. Всичко в провинция Ниневия е ненормално. Хората виждат само външността, но не и същността на нещата. Ако животът в провинцията беше наистина нормален, не мисля, че гражданите щяха да напускат своите домове или града си\", каза Али Худиер от провинциалния съвет на Ниневия. \"Добре знам, че жителите на Мосул обичат своя град като душите си, но хората започват да изоставят даже душите си заради влошаващите се условия и качество на живот в Мосул.\" Дори иракчани, които някога са били заможни, са принудени да се връщат в лагерите в търсене на по-добър живот. \"Моят съпруг беше златар, бяхме богати, но заради сегашните условия нещата се обърнаха наопаки. Затова бях принудена да се върна в лагера, защото нямам източник на доходи\", каза Аиша Ахмед, която сега е принудена да продава своя дял от осигуряваните от правителството дажби за 8 долара, за да преживее някак. \"Никой не помага, нито от правителството, нито богати хора. А дори богатите са станали бедни при тези обстоятелства. Не виждах подкрепа, затова реших да се върна в лагера.\" /БТА", "date": "2019.08.07", "title": "Иракчани предпочитат бежанските лагери пред опустошения Мосул"}
{"url": "https://www.dnevnik.bg/sviat/2019/08/07/3947810_polsha_premahna_danucite_vurhu_dohodite_no_shte/", "text": "Франчишек Филиповски, на 19 години, намира първата си работа във вегетариански ресторант във Варшава и възрастта му позволява да не плаща данъци благодарение на правило, което влезе в сила на 1 август. \"Управляващата партия премахна данъка (върху дохода) за ненавършилите 26 години и по този начин си създава образа на благоразположена към младите хора, на които им предстои да гласуват\", казва той пред \"Франс прес\", признавайки, че е възможно за решението да е изиграл роля и фактът, че след няколко месеца в Полша предстоят избори. Консервативното правителство смята, че от влязлата на 1 август мярка ще могат да се възползват близо два милиона млади хора (става дума за работещите по трудов договор, а не и за младите предприемачи), като целта е те да бъдат насърчени бързо да станат част от  пазара на труда,  на който все повече липсва работна ръка, заяви заместник-министърът на финансите Лешек Скиба. По този начин един млад човек в края на месеца ще печели с 18 процента повече, тъй като работодателят му няма да удържа данък, който да плаща на държавата. Обявената цел на правителството е също така да намали  миграцията на млади хора към западните страни  с техните по-високи заплати. \"Като с магическа пръчка\" \"Трудно е да предвидиш всичко, да обещаеш нещо да стане като с магическа пръчка, но ние мислим, че младите, които се питат дали ще работят в Полша или в чужбина, ще видят, че разликата със Запада по отношение на нетната им заплата намалява и това ще ги мотивира да останат в Полша\", казва Скиба. И което е още по-добре, смята той, \"част от тези, които са вече в Западна Европа, в Германия, във Великобритания, във Франция или Ирландия, ще бъдат насърчени да помислят за връщане в Полша\". За държавата общата цена (на мярката) може да достигне 2.5 милиарда злоти (около 580 милиона евро), казва заместник-министърът. Ако не бе приета новата мярка, половината от тази сума щеше да бъде получена от правителството, а другата - от общините. 23-годишният Ян Пьотровски, друг младеж, с когото разговаря \"Франс прес\" и който от четири години работи в търговския и в банковия сектор, а сега търси работа в сектора на логистиката, е по-скоро скептичен по отношение на въздействието на инициативата. \"Популизъм?\" \"Идеята бе лансирана точно преди изборите за Европейски парламент и по тази причина виждам в нея елемент на популизъм. Не очаквам сериозна финансова инжекция. По-скоро ще става дума за нещо от порядъка на 100-200 злоти (23-46 евро)\", казва той. Пьотровски признава, че \"от две години мисли за емиграция\" и подчертава, че няма да си промени мнението за подобна сума. \"Честно казано, никак не ми харесва политиката на сегашното правителство и не очаквам тя да се промени. Много от приятелите ми са на същото мнение.  Заплатите в Полша  няма рязко да нараснат. Цените на жилищата са високи, бавно, но непрестанно се покачват и цените на храните\", споделя младежът. Планът на правителството се посреща със скептицизъм и от либерални икономически експерти. Със сигурност би било добре, \"ако правителството признае вредното въздействие на  данъците върху икономиката \", казва Анджей Садовски, президент на центъра \"Адам Смит\". \"Премахването конкретно на този данък няма да доведе до голяма промяна в икономиката. За един предприемач скъпо излиза не данъкът върху дохода, който е 18 процента, а социалните осигуровки, които са 40 процента\", казва експертът. Въпреки това работодателите са тези, които могат да спечелят от операцията, смята Садовски. \"Ако наемат сега един млад човек, могат да му предложат заплата, от която няма да се налага да удържат данъка върху дохода от 18 процента\", изтъква Садовски, който не изключва решението да е мотивирано от предстоящите избори. Експертът отбелязва, че в Полша, както и във Франция, властта често прави подаръци на избирателите преди избори. \"В конкретния случай благоприятната за младите хора мярка има за цел да компенсира негативния ефект от увеличението на  размера на осигурителните вноски  върху малките компании\", което ще влезе в сила през януари. Поддръжниците на благоприятната за младежите миниреформа дават пример с Швеция, където вече е правено такова нещо. През 2007 г. десноцентристкото правителство на Швеция намали наполовина социалните осигуровки на младите хора под 26 години с надеждата да улесни достъпа им до пазара на труда. Левоцентисткото правителство отмени тази мярка през 2016 г., обявявайки я за неефективна.", "date": "2019.08.07", "title": "Полша премахна данъците върху доходите, но ще задържи ли с това младите"}
{"url": "https://www.dnevnik.bg/sviat/2019/08/07/3947960_sauditkite_shte_se_blusnat_v_prepiatstvie_predi_da/", "text": "Саудитски официални лица възхваляват като исторически новите права, дадени на жените в кралството, който са поредна стъпка към премахване на остро критикуваната система на настойничество, но роднини мъже все пак могат да намират начини да отнемат тези свободи. Хиляди саудитски жени започнаха да празнуват в социалните мрежи кралските укази от петък, които им позволяват  след 21-годишна възраст да пътуват без разрешение , считано от края на август. Жените получават също така право да регистрират раждания, женитби и разводи, да им се издават официални семейни документи и да бъдат настойници на непълнолетни. Експерти обаче смятат, че роднини мъже все пак ще могат да пречат на жените, като се противопоставят на техните желания по юридически път или по неформални начини в ултраконсервативното кралство, където е необходимо време да се променят възгледите за отношенията между половете и социалните навици. \"Трябва да наложим прилагането на тези закони и създаването на механизъм за уведомяване, когато тези правила се нарушават, както и (създаване) на мониторингови организации\", каза Хала ал Досари - живееща в САЩ саудитска експертка по правата на жените. Мъже настойници все още могат да завеждат дела за неподчинение и отсъствие на жени от дома, каза Досари. Правителството признава семейното неподчинение за престъпление. \"Тези две провинения, подлежащи на наказание със затвор или с бой с пръчка или камшик, са примери, че мъжете все още разполагат с юридически начини да контролират автономията на жените, които трябва да бъдат премахнати\", посочи тя. Особено важно е да се види как саудитските съдилища ще разглеждат искове, подадени от мъже настойници, каза Тамара Уитес, старши сътрудник в мозъчния тръст \"Брукингс инститюшън\". Рияд отдавна е обект на международно порицание заради системата на настойничество, която изисква всяка жена да има мъж роднина за настойник - баща, брат, съпруг или син, чието одобрение се изисква за различни големи решения през целия живот на жената. Без кодифицирана правна система, която да върви наред с текстовете, съставляващи шариата, или ислямското право, саудитската полиция и съдебна система отдавна се позовават на социалните привички при налагането на забрани на жени. Някои аспекти на настойническата система остават непокътнати, включително изискването на разрешение за сключване на брак, което е законова необходимост в много арабски страни от Залива при мюсюлмански женитби. Някои саудитски жени все още имат съмнения. \"Нашата култура и начин на възпитание ще ни пречат да пътуваме без одобрение от нашия настойник, макар това да е наше право\", каза пред \"Ройтерс\" жителката на Рияд Бодур, отказвайки да посочи фамилното си име, докато развеждаше с кола майка си из столицата, след като забраната за жени да шофират бе отменена миналата година.      Репресии и реформи Новите посланици на Рияд в САЩ и Великобритания приветстваха указите като знак, че кралството ще се реформира във време на засилено внимание към състоянието на човешките права там след миналогодишното убийство на журналиста Джамал Хашоги от саудитски агенти, което предизвика възмущение и изостри отношенията със западните съюзници. Принцеса Рийма бинт Бандар, посланик във Вашингтон, писа в \"Туитър\", че \"в момента се твори история\". \"Това може да изглежда като малка стъпка, но въпреки това променя живота на саудитските жени\", се казва в декларация на принц Халед бин Бандар, разпространена от посолството в Лондон. Фактическият управник, престолонаследникът принц Мохамед бин Салман, бе приветстват в чужбина и в страната, след като дойде на власт през 2017 г., за разхлабването на социалните ограничения и за отварянето на икономиката. Той обузда религиозната нравствена полиция, разреши публични концерти и кина и намали ограниченията върху смесеното образование за мъже и жени. Имиджът му обаче бе накърнен от убийството на Хашоги и от задържането и твърденията за измъчване на десетина активистки за женски права, арестувани м.г. малко след отмяната на забраната за женско шофиране. Той също така нареди ареста на много духовници при репресивна кампания срещу инакомислието. \"Хюмън райтс уоч\" и \"Амнести интернешънъл\" заявиха, че отдавна назрелите реформи са победа с горчив привкус, тъй като  жените, които се бориха за тях, остават в затвора  или ги очакват несправедливи съдебни процеси. Саудитски официални лица отхвърлят обвиненията, включително и тези за мъчения. Малко от въпросните обвинения са публично оповестени, но тези срещу поне някои от активистките се отнасят за контакти с чужди журналисти, дипломати и правозащитни групи. \"Репресиите и реформите в Саудитска Арабия вървят ръка за ръка. Жените активистки представляват голяма заплаха за управлението на принца, те говорят езика на правата,\" каза Мадауи ал Рашид, гостуваща преподавателка в Близкоизточния център на прочутото Лондонско училище по икономика и политически науки. \"Престолонаследникът иска да обере всички лаври, представя тези реформи като подарък за саудитските жени, а не като техни права.\" Тя добави, че властите трябва да гарантират, че новите правила няма да бъдат отменени или изоставени по-късно. За разлика от широкото медийно отразяване на отмяната на забраната за шофиране, нито държавната телевизия, нито новинарските агенции съобщиха за петъчните укази, които бяха публикувани в официалния държавен вестник. Хода ал Хелайси, която е член на кралския консултативен съвет (Шура), каза, че мерките може да срещнат известна съпротива. \"Но като всички промени и реформи, извършени в кралството, и тези ще станат факт\", добави тя. /БТА", "date": "2019.08.07", "title": "Саудитките ще се блъснат в препятствие, преди да упражнят правата си"}
{"url": "https://www.dnevnik.bg/analizi/2019/08/07/3947418_za_uchebnicite_i_pristrastiiata/", "text": "През 2010 година направихме изследването \"Топоси на историческата памет\", в което се опитахме да разберем какво помнят хората от историята, в кои периоди е съсредоточена най-много памет и кои са основните източници за генериране на тази памет.  Като основни източници – противно на очакванията ни – бяха посочени училището и учебниците (почти 60%). На съвсем заден план останаха литературата, медиите и дори интернет. Училището се оказа най-важният генератор на памет. Затова пък резултатите от периодизацията на паметта бяха съвсем очаквани: най-много топоси (половината) се струпаха в т.нар. комитетско десетилетие (1867-1878) от националноосвободителните борби. Сравнително добре бяха \"запомнени\" Средновековието и Античността. Съвсем бегло бяха представени периодите на комунизма и посткомунизма, а османският период (в който влизаше всичко до 1867, т.е. и Паисий, и Софроний, и Раковски) събра под 1%.  По време на изследването ни въпросните периоди – макар донякъде представени в учебниците – масово се прескачаха при преподаването, защото не влизаха в кандидатстудентските конспекти.  За прескачането им вероятно имаха значение и обществените нагласи: систематично вменяваната травматична памет за \"турското робство\", все още нестихналите политически пристрастия по интерпретациите на комунизма и все по-засилващите се носталгични настроения по \"евтиното и сигурно време\" на \"бай Тошо\". Затова реших да анализирам представянето именно на тези периоди в новите учебници по история и цивилизации за 10-и клас, станали обект на ожесточена медийна полемика.  Формално погледнато, повечето учебници са изпълнили изискванията на програмата, одобрена от МОН през 2018 г. Изискуемите понятия са прилежно подчертани, за да се засвидетелства употребата им. Често пъти обаче тази употреба остава именно на формално ниво. Ще дам само един пример – с понятието \"танзимат\" (реформите в Османската империя – 1839-1876): в два от учебниците (\"Анубис\" и \"Домино\") то изобщо липсва, а в останалите (с изключение на \"Просвета\":117-119) заема между два и шест реда. Повечето учебници (в този случай изключението е \"Рива\") продължават да повтарят клишираните романтични интепретации на  Наистина само в \"Домино\" той е обозначен като \"робство\", макар именно там да е показано, че робският статут засяга един не много голям сегмент от османското общество (\"Домино\":99, 107-108). В инерцията да следват клишираните представи за \"тежкото положение на българския народ\" повечето автори пропускат да изяснят османската социална структура. Така се стига до озадачаващото твърдение (\"Просвета\":102), че селяните имали наследствена земя, но пък трябвало да плащат данък за нея... Приемането на исляма е представено като преди всичко принудително, наложено с насилие. В \"стратегически важни райони като Родопите\" ислямизацията била \"масова и насилствена, а доброволна – само в градовете\". (\"Просвета\":108, \"Булвест 2000\":152, \"Анубис\":99) Това са твърдения, които противоречат на всички документи с изключение на т.нар. домашни извори – късни (от 19. и 20. в.), фалшификации на \"летописи от епохата\". Затова като основен източник е представен т.нар. \"Летопис на поп Методи Драгинов\" (\"Анубис\":107, \"Булвест 2000\":159, 163, \"Домино\":109), изфабрикуван от пазарджишкия възрожденец Стефан Захариев във втората половина на 19. в. В \"Анубис\" поп Методи дори е подреден заедно с житията на новомъчениците... (\"Анубис\":113) Липсата на познание за османската социална структура е \"запълнена\" с богата информация за съпротивата на българите – от хайдутите, чийто образ криволичи между \"борци за свобода\" и \"разбойници\" - до мащабните въстания, които били обхванали цялата българска територия.  Както и в досегашните (независимо при каква политическа конюнктура са създадени) разкази за османския период най-важното се оказва героичната съпротива на българския народ – съпротива срещу нещо с не съвсем изяснена структура... Нещото с несъвсем изяснена структура наричаме \"робство\" и до ден днешен оправдаваме с него всичките си неблагополучия.  С тези оправдания съм свикнала. Не очаквах обаче \"робството\" да излезе виновно и за появата на различни диалекти, облекла и поминъци... (\"Домино\":106, 120). Предполагам, че написаното дотук ще предизвика възраженията на 90% от четящата публика. Много се надявам срещу следващите редове – за времето на  да възразят поне само 50%. Трудно ми е да преценя дали възраженията ще бъдат предизвикани от академични несъгласия, от политически пристрастия или от подозрения, че се опитвам да налагам цензура. Затова още в началото на тази тема бих искала да уточня, че личното ми мнение няма как да представлява цензура, а политическите пристрастия не ме интересуват. При това не съм осведомена дали и към кое политическо направление са пристрастени авторите на повечето от учебниците. (Познавам ориентациите само на двама от тях, за които ще стане дума по-нататък.) Академични несъгласия ще приема с благодарност. Във всички учебници периодът 1944-1956 е представен по аналогичен начин: с налагането на \"диктатурата на пролетариата\" чрез множество репресии и с \"култа към личността\". Разминаванията настъпват по отношение на следващите периоди и особено – при интерпретациите на \"късния комунизъм\" – 70-те и 80-те години на 20. в. В началото на почти всеки урок е представена хронология на най-важните събития, бележещи съответния период. Още по избора на тези събития  могат да се проследят акцентите, които всеки от авторите иска да внуши на учениците. Ще дам само няколко примера, според които най-важно за съответната година се оказва: 1945: Легализирането на опозиционните партии. (\"Булвест 2000\":304) Липсва Народният съд.  1962. Премахването на лагерите. (\"Анубис\":214) Липсва решението за преименуване на помаците, татарите и циганите, което, впрочем, липсва във всички учебници.  1982: Процесът срещу Сергей Антонов. (\"Булвест 2000\":322) Липсва забраната на книги. В хронологията на икономическите процеси, избрана от \"Рива\", липсват каквито и да било събития между 1952 и 1987. (\"Рива\":235) Внушения се правят и чрез избора на публикуваните документи. Например: Още първите снимки в \"Анубис\" показват как софиянци посрещат съветската армия и правят митинг в подкрепа на Народния съд. (\"Анубис:208-209) Изтъкнатият като най-голяма жертва на режима Трайчо Костов изнася реч за демократичния характер на властта след 9 септември 1944. (\"Булвест 2000\":306, 311). Може би най-голямата спекулация с документи засяга асимилацията на мюсюлманите, наречена и в учебниците \"възродителен процес\". В два от тях са цитирани преди всичко донесения на Държавна сигурност и МВР, речи на Живков или извадки от спомени на активни \"възродители\". Ако изобщо става дума за насилие, то е извършено от невъоръжената \"тълпа\" протестиращи турци срещу въоръжените \"сили на МВР и части на Гранични войски\". (\"Домино\":267-269, \"Анубис\":221) При такъв подбор на документи на човек чак му се иска да въздъхне заедно с \"Анубис\", че \"устната история за по-нови времена може да бъде по-полезна от документите!\" (\"Анубис\":225). Въпросът е – чия устна история? Чии документи? И редно ли е – както предлага \"Домино\" (\"Домино\":267) – да оставим учениците сами да преценят дали един акт на насилие е престъпление или самозащита? \"Домино\" предлага още един \"свободен избор\" (отново основан върху документи): дали Живков през 1963 – с израза \"най-тясно сближение\" - е целял присъединявяне към СССР, или е имал неясно каква друга цел. (\"Домино\":262) \"Булвест 2000\" например настоява, че той всъщност искал да реши \"икономическите проблеми на страната\" (\"Булвест 2000:316). Не разбирам върху какво се очаква да разсъждават учениците, след като изречението за \"сближението\" завършва така: \"...обединението със Съветския съюз е нашата крайна цел\"... (\"Домино\":262) \"Анубис\" пък въобще не споменава за въпросната идея, но изтъква икономическата полза от сближаването. (\"Анубис\":215) Неясно дали като следствие от \"сближението\", повечето учебници разказват за повишаването на жизненото равнище и грандиозните успехи във външната политика на режима през 70-те (\"Булвест 2000:317, 320-321, \"Анубис\":214, 220). Макар да признава, че и през този период гражданските права били нарушени, \"Домино\" съобщава, че \"българите са имали социална стабилност\", защото имали   (к.м. – Е.И.) на \"продължителен отпуск, социални осигуровки и пенсии\". Кризата през 80-те се случила заради перестройката в СССР. (\"Домино\":265) \"Булвест 2000\" пък обвинява за кризата Рейгън (\"Булвест 2000\":322). Три учебника цитират откровението на офицера от Държавна сигурност Костадин Чакъров, че \"икономическия крах се криел не само от народа, но и от Живков\" (\"Булвест 2000\":328, \"Просвета\":251, \"Рива\":245). И никой от тях (с изключение на \"Рива\") не споменава за трите фалита на държавата, два от тях - случили се десетилетия преди Горбачов и Рейгън. Единият е именно през 70-те, по времето на \"повишеното благосъстояние\"...  И така: България се превърнала в модерна индустриализирана държава (\"Анубис\":222, \"Домино\":271). Производството на електроенергия през 1957 надхвърлило 10 пъти това от 1939. Населението – за 40 години – също нараснало благодарение на социалната политика (\"Булвест 2000\":329, 335). Интересно би било авторите да отговорят дали – ако не бяхме преживели комунизъм – щяхме да стоим на тъмно и да си точим вода от кладенци... Разцветът от 70-те и 80-те засягал също образованието и културата. Образованието се освободило от прекалената идеологизация (\"Булвест 2000:338, \"Домино\":270). Може би затова – във всички университети - в I курс се изучаваше история на БКП, във II – политикономия, в III – диалектически материализъм, а в IV – научен комунизъм. Вярно, не учехме история на КПСС, както било в предишни години...  При управлението на Живков държавата отделяла огромни средства за култура. Резултатите не закъснели: станали известни имената на голям брой творци... Благодарение Людмила Живкова България била прославена на световните оперни сцени от Борис Христов (\"Анубис\":228-229). Мисля си, че изтъкнатите ни творци сигурно щяха да станат известни и без семейство Живкови... Колкото до Борис Христов - благодарение именно на комунизма - той \"прославяше България на световните сцени\", но никога не пя на българската... Дадох само няколко примера за внушенията на поне три от учебниците (\"Домино\", \"Булвест 2000\" и \"Анубис\"), че Живковият комунизъм бил едно \"нормално\" време. С резултатите от подобни внушения се срещам непрекъснато и сега, в университета. Студентите, родени след 1989 и възпитани от носталгията на бабите си по отминалата им младост, заявяват: \"Колко хора са се интересували от човешки права? Важното е, че всяко лято е имало почти безплатно море...\" Обяснявам им, че именно безплатното море и напъните за тежка индустрия, в която доставянето на суровината е по-скъпо от продукцията, са довели до икономическата имплозия на режима. Някои го разбират. Други – не, повлияни от мъчителните усилия на перманентния  също представени изобилно в учебниците. Описана е \"дълбоката социално-политическа, икономическа и духовна криза\", настъпила след 1989 и \"катализирала процеса на депопулация\". Отварянето на границите предизвикало \"нахлуване на култура, която налага други (спрямо какво? – Е.И.) ценности\". Духовността била в агония. А решението от 29.12.1989 за връщането на мюсюлманските имена било компромис... (\"Домино\":274, 280, 284) Толерантността, хуманизмът и патриотизмът били декларирани като основни ценности от всички управления, но тяхното проектиране в реалността се оказало нелека задача. По-нагоре в същия учебник четем, че Конституцията от 1947 е в демократичен дух и гарантира свободите на гражданите. Там обаче не се казва дали спазването на такава Конституция се е оказало лека задача... (\"Анубис\":209, 237). Най-важното от управлението на Жан Виденов – според учебника на \"Булвест 2000\" – е подаването на молбата за членство в ЕС. Малко по-нататък – вече в раздела за икономиката – е съобщено, че човекът щял да направи подходящите реформи, ако масовите протести (заради какво? – Е.И.) не го били свалили от власт... И - за да сме сигурни, че не Виденов, а целият преход ни е докарал до хиперинфлация - по повод банковата криза, предизвикана от неговото управление (1996), e зададен въпрос: \"Каква е социалната цена на прехода?\" (\"Булвест 2000:354, 363, 365). От \"Рива\" пък научаваме, че молбата за членство в ЕС я подал Иван Костов... (\"Рива\":262).  Вярно е, че правителството на Костов направи много за процеса на присъединяване, но молбата все пак е подадена по времето на Виденов. Той пък не направи нищо друго за присъединяването, а само за поредния срив на икономиката... Дали заради това Виденов е изтъкнат от \"Булвест 2000\" като \"личност на епохата\", а Костов не е? (\"Булвест 2000\":364). Бих могла да дам още много примери за внушения, продиктувани от политическите пристрастия на авторите. Мисля все пак, че последният – със своята драстичност - е достатъчен да покаже вредата от такива пристрастия.  Мисля също, че учебниците трябва преди всичко да образоват, значи – да предлагат знания, а след това – да възпитават в ценности. За пристрастия не виждам никакво място.", "date": "2019.08.07", "title": "За учебниците и пристрастията"}
{"url": "https://www.dnevnik.bg/sport/2019/08/07/3947987_kogato_bezrabotniiat_si_nameri_rabota_desetki_hiliadi/", "text": "\"Търся си работа. Къде да подам CV-то си.\" С това шеговито послание и няколко снимки, представящи го в различни професии като спасител и озеленител, футболистът Дани Алвеш привлече вниманието наскоро. Бразилецът, който е играчът с най-много спечелени купи в историята, не чака дълго, за да получи предложение. Бившият футболист на \"Барселона\", \"Ювентус\" и ПСЖ вече е част от \"Сао Пауло\". Завръщането на десния бек в бразилското първенство създаде огромно вълнение. То се видя още с пристигането му на летището, където придружителите му трудно успяваха да му проправят път през многолюдната тълпа. Кулминацията дойде с представянето на Алвеш на стадиона, където присъстваха близо 45 000 зрители. \"Сао Пауло\" използва възможността, като пусна вход от 5 реала (1.1 евро) и чаши бира с лика на футболиста по 8 реала (1.8 евро). Още 200 хиляди гледаха събитието в YpuTube. в което участваха известни гости, сред които и бившият бразилски национал Кака. Алвеш се появи на стадиона, заобиколен от ефектите на пирошоу. \"Сао Пауло\" привлече не просто футболист, а един запалянко също като вас. Не знам как да се отблагодаря за този момент, но обещавам да отговоря със същата енергия, с която ме посрещнахте днес. Надявам се, че заедно ще можем да върнем енергията и да направим история със \"Сао Пауло\". Заедно ще го направим\", каза футболистът. Десният бек има малък опит в бразилското първенство, като е играл единствено в \"Баия\" през 2001-02 г.  ", "date": "2019.08.07", "title": "Когато безработният си намери работа: десетки хиляди посрещнаха Алвеш в Сао Пауло"}
{"url": "https://www.dnevnik.bg/sviat/2019/08/07/3948073_druzki_kradci_zadignaha_cennosti_za_milioni_po_sred/", "text": "Въоръжени крадци нахлули вчера във федералния монетен двор в мексиканската столица и задигнали златни монети на стойност над 2 милиона долара от трезора, който бил оставен отворен. Това предадоха Ройтерс и Асошиейтед прес, като се позоваха на служители по сигурността. Грабежът, извършен посред бял ден, е най-новото зрелищно престъпление в град Мексико, където се вихри престъпност и беззаконие, посочва Ройтерс. Трима мъже, единият от които размахвал огнестрелно оръжие, нахлули сутринта в клон на \"Каса де монеда\" (монетния двор), след като хвърлили на пода охранител и му отнели оръжието, съобщи полицията. Единият от грабителите влязъл в трезора, който бил отворен, и напълнил раница със 1567 златни монети, часовници и други ценни вещи. Тези монети, наречени \"сентенариос\", имат номинална стойност 50 мексикански песос, но се продават за 31 500 песос (1610 долара) едната. Общата сума на откраднатото е над 2.5 милиона долара. Монетата е отсечена за първи път през 1921 г. в памет на 100-годишнината от независимостта на Мексико от Испания, сочат данни на централната банка. Производството било спряно през 1931 г. и възобновено през 1943 заради търсенето на златни монети. От едната страна е изобразен гербът на Мексико - орел, кацнал на кактус, а на другата - прочутият паметник \"Ангелът на независимостта\" в столицата, на фона на вулканите Истаксиуатъл и Попокатепетъл. Чистотата на златото е 90 процента. Властите заявиха, че имат записи на охранителни камери, на които се виждат грабителите, посочва Асошиейтед прес. В Мексико убийствата зачестиха до рекордни равнища, а в столицата, смятана до неотдавна за относително сигурен град, все по-често се извършват тежки престъпления с насилие, добавя Ройтерс. /БТА", "date": "2019.08.07", "title": "Дръзки крадци задигнаха ценности за милиони посред бял ден в Мексико"}
{"url": "https://www.dnevnik.bg/bulgaria/2019/08/07/3948078_durjavata_shte_finansira_preustroistvoto_na_jilishtni/", "text": "Днес Националният съвет за хора с увреждания ще обсъди проект за програма, по която собственици на жилищни сгради ще получат финансова помощ да монтират рампи и асансьори за хора с увреждания. Ако тя бъде приета, ще заработи в близко бъдеще, съобщи в интервю за Би Ти Ви министърът на труда и социалната политика Бисер Петков. На подпомагане ще имат право живеещите в сгради, в които има собственици с над 90% загуба на трудоспособност. Започваме с физическите и юридическите лица по Закона за управление на етажната собственост, уточни министърът, който подчерта, че това се прави за пръв път. Идеята е жилищните кооперации да кандидатстват с инвестиционни проекти за строително-монтажни работи за платформи и асансьори. Друг компонент от програмата пък ще покрива разходите на хората с увреждания за приспособяване на автомобилите им. Общата стойност на едно проектно предложение може да бъде между 12 хил. и 100 хил. лв. с ДДС според публикуваните за обществено обсъждане документи.  Петков напомни, че на 13 август изтича срокът, в който работодателите могат да кандидатстват о финансиране на преоборудването на работните места за достъп на хора с увреждания. За тази година бюджетът за тях е 4.4 млн. лв. Петков съобщи, че след промените в нормативната уредба 124 хил. души с увреждания са преминали индивидуална оценка на нуждите си, а 9500 са заявили необходимост от лична помощ. Имащите право на лична помощ за първите 2 г. по закона са около 80 хил. души, а около 24 хил. ползват услуга личен социален асистент, каза министърът. Той препоръча на непреминалите индивидуална оценка да го направят до края на годината, за да продължат да ползват услугата и догодина по новите правила. Министърът припомни, че с промените в законодателството хората сами ще решават дали да получават парична подкрепа или услугата \"личен асистент\" като участват във финансирането. Лични асистенти могат да са хора от семейния кръг на човека с увреждане, да са пенсионери или да работят на трудов договор другаде. Единственото ограничение е да не са осъждани за умишлено престъпление или за домашно насилие и да не са под запрещение.", "date": "2019.08.07", "title": "Държавата ще финансира преустройството на жилищни сгради за хора с увреждания"}
{"url": "https://www.dnevnik.bg/biznes/2019/08/07/3948081_durjavata_prizna_za_neuspeh_v_borbata_s_chumata_v/", "text": "Държавата не се е справила с намаляването на популацията на дивите прасета, които са многобройни в районите с индустриални ферми, нито със свинете в личните дворове, които в мнозинството си са нерегистрирани. Това съобщи пред БНТ зам.-министърът на земеделието Янко Иванов в коментар на разпространяващата се африканска чума по свинете, която поставя под риск промишленото производство на свинско месо и оставя без препитание хората, които отглеждат прасета за лични нужди. \"Това, в което не успяхме, е редуцирането на популацията на диви животни, която, за голямо съжаление, е с доста плътна концентрация в районите с индустриални ферми. Не успяхме и със стопанствата в личните дворове, които също, на много места, са без никакви мерки за сигурност\", каза Иванов. Той добави, че мнозина стопани не са регистрирали животните си поради незнание или пренебрегвайки законовите изисквания. Обсъжда се финансовото им подпомагане за почистването на техните дворове. Вчера стана известно, че Европейската комисия ще отпусне спешно 3 млн. евро на България за ограничаване на разпространението на опасното за животните заболяване. Парите са за компенсация на първите индустриални ферми, които бяха унищожени заради вируса. България обаче ще поиска още средства от Брюксел. Иванов каза, че през октомври проверка на Европейската комисия ще пристигне в България, за да оцени изпълнението на мерките, предприети от българските власти. Според омбудсмана Мая Манолова всички хора, отглеждащи прасета, трябва да бъдат обезщетени по пазарни цени за тяхното принудително умъртвяване. Пред същата телевизия тя каза, че за повече от година мерките, които властта е предприела, са довели до 27 огнища на чума в населени места и още толкова сред дивите прасета, което показва, че някой е проспал нахлуването на това опасно заболяване и опитва да изкара виновни хората, които гледат животни в дворовете си. ", "date": "2019.08.07", "title": "Държавата призна за неуспех в борбата с чумата в личните дворове и при глиганите"}
{"url": "https://www.dnevnik.bg/na_put/2019/08/07/3947950_prilojenie_shte_se_opitva_da_spasi_barselona_ot/", "text": "Плажовете на Барселона са известни с баровете и нощния живот, но и с неприятната си миризма. Проектът D-Noses обаче позволява на местните жители да докладват в мобилно приложение за това. Крайната цел е визуализираната информация да послужи за инструмент за натиск над политиците да предприемат действия. Приложението се казва OdourCollect и цели да създаде първата глобална карта на миризмите, пише фондация \"Томсън Ройтерс\". Спонсорирано с 3 млн. евро от Европейската комисия, то е насочено към гражданите, страдащи от замърсяванията. Пилотната му версия се разпростанява в осем европейски държави, като в Барселона то може да се използва за  квартала \"Побленоу \". В рамките на три години са направени 270 оплаквания от поне 35 различни потребители. Повечето алармират за миризми, свързани с изгаряне на боклук и пречистване на вода от фабриките в близката община Сант Адриа де Бесос. \"Това се случва на много места, не само в  Барселона  – когато се планира разрастването на града, не се взимат предвид миризмите и тогава започват конфликтите\", коментира Роса Ариас, която е инженер-химик и е създала приложението. Проучвания показват, че честото излагане на неприятни миризми може да стане причина за главоболия, стрес и дихателни промени.", "date": "2019.08.07", "title": "Приложение ще се опитва да спаси Барселона от неприятните миризми"}
{"url": "https://www.dnevnik.bg/sport/2019/08/07/3948077_britanec_preprechi_putia_na_kirios_v_monreal/", "text": "Британецът Кайл Едмънд препречи пътя на Ник Кириос в турнира от сериите \"Мастърс\" в Монреал. Той спечели с 6:3, 6:4 и премина във втория кръг. където ще срещне Данийл Медведев. Едмънд сложи край на спора с 15-ия си ас в двубоя, като нито веднъж в двубоя не допусна възможност за пробив. Австралиецът,  спечелил турнира във Вашингтон в неделя , има проблеми с гърба, които, изглежда, ограничаваха движенията му. Американецът Джон Иснър завърши с 26 аса за победата си с 6:3, 3:6, 7:6 (6) срещу австралиеца Джордан Томпсън.  ", "date": "2019.08.07", "title": "Британец препречи пътя на Кириос в Монреал"}
{"url": "https://www.dnevnik.bg/sviat/2019/08/07/3948083_isliamska_durjava_otnovo_nabira_sili_v_siriia_smiata/", "text": "Джихадистката групировка \"Ислямска държава\" отново набира сила в Сирия в период, когато Съединените щати изтеглят войските си от тази страна, обяви генералният инспектор на Пентагона в доклад, цитиран от \"Франс прес\". \"Макар че загуби териториалния си \"халифат\", \"Ислямска държава\" в Ирак и Сирия засилва потенциала си за бунт в Ирак и подновява дейността си в Сирия през това тримесечие\", се казва в документа. ИД успя да се прегрупира и да се разрасне и в двете страни отчасти защото местните сили остават неспособни да водят дългосрочни операции, да извършват по няколко операции едновременно или да опазят освободените от тях територии, гласи документът. Групировката набра нова сила в Сирия след частичното изтегляне на американските войски оттам. Това решение бе взето въпреки несъгласието на Сирийските демократични сили, подкрепяни от САЩ, които искаха да получат повече обучение и техника за антиджихадистките операции, се казва в доклада. Президентът Доналд Тръмп обяви в края на миналата година, че по-голямата част от близо 2000-те американски военни в Североизточна Сирия ще бъдат изтеглени и заяви, че джихадистката организация е напълно разгромена. Това решение на Тръмп предизвика оставката на тогавашния министър на отбраната Джим Матис, напомня АФП. В Североизточна Сирия, която не е под контрола на президента Башар ал Асад, останаха известна част от американските военни. Вашингтон иска останалите членове на международната антиджихадистка коалиция да засилят участието си в нейните операции. Според антиджихадистката коалиция \"Ислямска държава\" вероятно има в Ирак и Сирия между 14 и 18 хиляди членове, от които 3000 са чужденци, добавя АФП. /БТА", "date": "2019.08.07", "title": "\"Ислямска държава\" отново набира сили в Сирия, смята Пентагонът"}
{"url": "https://www.dnevnik.bg/sviat/2019/08/07/3948087_generalen_shtab_v_gruckiia_parlament_shte_nadzirava/", "text": "Гръцкият парламент прие снощи оспорван законопроект, внесен от премиера консерватор Кириакос Мицотакис, за създаване на комисия за надзор на министерствата, предаде ДПА. Партията на Мицотакис - \"Нова демокрация\", има абсолютно мнозинство в парламента и прие редица закони за реформи в първите четири седмици след парламентарните избори. Новата надзорна комисия, наречена \"генерален щаб\", ще следи дали министерствата изпълняват задачите си и ще се отчита пряко пред премиера. Опозицията заяви, че \"генералният щаб\" е ненужен и че целта е консолидиране на властта на министър-председателя и ограничаване на автономията на министрите. Мицотакис обаче твърди, че приемането на закони досега е било твърде неефикасно и спъвано от бюрокрация, добавя ДПА. /БТА", "date": "2019.08.07", "title": "\"Генерален щаб\" в гръцкия парламент ще надзирава министерствата"}
{"url": "https://www.dnevnik.bg/sviat/2019/08/07/3948089_modata_na_bradite_nosi_na_jilet_rekordna_zaguba/", "text": "Световният номер едно в производството на самобръсначки и ножчета за бръснене \"Жилет\" (Gillette) е отчел рекордни загуби. През четвъртото тримесечие на финансовата 2018-2019 година \"Проктър енд Гембъл\" (Procter & Gamble), компанията, която е собственик на \"Жилет\", е отчела загуби на стойност 5.24 млрд. долара, съобщи френското издание \"Капитал\", позовавайки се на материал на информационни сайт Quartz. Този спад в продажбите се дължи на няколко фактора: нарасналата конкуренция, колебанията във валутните курсове, но най-вече на модата на брадите. Все по-рядкото бръснене сви пазара на самобръсначки и ножчета в развитите страни, каза финансовият директор на \"Проктър енд Гембъл\" Джон Мулър. \"Жилет\" бе купен от \"Проктър енд Гембъл\" за 57 млрд. долара през 2005 година. От 2010 година \"Жилет\" се сблъска с някои трудности, най-вече в САЩ, където \"социалните норми за бръсненето\" не са толкова стриктни. Днес мъжете не са критикувани, ако не се бръснат и това не се възприема като нещо мързеливо или неуважително, каза през 2018 година пред Си Ен Ен един от вицепрезидентите на \"Жилет\". Сблъсквайки се с тенденцията на тридневните бради или хипстърите, марката самобръсначки реши да пренасочи стратегията си, която досега беше ориентирана основно към мъжете с лозунга: \"Жилет\" - съвършенството в мъжки род\". През януари в една реклама марката окуражи мъжете да променят някои от поведенческите си прояви, определяни като \"токсични\" (сексуален тормоз, агресивност...). \"Жилет\"  се надяваше да привлече  повече клиенти, възползвайки се от популярността на MeToo. Този рекламен ход доведе до силно разделение. Мнозина верни клиенти на марката призоваха за бойкота ѝ в социалните мрежи. През май \"Жилет\" разбуни духовете, залагайки на рекламен клип с баща, учещ транссексуалния си син да се бръсне. \"Независимо къде, независимо кога, независимо по какъв начин, този момент настъпва. Първият път, когато се бръснеш, е специален\", се казва в рекламата. Реакциите не закъсняха. /БТА", "date": "2019.08.07", "title": "Модата на брадите носи на \"Жилет\" рекордна загуба"}
{"url": "https://www.dnevnik.bg/bulgaria/2019/08/07/3947766_listi_-_plaj_ili_zemedelska_zemia/", "text": "Почти див плаж на най-южното Черноморие, труден достъп - около час пеша през гора, тук-там пясък, от двете страни и по средата - скали, навлизащи в морето. Няма заведения, няма коли. Природен парк, защитена местност. Това е \"Листи\" до Синеморец . Плаж. В документи и в регистрите, кадастъра и картите обаче обширни части от \"Листи\" и скалите между него и плажа \"Силистар\" са земеделска земя от пета категория, което означава, че е годна за обработване и за отглеждане на земеделски култури. За това, че немалка част от плажа и скалите се водят земеделска земя, сигнализира в социалните мрежи председателят на Управителния съвет на Камарата на геодезистите в България инж. Йоан Каратерзиян. Според негови справки в Кадастрално-административната информационна система (официалната електронна страница на Агенция по геодезия, картография и кадастър), както и в Географската информационна система на Министерството на регионалното развитие и благоустройството, освен че са земеделска земя, тези скали са и частна общинска собственост. Това означава, че те може да са обект на сделки. По закон морските плажове са изключителна държавна собственост, а в защитените територии може да има само публична собственост.      \"Дневник\" отправи въпроси до всички отговорни институции за това как скали на морски плаж са станали земеделска земя частна общинска собственост. И все още очаква отговори, документи и данни, както и информация какви действия смятат да предприемат общинските и централните власти. Началото на проблема Според справките на инж. Каратерзиян  територията на плаж \"Листи\"  е разделена на пет части, като три – тези с пясък, се водят горска територия крайбрежна плажна ивица (публична държавна собственост). Скалите, които разделят пясъчните места в средата на плажа, са земеделска земя пета категория и са частна общинска собственост, като са описани като скали. Същото е и положението при скалите между \"Листи\" и плаж \"Силистар\" с дължина по права линия повече от 1 км - те също са земеделска земя частна общинска собственост. Така са вписани тези територии и в кадастралната карта и кадастралния регистър в средата на 2006 г. със заповед на директора на Агенцията по кадастър.      \"Ситуацията е подобна на тази в цялата страна – още от 90-те години има изработени грешни карти на землищата, които са направени с цел същинското възстановяване на земите на бившите собственици. \"Картата на землището\" предшества самото възстановяване. Тя се изработва като се вземат под внимание всички данни и се прави геодезично заснемане на място. На базата на тази карта се изработва картата на възстановената собственост\", посочи пред \"Дневник\" Каратерзиян. На базата на тези карти са издавани съответните актове за собственост. И така много  скали, дюни, степи по цялото черноморие  всъщност още в средата на 90-те години биват актувани като земеделски земи. \"Кадастралната карта и кадастралните регистри са отразили грешната Карта на възстановената собственост по отношение на тези имоти. Тази карта е приета от голяма комисия и е одобрена от Изпълнителния директор на Агенцията по кадастъра. Така че през 2006 г. грешката просто е преминала в по-горно ниво\", допълни ръководителят на Камарата на геодезистите. Противоречие със законите Така плажът \"Листи\" се оказва незащитена територия. Според чл. 18 от Конституцията на България крайбрежната плажна ивица е изключителна държавна собственост, а според Закона за устройството на черноморското крайбрежие допъбнително се уточнява, че морският плаж е изключителна държавна собственост. Защитата е законово уредена и това трябва само да се отрази в кадастралната карта и кадастралните регистри, за да няма възможност за спекулации. Освен част от крайбрежието, \"Листи\" е в територията на парк \"Странджа\" и попада в защитена местност \"Силистар\", коментираха пред \"Дневник\" експерти от парка и Стефан Аврамов от фондацията \"Биоразнообразие\" и член на екокоалицията \"За да остане природа в България\". А според закона за защитените територии \"собствеността на държавата, която не е изключителна държавна собственост, и на общините върху горите, земите и водните площи, включени в защитените територии по този закон, е публична\". Тоест не може да е частна общинска собственост. От парк \"Странджа\" потвърдиха, че \"Листи\" попада на територията на парка, чиято граница е морето. Експерти оттам обаче отбелязаха, че Законът за защитените територии е в сила от 1998 г., а вероятно територията на \"Листи\" е с актове за собственост отпреди това. \"Дневник\" още очаква отговор от община Царево за това кога и как са издавани актовете за собственост на терените на плажа. А също дали и как те ще бъдат приведени в съответствие с факта, че те са на територията на природен парк и защитена местност.      Според експертите на парк \"Странджа\" обаче дори и тези актове за собственост да не бъдат съобразени с изискванията на закона, то сделки с тях са малко вероятни. И със сигурност ще са обект на множество тежки съдебни дела. Все пак актовете за собственост трябва да са в съответствие със закона и при евентуален опит терените да бъдат отдадени, продадени или заменени, това противоречие би довело до сериозни и тежки спорове, смятат експертите от парка. А може ли все пак да се спази законът Как може да се поправи грешка, датираща в актовете за собственост, картите и регистрите още от средата на 90-те години, преди повечето регулации и правила? Законодателството от 2014 г. дава подобно решение. След създаването през 2014 г. на Министерството на туризма, министърът на туризма бива задължен от законодателя, чрез Закона за устройството на черноморското крайбрежие да поиска отразяването на всички морски плажове, в границите на които се включват и дюните и скалите. Всичко това се установява с геодезично заснемане на място и изработване и приемане на специализирани карти. А след това на базата на тези карти министърът на регионалното развитие трябва да предприеме действия за издаване на актове за собственост в съответствие със законите.      Още от 26 юни 2017 г. с писмо на министър Николина Ангелкова е поискано от местната структура на агенцията по геодезия, картография и кадастър в Бургас \"да бъдат издадени скици проекти за морските плажове, необходими за съставяне на актове за изключителна държавна собственост и утвърждаването им от министъра на регионалното развитие и благоустройството\". Това се вижда от факсимиле на писмото, публикувано на сайта на камарата на геодезистите. С писмото Ангелкова иска отразяване на всички морски плажове. Местната агенция по кадастър обаче не ги отразява. И връща писмо на Ангелкова да конкретизира всеки един от имотите, за които иска такова отразяване, каза пред \"Дневник\" Йоан Каратерзиян. \"Дневник\" очаква отговор както от комисията дали е предприела някакви действия във връзка с искането на Ангелкова и ако не – защо. Така и от министерството – дали са правени нови геодезични заснемания за \"Листи\" и какви мерки е взело и ще вземе министерството при положение, че вече две години няма отговор на искането за нови скици. Положението е същото и досега – всички твърдят, че са си свършили работата и се въртят в затворен кръг, коментира Каратерзиян. И отбелязва, че министерството на туризма няма административен капацитет и достатъчно законови механизми да се справи със задълженията си, вменени му от закона.", "date": "2019.08.07", "title": "\"Листи\" - плаж или земеделска земя"}
{"url": "https://www.dnevnik.bg/politika/2019/08/07/3948106_maia_manolova_vlastta_e_v_panika_che_shte_se/", "text": "Омбудсманът Мая Манолова, която досега на въпрос дали ще се кандидатира за кмет на София винаги е отговаряла, че ще вземе решение в интерес на гражданите, чиито права защитава, днес заяви пред БНТ, че властта й пречи да си върши сегашната работа. \"Като омбудсман имам ангажимента да защитавам гражданите и да бъда посредник между тях и властите. Когато едната страна я няма и няма с кого да преговарям, моята посредническа роля няма как да бъде свършена. Хората биват мачкани, уволнявани, властта продължава да ги лъже. Има опити да бъде блокирана моята дейност, да ми се пречи да си върша работата\", каза Манолова. Тя заяви, че цялата пропагандна машина на властта и приближените на властта медии са ангажирани с разпространението по неин адрес на фалшиви новини, а това показва страх, притеснение, паника. \"Някой е много притеснен дали аз няма да се кандидатирам за кмет\", каза тя. Манолова повтори, че ще вземе решение не под натиск, а в интерес на гражданите, с които разговаря всеки ден и знае какво мислят. Помолена да коментира отношенията си с бъдещата партия на Слави Трифонов \"Няма такава държава\" тя отговори, че политически партии и бъдещи проекти не коментира и добави, че хора от телевизионните среди може би са по-осведомени от нея за този проект. Манолова има време да решава дали ще се кандидатира в местните избори до 16 септември, изтича срокът, в който партии, коалиции, местни коалиции и инициативни комитети могат да подават заявления в общинските избирателни комисии за участие в местните избори на 27 октомври. В  БСП вече я припознават като подходяща  за кандидат-кмет на София, ,", "date": "2019.08.07", "title": "Мая Манолова: Властта е в паника, че ще се кандидатирам за кмет"}
{"url": "https://www.dnevnik.bg/sviat/2019/08/07/3948104_borisov_obeshta_na_folksvagen_subsidii_dokato/", "text": "България не се е отказала от битката за новия завод на \"Фолксваген\", казва премиерът Бойко Борисов за германския в. \"Ханделсблат\". В акцентите на изданието,  публикувало избрани части  от \"писмените му заявления\", се споменава, че Борисов е обещал политика, благоприятна за бизнеса, и държавни субсидии. По-нататък се казва, че според него България е готова да изчерпи всички възможности за субсидии, като се съобразява със законодателствотото на ЕС: \"Българското правителство предложи при строго придържане към европейското законодателство максимални шансове за държавно подпомагане.\" \"България е по-добро място от която и да било страна в региона, що се отнася до рисковете за инвестициите\", обяснява Борисов за изданието. Уверен е, че инвестиция на \"Фолксваген\" ще е положителна за цяла Източна Европа, тъй като ще доведе до \"синергия за всички държави в Източна Европа\", предава \"Ханделсблат\" думите му с комбинация от цитати и преразказ. Вестникът пише, че 60-годишният Борисов излага като основни предимства \"от негова гледна точка\" конкурентната данъчна система, насърчаващите привлекателни за бизнеса предимства като държавни субсидии в комплекс с добра транспортна свързаност и \"изгодни\" разходи за труд. \"Постоянното подобряване на бизнес средата в сравнение с други страни в региона\" е \"главно предимство на България\" заедно с данъчната система и нулевия данък върху дивидентите за такъв тип инвестиции, смята още той. \"Няма решение\" или \"преговори с Турция\"?  Думите на премиера предхождат месеца, в който трябва да бъде оповестено решението на германския концерн. По-рано тази година авторитетни германски издания започнаха да съобщават, че изборът - между България и Турция - е направен и за инвестицията за 1.5 млрд. евро е предпочетен Измир. \"Фолксваген\" тогава обяви, че решение все още не е взето. За \"Ханделсблат\" говорител на компанията във Волфсбург е казал, че след съставяне на списък с фаворити, което е приключило, следва \"фаза на преговори с оставащите кандидати\". Вестникът допълва, че \"най-късно в началото на септември\" трябва да има среща на надзорния съвет, за да стане изборът. \"Няма решение\" на съвета към този момент, твърди за ДПА и премиерът на Долна Саксония Щефан Файл, който също е част от борда. Според него какъвто и да е крайният резултат, той ще е резултат от икономическа преценка, а не от политическа. Преди дни обаче \"Билд\"  писа , че концернът е избрал Турция и преговорите с президента Реджеп Тайип Ердоган вече са в ход. Аргументите, които се изтъкват по информация на \"Билд\" в борда на \"Фолксваген\", са, че хиляди германски компании от години работят в Турция, автоиндустрията ѝ работи с над 250 хил. души (това включва производителите на части) и на практика всички доставчици на части могат да се намерят там. България предлага на \"Фолксваген\" голям индустриален обект извън столицата София, в близост до летището на терен, който принадлежи на Първа инвестиционна банка и австрийската фирма за недвижими имоти Soravia. Проблеми като \"замърсяването на пода от предишната металургична дейност\" (става въпрос за терена на \"Кремиковци\") могат да се решат, твърди изданието. То цитира с такава оценка архитект и ръководител на бизнес, занимавал се с планиране на заводи на \"Даймлер\", \"Ауди\" и други. Имотът може да се санира и използва отново неограничено, обяснява той. \"Най-лоялният партньор\" с \"добри връзки с Меркел\"  Еуфорията на Борисов е голяма и той обещава да е \"най-лоялният партньор на най-големия в света гигант на автомобилната индустрия\", пише \"Ханделсблат\". Изпълнителният директор на \"Аутомотив клъстър България\" Любомир Станиславов е цитиран с думите, че \"ако \"Фолксваген\" стане първият инвеститор от този род в нашата страна, ще получи почти сигурно ексклузивен статус\". Изтъкната в статията е \"добрата връзка\" с германсктия канцлер Ангела Меркел, поддържана от Борисов, чието правителство подкрепило избора на Урсула фон дер Лайен за председател на Европейската комисия. \"България, една от най-бедните страни в ЕС, си е поставила за цел да продължи да развива автомобилната индустрия\", тъй като работещите в нея компании наемат 65 хил. служители и генерират 5.5 млрд. евро. Същевременно \"Ханделсблат\" отбелязва, че докато изграждането може да отнеме 18 месеца и всичко да стане бързо, сложната процедура за одобряване от българските регулатори може да отнеме между 180 и 210 дни.", "date": "2019.08.07", "title": "Борисов обеща на \"Фолксваген\" субсидии, докато започват преговорите с България и Турция"}
{"url": "https://www.dnevnik.bg/sport/2019/08/07/3948199_bulgarin_probiaga_5000_km_za_52_dni_v_nai-dulgoto/", "text": "Българинът Тодор Димитров завърши успешно най-дългото сертифицирано състезание за бягане Self-Transcendence 3100 Mile Race (\"3100 мили себераздаване\"). 44-годишният преподавател във Военната академия в София измина близо 5000 км за 51 дни и 17.08:38 часа. Димитров беше сред осемте състезатели, одобрени да участват в надпреварата. Състезанието се проведе в Куинс, Ню Йорк, като участниците бягаха по обиколка с дължина 883 м върху настилка от бетон. Според регламента състезателите имат право да бягат от 6 ч.сутринта до точно в полунощ, като те имат 52 дни, за да изминат 3100 мили (5000 км). Димитров участва често в състезания по издръжливост. Пътят му в бягането започва през 2010 г. с първия му полумаратон, като впоследствие прави по-продължителни бягания в надпревари с дължина от един, два, шест и десет дни.  Self-Transcendence 3100 Mile Rac се провежда от 1996 г. В основата на идеята за състезанието стои Шри Чинмой в желанието си да създаде възможност за бегачите да преоткрият границите на физическите и психическите възможности и да преминат отвъд тях. Рекордът в състезанието се държи от финландеца Асприханал Пека Аалто, който през 2015 г. пробяга 3100-те мили за 40 дни и 9.06:21 часа.", "date": "2019.08.07", "title": "Българин пробяга 5000 км за 52 дни в най-дългото състезание в света"}
{"url": "https://www.dnevnik.bg/skorost/2019/08/07/3948260_pravitelstvoto_garantira_nad_741_mln_lv_za_struma_prez/", "text": "Правителството пое ангажимент за осигуряване на средства от държавния бюджет в размер до 741 073 600 лева за изграждането на магистрала \"Струма\" в участъка Крупник - Кресна\" (лот 3.2). Става въпрос за новия път, предвиден за ползване от пътуващите към София, както и рехабилитация на сега съществуващото трасе през дефилето, по което ще се прехвърли трафикът към Кулата. Част от средствата са за изграждане на обходен път на Кресна, предвиден за частично финансиране по оперативна програма \"Транспорт и транспортна инфраструктура\" 2014-2020 г. от Кохезионния фонд на Европейския съюз. Дължината на изцяло новата отсечката между Кресна и Крупник е 23.6 км, като ще бъдат изградени 7 тунела, 21 виадукта, 4 пътни възела, 12 надлеза и подлеза. Обществената поръчка е в две обособени позиции, тъй като участъкът е разделен на два лота, за да може на обекта да се работи едновременно и проектът да завърши в срока на оперативната програма - до 2023 г. Върховният административен съд обаче отхвърли жалбите срещу екооценката  за изграждането на т.нар. източен обход на магистрала \"Струма\" през Кресненското дефиле, който предвижда разделяне на трафика на две части. През март  природозащитници призоваха  първия вицепрезидент на Европейската комисия Франс Тимерманс да се намеси и спешно да започне наказателна процедура срещу България, за да защити европейското природно богатство в Кресненското дефиле. В момента изграждането на тази част от магистралата е на  фаза избор на изпълнител , като  има 12 кандидатури  за единия лот и  десет за другия . След като в автомагистрала \"Струма\"  беше включена  и познатата доскоро като магистрала \"Люлин\", общата дължина на аутобана е 172 километра, като от него са изградени почти 136 километра. В експлоатация са отсечките София - Перник (19.13 км, бивша магистрала \"Люлин\"), Даскалово - Долна Диканя (19.2 км), Долна Диканя - Дупница (16.78 км), Дупница - Благоевград (37.48 км), Благоевград - Крупник (7 км), Кресна - Сандански (23.6 км) и Сандански - Кулата (14.7 км).  Изграждането на пътния участък ще осигури значително подобрение на пътната мрежа в Югоизточна Европа и ще създаде условия за засилено сътрудничество между страните в южната част на Балканите. Новото трасе ще осигури по-безопасни условия на пътуване и намаляване на времето за пътуване по направлението север - юг на българска територия. Актуален списък на магистралите в България:   (означение А-1 с трасе София - Пловдив - Стара Загора - Ямбол - Бургас)  (А-2, София - Ботевград - Шумен - Девня - Варна)  (А-3, София - Перник - Дупница - Благоевград - Симитли - Кресна - Сандански - граница Гърция)  (А-4, Пловдив - Стара Загора - Харманли - Свиленград - граница Турция)  (А-5, Варна - Бургас)  (А-6, граница Сърбия - София)", "date": "2019.08.07", "title": "Правителството гарантира над 741 млн. лв. за \"Струма\" през Кресненското дефиле"}
{"url": "https://www.dnevnik.bg/sviat/2019/08/07/3948270_franciia_e_globila_700_muje_za_seksualen_tormoz_po/", "text": "Френските власти са глобили повече от 700 мъже за тормоз над жени на публични места в рамките на една година. Подвикванията и подсвиркванията са нещо обичайно за страната, която миналата година прие нарочен закон против сексуалното насилие. Нарушителите са заплашени от глоби до 750 евро, налагани на място. Наказанията могат да стигнат 1500 евро при утежняващи обстоятелства – например ако пострадалата е по-малка от 15 години, пише фондация \"Томсън Ройтерс\". \"Вече не е разрешено и не бива да бъде приемано жените да бъдат обиждани, следени и унижавани по улиците, в градския транспорт или на публични места\", писа в \"Туитър\" министърът по половото равенство Марлен Шиапа. Законът влезе в сила дни, след като французите се възмутиха един конкретен случай – м ъж удари жена, която търпяла обидите  и подвикванията му седмици наред и накрая му казала да спре. Първият глобен бе друг мъж, плеснал по задните части жена в автобуса и отправил неприлични коментари към нея. Той отиде в  затвора за три месеца  заради плесването и бе глобен триста евро за думите си. Новите мерки обаче не се отнасят само до неприличното поведение по улиците. Той удължи давността на сексуалното насилие – сега непълнолетните  жертви на изнасилване  могат да подадат жалби срещу насилниците си, докато навършат 48 години - 30 години след като са навършили пълнолетие. Преди давността на този тип престъпления изтичаше, когато жервите навършат 38. Правилата предвиждат и че лице на възраст под 15 г. не е способно да се съгласи на извършването на  сексуален акт с пълнолетен  човек – ход, който на практика криминализира  секса с малолетни . Що се отнася до глобите, един пример за наказуемо поведение е, ако мъж поиска телефона на жена десетки пъти, макар тя да е казала, че не желае да му го даде. \"Има съпротива, някои хора казват, че ще унищожим културата на  френския любовник , ако накажем тормоза по улиците\", коментира при дебатите за закона министър Шиапа. \"Но е тъкмо обратното. Ние искаме да предпазим съблазняването, кавалерството и френската романтика, като обясним, че съгласието е ключово. Всичко е позволено между възрастни, които са дали съгласието си. Можем да ухажваме, да говорим, но ако някой каже \"не\", това означава \"не\" и толкова\".", "date": "2019.08.07", "title": "Франция е глобила 700 мъже за сексуален тормоз по улиците в рамките на година"}
{"url": "https://www.dnevnik.bg/zdrave/2019/08/07/3948285_belodrobnite_transplantacii_za_bulgari_otnovo_stavat/", "text": "Младата жена, която наскоро беше транплантирана и получи нов бял дроб в клиниката във Виена – 28-годишната Илияна Христова, ще е първият и последен български пациент с шанс за нов живот след трансплантация поне в близко бъдеще. Клиниката във Виена, която до момента беше единственото място, с което имаше споразумение да се правят трансплантации на българи, е съобщила преди около месец, че няма капацитет да поема каквито и да било пациенти от чужбина. Други варианти за чуждестранни лечебни заведения, които да правят тези операции, се търсят в момента, но още не са намерени. В България пък подобни операции не се правят, като най-реалистичните прогнози са да има достатъчно обучени специалисти за такава трансплантация едва към 2021 г. Това потвърдиха пред \"Дневник\" от Изпълнителната агенция \"Медицински надзор\", която пое функциите на агенцията по трансплантации. Илияна  Христова стана първият български пациент,  който след двегодишно прекъсване на работата с виенската клиника получи нов бял дроб. За останалите 18 души в листата на чакащи бял дроб обаче засега перспективи няма. През януари българските власти подписаха с клиниката във Виена  споразумение за обучение на специалисти и обмяна на опит, за да могат да се извършат тези операции и в България. Тогава здравните власти обявиха, че при добро развитие такива операции ще са възможни в България през 2020 г., а д-р Генчо Начев, директор на болницата \"Света Екатерина\", където се очаква да бъдат правени тези трансплантации, си даде срок към 2021 г. При подписването на споразумението от здравното министерство и лично здравният министър Кирил Ананиев неколкократно обявиха, че този договор дава нов шанс за българските пациенти, чакащи бял дроб. Допреди споразумението от януари клиниката във  Виена беше преустановила трансплантации на българи, а нито едно друго лечебно заведение  извън България не се беше съгласило да поеме тези операции. Властите две години напразно търсеха болница, която да поеме тези пациенти и така и не намериха. Така чакащите нямаха никакъв шанс да получат нов орган. При подписването на споразумението здравните власти обявиха, че петима българи,  чакащи белодробна трансплантация , ще заминат тази година за Виена, за да бъдат оценени в Клиниката по белодробна хирургия на Университетската болница в Австрия дали са годни за операция. Тези, които могат да бъдат трансплантирани, ще бъдат включени като чакащи и  ще могат да бъдат оперирани при наличието на орган . Ангажиментът за до пет операции годишно на българи бил поет по време на разговорите по договора и беше представен като част от самото споразумение. \"Очакваме виенската болница да трансплантира до пет пациенти годишно срещу ангажимент броят на трансплантациите да отговаря на броя на изпратените органи към \"Евротрансплант\", коментира  и по време на парламентарния контрол Ананиев.  Днес властите се похвалиха, че само в последните месеци България е подала към м\"Евротрансплант\" два бели дроба и това е дало резултат. Преди месец обаче от клиниката във Виена информирали, че на централно държавно ниво е било взето решение да не се извършват операции на никакви пациенти от чужбина. До това се стигнало, тъй като е регистриран недостиг на донори и увеличаване на чакащите трансплантации австрийци. България вече водила разговори с германски болници евентуално да поемат български пациенти, но до момента няма резултат, казаха от \"Медицински надзор\". От институцията допълниха, че договорът за обучение на български медици остава в сила и екипите ще заминат според вече договорения график. За времето от около две години, откакто заради редица проблеми спряха белодробните трансплантации на българи в клиниката във Виена,  починаха четирима души , включени в листата на чакащи трансплантации за бял дроб.", "date": "2019.08.07", "title": "Белодробните трансплантации за българи отново стават невъзможни"}
{"url": "https://www.dnevnik.bg/video/svobodna_evropa/2019/08/07/3948298_kakvo_se_sluchva_v_moskva_video/", "text": "Демонстрациите в столицата са предизвикани от отказа на властите да регистрират опозиционни лидери за предстоящите местни избори. В две последователни съботи хиляди излязоха на улиците, посрещнати от брутална полицейска агресия.", "date": "2019.08.07", "title": "Какво се случва в Москва? (видео)"}
{"url": "https://www.dnevnik.bg/sport/2019/08/07/3948310_ludogorec_shte_izpolzva_rezervi_no_s_edno_naum_sreshtu/", "text": "Шампионът \"Лудогорец\" ще направи промени в състава си за мача с ТНС в третия квалификационен кръг в Лига Европа. Треньорът Стойчо Стоев каза, че ще използва футболисти, които дотук са играли по-малко. \"В европейските мачове, ако подцениш противника независимо от класата му, можеш да страдаш. Щом ТНС е стигнал дотук, значи си има своите стойности. Не бих коментирал пред камерите кои са силните и слабите страни на съперника\", заяви Стоев. \"Подобни отбори са до първия гол в тяхната врата. След това става по-лесно за нас, тъй като се отварят и оставят пространства. Ние имаме достатъчно добри играчи да ги използваме\", продължи треньорът на \"Лудогорец\". \"Най-доброто развитие е да вкараме три-четири гола през първото полувреме и да решим всичко. За съжаление не се получава така много често във футбола. Фокусът ни е върху двубоя с уeлсците, не мислим още за ЦСКА\", добави Стоев. Мачът с ТНС е в четвъртък от 20.30 ч. в Разград.", "date": "2019.08.07", "title": "\"Лудогорец\" ще използва резерви срещу ТНС, но с едно наум"}
{"url": "https://www.dnevnik.bg/razvlechenie/2019/08/07/3948273_az_sum_imigrant_kaza_giiermo_del_toro_pred_zvezdata_si/", "text": "Носителят на награда \"Оскар\" Гийермо дел Торо акцентира върху произхода си и изрази тревога от решителните мерки, които САЩ взема срещу имиграцията в речта при получаването на своя звезда в Алеята на славата в Холивуд, предаде \"Варайъти\". \"Аз съм мексиканец и съм имигрант\", заяви той на церемонията, на която присъстваха Джей Джей Ейбрамс, Лана дел Рей и други известни лица от света на киното и музиката. Дел Торо е режисирал филми като \"Лабиринтът на Пан\" и \"Формата на водата\". За втория получи награда \"Оскар\" през 2018 г. Той също така е продуцент на много заглавия, между които попада трилогията \"Хобит\". Режисьорът използва церемонията, за да отправи послание към американските политици. Той заяви, че американските граждани в момента живеят в \"голям страх\", който е използван за създаването на все повече разделение между хората. \"Тези лъжи ни правят по-лесно контролируеми и ни правят податливи към това да се мразим един друг. Но противоотровата е да се застанем един до друг и да осъзнаем, че тези разделения са пълни измислици\", каза той. \"За мен като мексиканец получаването на звездата е жест, който не мога да нарека в този момент нито банален, нито обикновен\", продължи Дел Торо. Той отбеляза, че за него е важно, че събитието се случва точно в този момент, защото иска да каже на имигрантите от всички националности да вярват \"във възможностите, а не в препятствията\". \"Не вярвайте на лъжите, които говорят за нас\", завърши той.  Дел Торо направи изказването си в момент, в който в американските медии циркулират новини за лошите условия в лагерите за имигранти на границата с Мексико. Когато получи своята звезда на Алеята на славата, той коленичи и целуна мексиканското знаме.", "date": "2019.08.07", "title": "Аз съм имигрант, каза Гийермо дел Торо пред звездата си на Алеята на славата"}
{"url": "https://www.dnevnik.bg/biznes/2019/08/07/3948327_blizo_8_ot_naetite_bulgari_putuvat_izvun_regiona_si_za/", "text": "Общо 7.6% от работещите в България пътуват извън населеното място, в което живеят, за да работят. Това показват данните на Евростат за 2018 г. Данните са сравними със средното за ЕС - 8.3% или 18.3 млн. души общо. Данните отчитат наетите на възраст от 20 до 64 години. Статистиката показва още, че най-много пътуващи, за да работят, са жители на Северозападна България - 3.9%, което е очаквано предвид факта, че регионът е най-бедният не само в България, но и в целия ЕС и намирането на работа е трудно. Следват жителите на Южен централен район по дял на пътуващи, за да работят - 1.8%, и Северен централен - 1.7%. В Югоизточна България процентът е 0.9%, в Североизточния район - 0.8%, а в Югозападния район - 0.3%. Най-голям дял на напускащи региона си, за да отидат на работа, Евростат отчита във Великобритания, където повече от един на петима заети - 21%, работи в рагион, различен от този, в който живее. Следва Холандия с дял на пътуващите до работа от 17%. Процентът е висок и в Дания, Германия, Литва, Унгария и Австрия. Повече данни може да се видят в картата.", "date": "2019.08.07", "title": "Близо 8% от наетите българи пътуват извън региона си, за да работят"}
{"url": "https://www.dnevnik.bg/bulgaria/2019/08/07/3948324_koshlukov_privleche_jurist_za_da_predogovori/", "text": "Членовете на Съвета за електронни медии утвърдиха юриста Христо Томов за член на Управителния съвет на Българската национална телевизия с четири гласа \"за\" и един \"против\". Той ще заеме мястото на подалата оставка Зина Трифонова, предаде БНР. Кандидатурата на юриста е предложение на генералния директор на обществената медия Емил Кошлуков. По негови думи причината за това е финансовото състояние на телевизията, за което е нужна повече експертиза. \"Имаме необходимост да предоговаряме поредица от договори, вече получаваме покани, нотариални дела са заведени\", заяви Кошлуков.  \"11 години работя в Министерство на финансите и по стечение на работата, която съм заемал там, са обсъждани такива въпроси, които касаят чисто финансови взаимоотношения, бюджета, финансовата дисциплина. В тази насока също бих могъл да бъда полезен\", коментира назначението си Томов. \"Да бъдете справедлив коректив на генералния директор, да бъдете в негова помощ и в помощ всъщност на БНТ\", каза на Томов председателят на СЕМ София Владимирова.  Бившият юрист на БНТ Зина Трифонова подаде оставката си в средата на юни в края на заседанието, по време на което Кошлуков представи отчета на финансовото състояние на БНТ за периода март - май 2019 г., за който телевизията още беше под управлението на Константин Каменаров. Тогава  Кошлуков обяви, че БНТ практически е във фалит  и подложи тогавашния управителен съвет на обществената медия на остри критики. Преди да подаде оставката си, Трифонова нарече заседанието \"публичен линч\".", "date": "2019.08.07", "title": "Кошлуков привлече юрист, за да предоговори сключени от БНТ договори"}
{"url": "https://www.dnevnik.bg/gradska_sreda/2019/08/07/3948380_zeleni_ploshti_v_mladost_sa_spaseni_chrez_zamiana_na/", "text": "\"Три от най-проблемните терени в район \"Младост\", които бяха предвидени за застрояване, ще останат зелени площи\", обяви кметът Йорданка Фандъкова на страницата си във \"Фейсбук\". Това са пространствата до бл. 61 и бл. 68 на бул. \"Андрей Ляпчев\", пред бл. 320 на ул. \"Атанас Москов\" и ул. \"Свето Преображение\", както и между бл. 401 и бл. 409 на ул. \"Филип Аврамов\". В момента там има частни имоти, придобити чрез реституция или обособени като нови урегулирани имоти в междублоковите пространства и включени в Общия устройствен план на София. Сега те \"ще бъдат разменени със свободни общински терени\", обявява Фандъкова. \"Днес собствениците на тези три имота дадоха своето съгласие след изключително тежки и дълги преговори. Продължават разговорите за разрешаване на още два казуса - до бл. 19 и бл. 70 в \"Младост 1\", казва кметът. Частните собственици ще получат общински имоти, предвидени за строителство до магазин \"Принцес\" на бул. \"Александър Малинов\", които са отдалечени от жилищни блокове, обяснява Фандъкова. Веднага след това процедурата по размяна ще бъде внесена за разглеждане и гласуване в общинския съвет. До кметските избори остава само една, последна сесия и тя ще се проведе през септември. Засега всички политически сили в съвета са дали съгласие за замяната, допълва Фандъкова. Работна група начело с главния архитект на София Здравко Здравков от няколко месеца търси решение на проблема с презастрояването в район \"Младост\". Разгледани са над 30 имота, предвидени за строителство. Планираният строеж на 5-етажна сграда между блокове 401 и 409 предизвика протеста на гражданите. Теренът с площ 1.4 дка доведе до оставката на районния главен архитект Стефан Стефанов, след като той даде разрешение за строеж на това място. На 28 юни Йорданка Фандъкова му я поиска чрез районния кмет, защото по думите й вече се е търсело конкретно решение за даване на друг терен на собствениците. Проблемът с това междублоково пространство в \"Младост 4\" започва през 2001 г., когато общинският терен е продаден на частна фирма от \"Софийски имоти\". През 2009 г. тогавашният главен архитект на София Петър Диков издал виза. На тази база е изготвен проект за 5-етажна сграда и наскоро е издадено разрешение за строеж.", "date": "2019.08.07", "title": "Зелени площи в \"Младост\" са спасени чрез замяна на имоти, съобщи Фандъкова"}
{"url": "https://www.dnevnik.bg/sport/2019/08/07/3948383_v_razgara_na_rasistki_skandal_predizdentut_na_shalke/", "text": "Президентът на \"Шалке\" Клеменс Тьонис слезе временно от поста си заради разразилия се расистки скандал. Решението е за три месеца и дойде след изслушването му от ръководството на клуба. Тьонис, който е милиардер с компания в месопреработвателния сектор, заяви преди седмица, че вместо да се увеличават данъците, за да се защити природата, трябва да се създадат повече електроцентрали в Африка. \"Тогава африканците ще спрат да режат дървета и да правят деца в тъмното\", каза тогава той. Думите му предизвикаха остра реакция в обществото, както и сред бивши футболисти на \"Шалке\". \"Нямам думи. Изказването му ме изненада, шокира и ме нарани. То е обидно за мен и за всички въвлечени\", каза роденият в Гана Джералд Асамоа - бивш играч на \"Шалке\" и германския национален отбор. Тьонис се извини и заяви, че думите му са били грешни и неподходящи. И добави, че подкрепя изцяло борбата на \"Шалке\" срещу расизма и дискриминацията.", "date": "2019.08.07", "title": "В разгара на расистки скандал президентът на \"Шалке\" слезе от поста си"}
{"url": "https://www.dnevnik.bg/biznes/2019/08/07/3948225_kitaiskata_igra_s_juana_e_noj_s_dve_ostrieta/", "text": "Оставяйки валутата си да се обезцени, Китай отвори нов фронт в търговската война срещу Вашингтон, който може да намали последиците от американските наказателни мита, но и крие риск да сложи прът в колелото на икономиката, която и без това губи скорост. Китайската валута в понеделник мина под символичния праг от 7 юана за 1 долар - най-ниското си равнище от 11 години. Съединените щати отвърнаха на удара, като обвиниха официално Пекин, че манипулира своята валута. Обвинението бе отхвърлено от китайската централна банка, която фиксира всеки ден курса на юана спрямо долара. Пекин \"категорично не приема\" тези обвинения. \"Американската страна не взе предвид фактите и  определи по неразумен начин Китай за валутен манипулатор\" , реагира институцията в комюнике. Предишния ден управителят на китайската централна банка И Ган заяви, че страната \"няма да се впусне в конкурентна девалвация\" и \"няма да използва обменните курсове... за да се изправи срещу външните проблеми като търговските разногласия\". Китайската централна банка \"се ангажира да поддържа обменния курс на юана на разумно и стабилно равнище\", каза той. Някои анализатори обаче са на мнение, че Пекин би могъл да остави своята валута да се обезцени още повече. Изтичане на капитали Китай \"е готов да толерира едно ново обезценяване на юана на фона на ескалирането на търговските напрежения със Съединените щати\", подчертава икономистът Бо Чжуан от консултантската компания TS Lombard. Пекин, който контролира плътно валутата си, фиксира всеки ден обменен курс, от който разрешава отклонение от около 2%. Във вторник този курс бе фиксиран на 6.9683 юана за 1 долар - с 0.66% по-нисък от предходния ден. Това е  най-ниското равнище на китайската валута  от май 2008 година. Малко преди 16 ч. местно време във вторник (11 ч. българско време) 1 долар се разменяше за 7.0681 юана на офшорния пазар. ( ) Това рязко понижение е \"очевидният резултат от една активна намеса\" на централната банка с цел благоприятстване на китайския износ и намаляване на последиците от повишаването на американските мита върху китайските стоки, коментира Бо. Президентът на САЩ Доналд Тръмп в четвъртък възобнови търговската война срещу Пекин, обявявайки намерението си да разпростре допълнителните мита върху почти целия внос от Китай от 1 септември. Само че дори едно силно обезценяване на юана няма да може да компенсира напълно влиянието на търговската война, предупреждава икономистът Тао Ван от банка UBS. Стратегията за девалвиране би могла да се окаже контрапродуктивна за Пекин, който, тъкмо обратното, се стреми от 2015 година да стабилизира своята валута, за да предотврати изтичането на капитали. Китайската централна банка \"няма да остави юана да отслабне прекалено много\", тъй като това би имало \"тежки и дестабилизиращи последици за икономиката\" в контекста на забавяне, предупреждава Стивън Инс, анализатор от специализираната компания за търговия с активи Vanguard Markets. Един трилион долара  Едно понижаване на обменния курс води до оскъпяване на вноса, което ще принуди Пекин да плаща повече за внасяния от него петрол. Икономическият растеж на Китай се забави през второто тримесечие на годината до 6.2% - най-ниското му равнище от най-малко 27 години. В този контекст стабилността е приоритет за китайските власти с наближаването на една дата с голямо символно значение - 1 октомври, 70-ата годишнина от създаването на комунистически Китай. Пекин \"вероятно ще се опита да предотврати каквото и да било прекалено голямо понижаване или непостоянство на курса на юана, упражнявайки стриктен контрол върху капиталите\", обяснява Марк Собъл, бивш служител на министерството на финансите на САЩ при републикански и демократически администрации. За сметка на това Китай би могъл да засили натиска върху Съединените щати, намалявайки своята \"планина\" от американски държавни облигации, която е оценявана на повече от 1 трлн. долара. \"Повечето хора не мислеха, че китайците ще използват валутното оръжие, а те го употребиха с хирургическа прецизност\", отбелязва Стивън Роуч, изследовател от Йейлския университет, цитиран от агенция \"Блумбърг\". \"Те обмислят и други опции и не може да бъде изключена тази с облигациите\", предупреждава той, припомняйки, че Китай е най-големият кредитор на Съединените щати. Пекин вече намали портфейла си от американски държавни облигации, който е на най-ниското си равнище от две години.", "date": "2019.08.07", "title": "Китайската игра с юана е нож с две остриета"}
{"url": "https://www.dnevnik.bg/sviat/2019/08/07/3948416_turciia_i_sasht_obiaviha_suglasie_za_bezopasna_zona_v/", "text": "Турция и Съединените щати обявиха, че са се съгласили за създаването на общ оперативен център, от който да координират и управляват т.нар. безопасна зона в Северна Сирия, предаде \"Ройтерс\". Преговорите, които се водиха в Анкара три дни между представители на двете държави, се очакваше да са тежки. Преди началото им президентът Реджеп Тайип Ердоган предупреди, че Турция твърдо е решила да започне нова интервенция в Сирия, ако не бъде постигнат консенсус. Безопасната зона е нужна на Турция, за да се върнат там част от няколкото милиона сирийски бежанци, които са в страната, които натоварват икономиката ѝ и създават социално напрежение. Преговарящите обясняват в отделни изявления, че целта е създаването на \"мирен коридор\" и да се положат всички усилия, за да се върнат сирийците, разселени от войната. Трудните въпроси Нито едно от двете изявления - на турското министерство на отбраната и американското посолство в Анкара - не дава отговор на два въпроса колко дълбоко трябва да навлезе зоната в Сирия и кой би командвал патрулите в района, отбелязва агенцията. Това са двата проблема, заради които преговорите продължават месеци. В Северна Сирия има американски войски, подкрепящи кюрдските Сили за защита на народа (YPG) и други паравоенни групи в коалицията. Кюрдските милиции са считани от Анкара за сирийско разклонение на Кюрдската работническа партия (ПКК). САЩ настояват, че е нужно YPG да останат в зоната, но и да получават подкрепа, тъй като  \"Ислямска държава\" все още не е напълно победена  (Турция, обратно, иска те да бъдат изтласквани все по на изток). Известно е, че зоната би трябвало да е дълга стотици километри по границата, но нищо не потвърждава разпространявани в \"Туитър\" турски документи, според които тя би трябвало да навлезе 35-40 км в сирийската територия. Вашингтон иска друго - ивица, широка 5 км (демилитаризирана), и още 9 км с ограничено разполагане на оръжия. Освен това Анкара смята, че трябва да има последната дума в зоната - нещо, за което САЩ не са съгласни. На среща на посланиците по-рано днес турският министър на отбраната Хулуси Акар  повтори заканата на президента, че Турция е готова  да влезе сама в Сирия, ако не бъде постигнат компромис със САЩ. \"Подготовката, разполагането на единиците ни са завършени. Но казахме, че искаме да действаме заедно с приятеля и съюзника ни, САЩ.\"", "date": "2019.08.07", "title": "Турция и САЩ обявиха съгласие за \"безопасна зона\" в Сирия, но не решиха всички въпроси"}
{"url": "https://www.dnevnik.bg/bulgaria/2019/08/07/3948430_sled_kato_iznese_dokazatelstva_sreshtu_tad_grup/", "text": "Временният шеф на Апелативната специализирана прокуратура Николай Найденов е поискал от Апелативния специализиран наказателен съд да гледа утре при закрити врата делото за ареста на собственика на \"ТАД груп\" Иван Тодоров. Това съобщава специализираният сайт  lex.bg , като се позовава на информация от сайта на прокуратурата. В искането на Найденов се уточнява, че са събрани нови доказателства, които могат да разкрият чувствителна информация за хора и фирми. Прокурорът пише още, че става дума за взаимоотношения на клиенти с банки и застрахователи, данъчни документи и междуфирмени търговски отношения, свързани с прякото развитие на икономика на страната. \"Не би било редно и правилно по отношение на тази информация, отнасяща се до физически и юридически лица и осъществяващи разнородна дейност, подчинена на законовите изисквания в страна, да бъде изложена на показ и достояние на лица присъстващи в съдебната зала, защото те биха били застрашени по един или друг начин (икономически или психически), както и със свои противоправни действия да застрашат националната сигурност на страната\", пишат в искането си от прокуратурата. Желанието на държавното обвинение идва само седмица след като от там  разпространиха изненадващо до медиите  част от доказателствата по разследването за кибертероризъм срещу Иван Тодоров, търговския директор в \"ТАД груп\" Георги Янков и 20-годишния служител Кристиян Бойков, който бе първият задържан по случая с изтичането на личните данни на на 5 млн. българи от Националната агенция за приходите (НАП). До медиите бяха изпратени общо 13 файла , сред които снимки на файлове от компютри, телефон, както и стопкадри от охранителни камери в \"ТАД груп\" с обяснителни бележки кое какво е. \"По повод протеста на Апелативната специализирана прокуратура за определената мярка за неотклонение \"парична гаранция\" на собственика на \"ТАД груп\" Иван Тодоров и с разрешение на наблюдаващия прокурор публикуваме части от доказателствения материал, събран в хода на разследването\", казаха тогава от държавното обвинение. От файловете бяха заличени всички лични данни, факти и обстоятелства, които според прокуратурата биха навредили интересите на трети страни, както и нецензурни думи и изрази. В един от файловете обаче  не бяха заличени ЕГН на премиера Бойко Борисов , главния прокурор Сотир Цацаров, депутата от ДПС Делян Пеевски и двама адвокати, свързвани с Пеевски. След публичното изнасяне на доказателства единственият кандидат за нов главен прокурор Иван Гешев, който в момента е заместник на Цацаров, обяви, че  и занапред ще се изнасят данни до медиите по ключови дела .", "date": "2019.08.07", "title": "След като изнесе доказателства срещу \"ТАД груп\", прокуратурата поиска делото да е закрито"}
{"url": "https://www.dnevnik.bg/sviat/2019/08/07/3948432_razoblichiteliat_koito_e_trun_v_ochite_na_srubskite/", "text": "                         41-годишният Раша Карапанджа е професор в университета по икономика и право EBS във Висбаден. Макар да се шегува много, рядко се смее. Изглежда точно като професор, само без вратовръзка - смята, че тя е демоде. Но това, което според него никога не трябва да излиза от мода, е моралът в преподавателската професия. Защо иначе един авторитетен професор по финанси, който работи в най-стария частен университет в Германия, а междувременно като гост-професор в Нюйоркския университет изнася и лекции по целия свят, ще се занимава със случаите на плагиатство в Сърбия? Защо се противопоставя на властимащите в старата си родина, където политиците все още контролират медиите, съдебната власт и - както изглежда - университетите? \"Можете да попитате същото и професорите, които разкриха плагиатството на бившия германски министър на отбраната Карл-Теодор цу Гутенберг\", казва Карапанджа. \"Това ми е работата.\" Расте ли в Сърбия памук? Преди пет години Карапанджа публикува в сръбския портал \"Пешчаник\" данни за това как тогавашният кмет на Белград Синиша Мали е сътворил докторската си работа за приватизацията в страните в преход, преписвайки нашироко от други източници, без да ги цитира. Той използвал документи на Агенцията по приватизация, която е ръководил преди това, но и научни текстове от други автори. Един от тях е доктор Стифанос Хайлемариам от Еритрея. \"Мали буквално е преписал труда му, при това в лош превод.\" Сръбския политик дори го домързяло да преработи примерите, в които става за отглеждането на памук - култура, която е много важна за Еритрея, но в Сърбия не расте. \"Можеше поне да замени памука с малини\", казва Карапанджа. Но Синиша Мали не кой да е. Богатият финансист е в много добри отношения със сръбския президент Александър Вучич, който от седем години управлява страната с желязна ръка. Многобройните скандали около Мали - за тъмни сделки, съмнително придобити имоти и дори насилие спрямо бившата му съпруга - почти не успяват да го засегнат. Той далеч не е единственият политик в Сърбия, обвинен в плагиатство. Група млади сръбски учени, преподаващи във Великобритания, поставиха под въпрос автентичността на докторските дисертации и на министъра на вътрешните работи, и на един от районните кметове на Белград, и управителия на централната банка. Наскоро стана известно, че министърът на вътрешните работи Небойша Стефанович - също приближен на сръбския президент - не е придобил законно своята диплома. Той бил \"следвал\" в лондонския филиал на частния сръбски университет \"Мегатренд\" - а Дойче веле още преди пет години разкри, че това т.нар. висше учебно заведение не е нищо повече от пощенска кутия. \"Опозицията и критиците на властта - тези \"елитаристи\", не се интересуват от знанията, а само от академичните титли\", написа по този повод Вучич в специална статия за правителствения вестник \"Политика\". \"Формата трябва да бъде най-важното нещо, затова те са елитът, а ние, останалите, беззъбата паплач\", отбеляза президентът иронично, защитавайки министрите си. И така приключи въпроса. Оставките не са лесна работа За разлика от други водещи политици от Сръбската прогресивна партия, обаче, министърът на финансите Мали не е придобил докторската си степен в някое съмнително частно висше училище, а в елитния Белградски университет. Комисия, ангажирана от университета, стигна до заключението, че Мали е преписал 14 процента от докторската си дисертация - нещо, което все още било допустимо. Карапанджа се съмнява в независимостта на комисията. Нейните членове не са финансови експерти, а един от тях дори не говори английски. Как тогава може да сравни работата на сръбския политик с работата на учения от Еритрея? \"Бившият министър Карл-Теодор цу Гутенберг се прости с докторската си степен заради осем параграфа, а в случая със Синиша Мали говорим за десетки страници\", изтъква професор Карапанджа. Но и германските политици не са светци, които безропотно биха подали оставка след такава афера. Карапанджа припомня казаното от канцлерката Ангела Меркел по адрес на Карл-Теодор цу Гутенберг - все пак го била назначила за министър, а не за научен сътрудник. И в крайна сметка причина за подаването на оставката му стана натискът, оказан от медиите и академичните среди. Докато в Сърбия цари мълчание. От пет години проправителствените медии клеймят Раша Карапанджа, наричайки го \"анонимник, търсещ внимание\". Таблоидът \"Ало\" дори писа на президента на университета по икономика и право EBS с настояването да уволни Карапанджа. Във Висбаден се отнесоха сериозно към обвиненията, свиканата независима комисия оневини Карапанджа. Случаят Мали още го занимава, а Белградският университет е поискал допълнителни обяснения от съответния факултет. Карапанджа с удоволствие би се присъединил към комисията, но така и не е бил поканен. Никога не е мислил да се върне в Сърбия - атаките на тамошната жълта преса само затвърждават решителността му. \"Освен това харесвам Висбаден, ние сме добре интегрирани тук\", завършва Карапанджа.", "date": "2019.08.07", "title": "Разобличителят, който е трън в очите на сръбските политици"}
{"url": "https://www.dnevnik.bg/razvlechenie/2019/08/07/3948386_vruzkata_mejdu_klintun_i_monika_ljuinski_shte_bude/", "text": "Връзката между бившия президент на САЩ Бил Клинтън и работилата като стажант в Белия дом Моника Люински, както и процедурата по импийчмънт от 1999 г., ще бъдат разказани в третия сезон на сериала \"Американска криминална история\", съобщава Би Би Си. Излъчването на сериала ще бъде по време на кампанията за следващите президентски избори в САЩ през 2020 г. Копродуцент ще бъде самата Люински. В нейния образ ще влезе актрисата Бийни Фелдщайн. За момента не е известно кои актьори ще изиграят Бил и Хилъри Клинтън. Премиерата на първия епизод е насрочена за 27 септември, 2020 г.  Пред списание \"Венити Феър\" Люински заяви, че  първоначално се колебаела и била доста уплашена от участието си в продукцията. \"Хората използват и разказват моето участие в тази история от десетилетия\", каза тя и допълни, че  едва в последните години е успяла да вземе историята си \"в свои ръце\" .  Много съм благодарна за начина, по който израснахме като общество\", каза 46-годишната Люински, визирайки движението #MeToo. \"Това не е само мой проблем. Хора с власт, най-вече мъже, постоянно се възползват от тези, които са им подчинени по всякакъв начин. Много хора ще видят това именно като такава история и по тази причина, за съжаление, тя винаги ще е актуална\", завърши тя.", "date": "2019.08.07", "title": "Връзката между Клинтън и Моника Люински ще бъде разказана в сериал"}
{"url": "https://www.dnevnik.bg/bulgaria/2019/08/07/3948419_frantishek_-_put_kum_vissheto_prokurorsko_obshtestvo/", "text": "                         Точно преди да хлопне кепенците за лятната ваканция, прокурорската колегия на Висшия съдебен съвет гласува важно кадрово решение - Димитър Франтишек Петров да оглави Специализираната прокуратура. Това назначение остана в сянката на процедурата за избор на главен прокурор. Но спецпрокуратурата е важно звено в системата и изобщо не е без значение кой ще я ръководи. Това е институцията, натоварена да разследва организираната престъпност и корупцията по високите етажи на властта и която в последните месеци влиза от скандал в скандал. Последният е грандиозен -  огласяването на личните данни  на хиляди прокурори и следователи. Както и тези на главния прокурор Сотир Цацаров, премиера Бойко Борисов и медийния магнат, милионер и депутат от ДПС Делян Пеевски. В понеделник ВСС се събра извънредно, за да върне доскорошния шеф на КПКОНПИ Пламен Георгиев в спецпрокуратурата, за да стане вероятно заместник на Франтишек. Но спецпрокуратурата се оказва супертрамплин за кариерно развитие в държавното обвинение. Предишният й шеф Иван Гешев първо стана зам. главен прокурор, а сега е единствен кандидат за главен прокурор. И по всичко личи, че той ще е следващият шеф на държавното обвинение. Франтишек води и подписката за подкрепа на Гешев, събрана от спецпрокуратурата. После неговият избор за шеф мина като репетиция за избора на Гешев. Единствената разлика е, че първият се случи в прокурорската колегия, а вторият ще бъде направен от пленума на съвета. По време на изслушването му реален дебат нямаше. Накрая всички членове на колегията като един гласуваха за него. Така на практика прокурорът Франтишек Досега той не е класиран с конкурс за прокурор на окръжно ниво, каквато е специнстанцията. Но пък нищо чудно Гешев да го направи свой заместник, когато стане главен прокурор. Франтишек е завършил е право през 2000 г. в НБУ. Преди да влезе в съдебната власт, е бил юрисконсулт във Висшето строително училище \"Любен Каравелов\" в София, 20 дни е бил и сътрудник в \"Боду\" ООД. В биографията му има и една година като юрисконсулт в столичния район \"Възраждане\". Влиза в системата през 2002 г. като следовател в Силистра, където изкарва 2 години. После се прехвърля в столичното следствие. От 2006 г. е районен прокурор. Така до 2011 г., когато бива командирован в ключовата Софийска градска прокуратура. И прекарва 7 години там. После го командироват и в спецпрокуратурата за 19 дни, преди да й стане зам.-шеф през март 2018 г. След като Гешев стана зам. главен прокурор, Франтишек стана временен шеф на спецобвинението, откъдето се прицели и в поста на титуляр. Командироването в съдебната власт открай време се ползва като способ за държане на магистрати в подчинение. Затова командировките, особено дългите, които не са прекъснати и след проведени конкурси за запълване на местата, винаги будят подозрение. През октомври 2016 г. Борислава Изполджийска е класирана първа в конкурса за единственото място за прокурорски помощник в Софийската градска прокуратура. (Помощничеството е едно от звената, където процъфтява шуробаджанащината в съдебната система.) През 2018 г. дамата се явява на конкурс за младши прокурор, но не е класирана, показват още онлайн регистрите. Според източници на \"Сега\" Изполджийска е прехвърлена като помощник във върховната прокуратурата, за да няма конфликт на интереси. На 31 юли \"Сега\" прати въпроси до пресцентъра на прокуратурата, както и до Румяна Арнаудова, говорителката на главния прокурор, в коя прокуратура е помощник в момента Изполджийска и дали е имало конкурс преди назначението й там. Както обикновено се случва по теми, неудобни за прокуратурата, отговори така и не дойдоха. През март 2018-а Димитър Франтишек Петров е наказан от шефката си Емилия Русинова с обръщане на внимание заради забавяне по едно дело. Заповедта й е отменена от съда, който приема, че заповедта не е мотивирана и така правото на защита на наказания е нарушено. Преди това през юни 2017 г. той е наказан със забележка от административния си ръководител, но през септември същата година ВСС отменя наказанието. Франтишек се прочу през пролетта на 2017 г., когато сайтът \"Биволъ\" съобщи, че той е пред училищна лавка. Тогава нямаше официална реакция от прокуратурата. Главният прокурор Сотир Цацаров коментира казуса, преди Франтишек да бъде определен за временен шеф на спецпрокуратурата. \"Няма никакви основания да се приеме, че Димитър Петров няма качествата временно да ръководи тази прокуратура. Публикации в определени медии, касаещи негови деяния, които други медии са съобщили, не отговарят на истината. Те са подчинени на цели, може би свързани с процесуалното поведение на собствениците на тези медии. Това е истинската причина за възникналата кампания срещу Димитър Петров\", каза Цацаров, цитиран от lex.bg. Като командирован в градската прокуратура Франтишек има късмет със случайното разпределение на делата и получава някои знакови. През 2015 г. той отказва да образува разследване срещу Делян Пеевски по сигнал за набеждаване, подаден от Георги Христов - един от тримата задържани през юни 2014 г. и обвинени в опит за убийство на Пеевски. Разследването за подготвяне на атентат беше прекратено заради липса на доказателства. С неясни мотиви Франтишек \"Кое наричате \"Яневагейт\" - това, по което Владимира Янева бе осъдена на три инстанции по мой обвинителен акт, писан заедно с колежката Димитрова от Софийската градска прокуратура, или разговора между двете дами Янева и Ченалова? Според мен всичко е написано в постановлението ми за прекратяване на досъдебното производство (за разговорите - б.а.) Мотивът - по направените записи бе назначена експертиза, която установи, че те са манипулирани, подреждани, скъсявани и удължавани. Това не са оригиналните записи. Това не успя да се наложи в обществото, защото тези, които пуснаха записите в публичното пространство, явявайки се като свидетели, не ги представиха лично\", коментира преди седмица в \"24 часа\" Франтишек. Колкото до частта от \"Яневагейт\", с която прокурорът се хвали, по обвинителния му акт срещу бившия ръководител на \"Вътрешна сигурност\" в МВР Тодор Костадинов и бившия шеф на Софийския градски съд Владимира Янева, равносметката е глоба за Костадинов за компютърно престъпление и година условно за Янева само по едно от обвиненията за давани разрешения за СРС. По останалите си обвинения двамата бяха оправдани. Той се явяваше като прокурор и по делото за данъчни престъпления срещу шефа на \"Софарма\" и издател на опозиционния сайт \"Клуб Z\" Огнян Донев. То завърши с оправдателна присъда на първа инстанция. В същото си програмно интервю Франтишек обещава спецпрокуратурата да запази стила си. А той най-добре може да се илюстрира с акцията срещу кмета на столичния район \"Младост\" Десислава Иванчева през април 2018 г. Франтишек на Иванчева и заместничката й Биляна Петрова. Двете бяха осъдени на първа инстанция, но  съдът написа в мотивите с и, че по време на ареста е била нарушена презумпцията за невинността на Иванчева, която е гарантирана от националното и европейското законодателство. Нарушението е, че тя е участвала в следствените действия с белезници, както \"публичността на нейното оковаване с белезници зад гърба ѝ\". \"Това е драстично нарушение на презумпцията за невинност\", прие съдът. А Иванчева заведе дело в Страсбург и вероятно данъкоплатците ще покрият солено обезщетение заради действията на разследващите. Спецпрокурорът беше на първа линия и неотдавна по време на претърсването в офисите на фирмите на съиздателя на \"Капитал\" и \"Дневник\" Иво Прокопиев.", "date": "2019.08.07", "title": "Франтишек - път към висшето прокурорско общество"}
{"url": "https://www.dnevnik.bg/sviat/2019/08/07/3948437_british_eurueis_prejivia_tejuk_sriv_na_it_sistemite/", "text": "Тежък срив на информационната система на \"Бритиш еъруейз\" (British Airways) предизвика днес часове наред отмяна и отлагане на полети, както и дълги опашки от изнервени пътници. Авиокомпанията се извини за третия за малко повече от две години толкова мащабен инцидент и малко преди 18 часа българско време обяви, че проблемът е преодолян и започва нормализиране на трафика. Кризата започна, когато пътниците опитаха да се регистрират рано сутринта. След това над 60 полета от лондонските \"Хийтроу\" и \"Гетуик\" бяха отменени, а повече от 100 бяха отложени, показват електронните табла на двете летища. Това е поредният удар по \"Бритиш еъруейз\", която през юли бе глобена с 230 милиона долара за слаба защита личните данни на клиентите си и се подготвя за евентуални стачки на пилотите, които протестират за по-добри заплати в разгара на летния туристически сезон. Няма данни от авиокомпанията за броя на засегнатите на трите лондонски летища, сред които е и \"Лондон сити\". Оплаквания за проблеми пристигаха от Япония и Индия. Клиенти имаха затруднения с онлайн чекиране и се оплакваха, че седят блокирани в самолетите часове наред и не излитат. Пътници, цитирани от \"Ройтерс\", се оплакаха, че са изпуснали връзките си с други полети е са провалени плановете им, подготвяни месеци наред. Щетите за някои от тях са в рамките на хиляди паунда. На летищата персоналът се опитваше да изпрати някои полети с ръчно чекиране и предлагаше пренасрочване на полетите. Но клиенти споделяха, че са чакали 90 минути някои от служителите да обясни какво се случва.", "date": "2019.08.07", "title": "\"Бритиш еъруейс\" преживя тежък срив на ИТ системите"}
{"url": "https://www.dnevnik.bg/politika/2019/08/07/3948367_prokurori_atakuvat_medii_no_ne_oprovergavat_fakti/", "text": "Прокуратурата поиска прокурорската колегия на Висшия съдебен съвет (ВСС) да реагира на публикации в \"Капитал\" и \"Сега\", които са съответно каква е подкрепата за кандидата за главен прокурор Иван Гешев и какво е кариерното развитие на избрания за шеф на Специализираната прокуратура Димитър Франтишек Петров. Писмото беше разпространено до медиите в сряда по обяд, а малко преди това на сайта на прокурорската колегия беше публикувана позиция, в която те призовават \"обществото и медиите за повече толерантност и отговорност в провежданото обсъждане на номинираната кандидатура за главен прокурор\". От ВСС изразяват тревога от коментари, мнения и публикации, които в позицията им са наречени \"тенденциозни, манипулативни, негативи, накърняващи доброто име и авторитет\" на прокурори и следователи, но споменават само същата публикация в \"Капитал\" –  \"Тоягата и морковът зад номинацията на Иван Гешев\" . Повод за реакцията на прокурорската квота е  позицията на Асоциацията на прокурорите  в България от вторник - пак по повод текста за моркова и тоягата. (Текстът от \"Капитал\" - четете  тук , текстът от \"Сега\" -  тук ). Във всички позиции обаче липсва посочване на конкретни факти от публикациите, които да са неверни. За последните три дни това са няколко институционални позиции срещу две медийни публикации. Първо в понеделник кандидатът за главен прокурор  Иван Гешев обяви  от свое име и от името на главния прокурор, че \"няма да бъдат допуснати персонални атаки срещу магистрати и че на старанието да бъдат демонизирани отделни магистрати, като прокурор Силвия Соколова, ще бъде отговорено с всички позволени от закона средства\". Соколова е спомената в текста в \"Капитал\", че през 2013 г. е свидетел в дисциплинарното производство срещу покойния член на ВСС и заместник на Борис Велчев Камен Ситнилски. \"Тогава тя заяви, че откакто е прокурор, не знае някой да не е изпълнил устни указания или молба на началника си\", пише в материала.  Във вторник се появи становище на Асоциацията на прокурорите в същия дух. В сряда споменатите позиции разпространиха ръководството на прокуратурата и прокурорската колегия на ВСС. Може да се очаква, че в четвъртък или следващите дни прокурорската колегия ще трябва да реагира и на искането на прокуратурата. Общото между всички позиции е, че споменават само  един материал в \"Капитал\" , а от днес - прокуратурата добавя и  публикация в \"Сега\" . И още - че се противопоставят на \"създаването на внушения относно личните и професионални качества на определени магистрати, формиране на недоверие у гражданите към съдебната власт и конкретно към прокуратурата\", обявяват се срещу \"персоналните атаки\". И оставят впечатлението, че медиите са разпространили неверни данни. В същото време  Говори се общо и се оформя впечатление, че медиите създават крив образ, докато магистратите, съдебната система и процедурата за избор не са дали никакъв повод за критични коментари и оценки. В позицията на прокурорската колегия се говори и за \"безпокойство от негативната кампания, реализирана в част от българските медии, срещу заместника на главния прокурор Иван Гешев - кандидат за главен прокурор на Република България, както и срещу прокурорите и следователите, подкрепили неговата кандидатура\". Примери и факти за други медии не се споменават, опровергаване на факти - също липсва. Кое не е вярно в цитираните публикации - с този въпрос \"Дневник\" потърси говорителя на главния прокурор Румяна Арнаудова и говорителя на прокурорската колегия Даниела Машева. Арнаудова не отговори на мобилния си телефон днес следобед. \"Конкретно за прокурор Силвия Соколова - да, тя е давала показания по дисциплинарното производство срещу Камен Ситнилски, но това не може да бъде обвързващо за подкрепата, която е изразила за номинацията на г-н Гешев за главен прокурор. Споменава се в същия материал ( ) и името на г-н Димитър Петров, който също е заявил подкрепа. Изкривява се позицията на подкрепящите номинацията на г-н Гешев, внушава се, че е под натиск на ръководството или с обещания за кариерни бонуси\", обясни Даниела Машева. На въпрос как обществото ще може да си изгради мнение за предстоящия избор, ако медиите мълчат и не изнасят проверени факти, Машева коментира, че публичността и прозрачността са гарантирани от законовата процедура за избора на нов главен прокурор и всички становища, които се получат от професионални, граждански и научни организации, ще бъдат качени на сайта на ВСС. \"Дневник\" потърси и главните редактори на двете, посочени от прокуратурата медии. \"Декларациите от последните дни по повод публикациите в \"Капитал\" и \"Сега\" - честотата и тонът им, са форма на институционален натиск срещу свободната журналистика. Прокуратурата не оспорва конкретен факт, а това, че публикациите са критични. Една от основните задачи на медиите са да бъдат коректив на властта, включително прокуратурата, което често означава да бъдат критични към нея. Институциите могат да имат отношение към фактите, разбира се, могат да имат и свое мнение, но е изключително важно споделянето му да не нарушава конституционното право на всеки да изразява своята гледна точка за случващото се\", коментира Алексей Лазаров, главен редактор на \"Капитал\". Според него в момента се случва обратното - тонът на  интервюто на Иван Гешев пред БНТ  и серията декларации са заплашителни и показват нежеланието на прокуратурата да се обсъждат проблемите в съдебната система по същество, както и опасна нетърпимост към всяко различно мнение. Лазаров каза, че не приемат оценките на прокурорската колегия за цитираната статия на \"Капитал\" и ако в нея има конкретни факти, които не отговарят на истината, нека бъдат посочени. Той отправи покана за интервю на живо с Иван Гешев - като по-демократичната форма на комуникация между медиите и институциите, вместо заплашителните писма и публичното набеждаване на журналисти и издатели. Главният редактор на вестник \"Сега\" Теодора Пеева каза, че цялата изнесена информация за Димитър Франтишек Петров е взета от официалната му биография, качена на сайта на ВСС. Тя обясни още, че репортерът на вестника е изпратил до прокуратурата въпроси за съпругата на Франтишек, която също работи в прокуратурата. Всъщност това е наложила се вече практика - институциите да избягват да отговарят на въпросите на медиите, които публикуват критична информация, и да не приемат поканите за интервюта. Главният прокурор Сотир Цацаров за целия си мандат досега не прие да застане пред микрофона на \"Дневник\". Поканите към него, към кандидата за наследник Иван Гешев и към Димитър Франтишек Петров стоят отворени. И \"Капитал\", и \"Сега\" казаха, че не са получавали писма с искане на право на отговор от засегнатите в публикациите. Така от една страна прокурорите, споменати в публикациите, не отговарят на въпроси, от друга не опровергават публикувани данни или не коментират. Но изпращат публични позиции, в които твърдят, че тези медии заблуждават. Конкретните прокурори, чиито имена са споменати и които ръководството на прокуратурата и прокурорската колегия искат да защитят, са номинираният за главен прокурор Иван  Гешев,  избраният неотдавна за ръководител на Специализираната прокуратура  Димитър Франтишек Петров,  наблюдаващият прокурор на разследването срещу ТАД Груп за пробива в сървърите на НАП  Евгения Станкова , прокурорът Силвия Соколова, и наблюдаващият прокурор по делото срещу Миню Стайков  Ангел Кънев  - всички от Специализираната прокуратура. За тях \"Капитал\", а и \"Дневник\" са писали или споменавали не само напоследък, а и през годините, по повод техни актове и действия. Информативно, или коментарно, в различни жанрове. Днес дори и говорителят на прокурорската колегия Даниела Машева не оспори написаното за прокурор Силвия Соколова, напротив - потвърди го, нито за Димитър Франтишек Петров. Повтарям това, защото от него става ясно какъв е проблемът на прокуратурата с онези медии, в които журналистите подписват материалите си. Проблемът е, че не могат да опровергаят фактите, затова се хващат за контекста и интерпретацията. Но интерпретацията е въпрос на журналистически суверенитет и нито висшото прокурорско ръководство, нито прокурорската колегия на Висшия съдебен съвет могат да нагазят в това поле по друг начин освен с публично заклеймяване на \"лошите\", което и правят. Очакваме следващата реакция.", "date": "2019.08.07", "title": "Прокурори атакуват \"Капитал\" и \"Сега\", но не опровергават факти"}
{"url": "https://www.dnevnik.bg/sport/2019/08/07/3948413_ljupko_petrovich_problem_e_che_machut_niama_da_e_na/", "text": "Треньорът на ЦСКА Люпко Петрович смята, че за отбора му е проблем, че мачът със \"Зоря\" (Луганск) няма да е на \"Българска армия\". Съоръжението на червените не отговаря на изискванията и затова двубоят ще е на \"Васил Левски\". ЦСКА приема украинския отбор в четвъртък от 20.30 ч. в първа среща от третия предварителен кръг в Лига Европа. В предните два кръга червените домакинстваха на \"Българска армия\". У дома те взеха две победи след 4:0 срещу \"Титоград\" и 1:0 срещу \"Осиек\". \"Преодолим съперник са, можем да победим, имаме добри играчи. Няма как да не вярвам в нашите възможности, имаме опитни играчи. \"Зоря\" е отбор, който е отлично подготвен физически, сходни са като стил с \"Осиек\", каза Петрович. Сръбският специалист говори за предизвикателствата пред своя отбор. \"Определено се чувства умора, надявам се да се подготвим добре. Нямаме достатъчно качествени играчи, които да решат даден мач, имаме група от 15-16 човека, с която ще се опитаме да издържим\", каза той.", "date": "2019.08.07", "title": "Люпко Петрович: Проблем е, че мачът няма да е на \"Българска армия\""}
{"url": "https://www.dnevnik.bg/sviat/2019/08/07/3948397_neochakvaniiat_herkules_-_v_nova_zelandiia_sa_otkriti/", "text": "Около 7 кг, необичайно едър и силен, два пъти по-тежък от най-известния голям папагал какапо - това описание обяснява решението на палеонтолозите да дадат на вида, обявен преди дни, името Hercules inexpectatus (Неочакван Херкулес). В Нова Зеландия бяха намерени вкаменелости от първия познат на човечеството \"гигантски папагал\" (по думите на проф. Тревър Уърти от университета \"Флиндърс\" в Аделаида, Австралия). Уърти, един от основните автори на изследването, обявяващо находката, казва за \"Гардиън\": \"След като решихме, че е нещо ново и вълнуващо, предизвикателството бе да открием от кое семейство е.\" На екипа, работил по костите (открити през 2008 г.), отнело известно време да разбере, че става дума за папагал, тъй като липсата на прецеденти карала учените да изключват такава възможност. В началото те предполагали, че става дума за орел. Районът в южната част на Нова Зеландия, където е открит, днес е известен със студ и скиори, но изследователите смятат, че по времето на Heracles inexpectatus (вкаменелостите, сред които е открит, са датирани на около 19 млн. години) мястото е било гористо, със субтропичен климат. Островните екосистеми често създават големи птици, неспособни да летят. Това важи и за Нова Зеландия и птиците киви. \"Свързано е с пристигането на място, където няма хищници\" на земята, обяснява Даниел Фийлд, палеонтолог и експерт по птиците в Кеймбриджкия университет. Еволюцията или появата на такива хищници обаче застрашава бъдещето на големите птици, отбелязва той. Според новозеландската телевизия 1 News липсата на конкуренция за храна вероятно го е направила толкова голям, възможно е и да е бил месояден.", "date": "2019.08.07", "title": "\"Неочакваният Херкулес\" - в Нова Зеландия са открити останки на гигантски папагал (видео)"}
{"url": "https://www.dnevnik.bg/bulgaria/2019/08/07/3948435_toiagata_i_morkovut_zad_nominaciiata_na_ivan_geshev/", "text": "\"Спонтанният възторг на колективите на трудещите се в центъра и по места изпълва сърцето ми с радост. Един от водачите на народното въстаническо движение в Софийска област, един човек от народа поздравява бойците от отряда \"Чавдар\". Така прокурор от столична прокуратура коментира в социалните мрежи валящите писма в подкрепа на кандидатурата на Иван Гешев за главен прокурор. Подписките, в които се включват прокурори, следователи и служители в администрация на държавното обвинение, започнаха да се появяват още в деня на номинацията му. Тази самобитна активност може и да е не е автентична, но в комбинация с факта, че Гешев беше номиниран от цялата Прокурорска колегия на Висшия съдебен съвет, стана повод кандидатурата му да бъде пакетирана като идваща от гилдията - най-често използваният аргумент на хората, които го подкрепят (по последния началник на шести отдел на Шесто управление на ДС Димитър Иванов: \"Той е единствен кандидат за поста, но получи единодушна подкрепа от Прокурорската колегия, от Камарата на следователите и в средите на полицията\"). Тази седмица стана ясно, че той наистина ще е единствен кандидат за поста, след като последният, който може да номинира друг за поста - правосъдният министър Данаил Кирилов, не го направи, с аргумента, че едва ли не така ще опорочи избора на Гешев. Цялата драматургия по номинацията на Иван Гешев, която вероятно ще достигне своя пик през есента, когато ще бъде гласувана кандидатурата му, показва нагледно две неща - тежкото състояние на държавното обвинение и големия залог, който стои зад избора на наследник на Сотир Цацаров. Източници на \"Капитал\" в съдебната система разказаха, че през последните няколко месеци потенциални кандидати за главен прокурор - независимо дали спрягани публично или обсъждани вътре в гилдията, са били профилактирани. Това се е случвало по два начина - през данъчна проверка и дори такава от антикорупционната комисия. Така един по един кандидати отпадали, а Гешев останал кандидатът на гилдията... Вълната в подкрепа на Иван Гешев може и да изглежда внушителна на пръв поглед, но, погледната отблизо, бие на кухо и прилича на злоупотреба със служебно положение. Първата подписка в подкрепа на Иван Гешев дойде от специализираните прокуратури в деня на номинацията му и тя зададе тона. Пръв под нея се подписа и.д. началникът на Специализираната прокуратура Димитър Петров (няколко дни по-късно назначен за титуляр на поста от прокурорската колегия, която издигна кандидатурата на Гешев), а след него още близо 120 прокурори, следователи и служители в администрацията (куриери, шофьори, деловодители, секретари и т.н.). \"Г-н Иван Гешев е човекът, който наравно с нас отстоява позициите на прокуратурата в съдебната зала. Г-н Гешев е колегата, който участва в досъдебната фаза на процеса - и като редови магистрат, и като ръководител, осъществявайки методическо ръководство и контрол съобразно задълженията си\", пише в подписката (без да става ясно какво точно е правил един шофьор рамо до рамо с Гешев в съдебната зала). На челните места в подписката са ядрото обвинители, които виждаме по телевизията заради публичните акции от ерата \"Гешев\". Сред тях например е Силвия Соколова, която през 2013 г. беше свидетел в дисциплинарното производство срещу покойния член на ВСС и заместник на Борис Велчев Камен Ситнилски. Тогава тя заяви, че откакто е прокурор, не знае някой да не е изпълнил устни указания или молба на началника си. Което дава идея за масовата подкрепа за Гешев сега. Немалка част от подписалите прокурори бяха назначени за титуляри в Спецпрокуратурата преди няколко седмици, а други участват в конкурсни процедури - кариерни израствания, зависещи от прокурорската колегия. Сред изразилите подкрепа за номинацията на Иван Гешев има и командировани магистрати, т.е. дали техният престой в спецпрокуратурата ще продължи зависи директно от волята на ръководството на държавното обвинение. От страницата на държавното обвинение може да се види, че буквално допреди няколко дни част от подписалите съдебни служители от спецпрокуратурата са участвали в конкурсни процедури. Но дори и назначени, те са в пряка зависимост от ръководителя си и трудно биха отказали да заявят подкрепа за бъдещия началник. Още по-малко, когато видят, че това вече е направил прекият им началник. След тази от Специализираните прокуратури последваха подписки от Софийската районна прокуратура и структури на държавното обвинение от провинцията. В Бургас  подписката  (в първо лице множествено число) е подписана директно от апелативния прокурор, а  тази  в Стара Загора дори съдържа имената на неподписалите, с уточнението, че са в отпуск. На страницата на ВСС, където се качват документите за кандидатурата на Гешев, е качено и становище от районната прокуратура във Варна, в което въобще не се коментира кандидатурата за главен прокурор, а само се изразява несъгласие с протеста пред сградата на съвета. Подкрепа за Иван Гешев дойде и от вътрешното министерство. Директорът на полицията в Пазарджик Йордан Рогачев лично изразява подкрепата си. Два дни след като депозира становището си той беше \"повишен\" като директор на полицията в Пловдив. В понеделник пък се появи анонимна позиция от следователите в Националната следствена служба, която отново говори в множествено число, но под нея няма нито едно име. Следовател разказа пред \"Капитал\", че не знае да е организирано официално събрание, където да е била обсъждана позицията и най-вероятно зад инициативата стои бившият член на ВСС Ясен Тодоров, който след края на мандата си през 2017 г. беше командирован в Националното следствие, а наскоро спечели конкурс за титуляр там. \"Същинският разговор за избора на нов главен прокурор успешно беше подменен с жестове на привидности, театър на сенките, \"подкрепи\" от трудови колективи и основният въпрос защо кандидатът е точно Иван Гешев остана без отговор.\" Така коментира ставащото председателят на Съюза на съдиите и член на предходния състав ВСС Калин Калпакчиев пред БНР в сряда и допълни: \"Зa дa имaмe автентичен, cвoбoднo изpaзeн вoт нa прокурорите, трябва дa създадем гаранции зa тoвa. Πoдĸpeпaтa, ĸoятo вaли, изобщо нe e автентичен глac. He e въпросът дa ce бpoи ĸoлĸo пpoĸypopи ca пoдĸpeпили, ĸoлĸo нe ca пoдĸpeпили Зaщoтo имa хиляди начини нeпoдĸpeпилият дa бъде \"yдapeн\" – c дисциплинарно производство и пpoчee. Прокурорите в момента нямaт създадени ycлoвия cвoбoднo дa изразят мнeния – тoвa e eдин oт моментите, зa които трябва дa ce гoвopи пpи peфopмaтa в пpoĸypaтypaтa. Kaĸ дa ce гарантира независимостта нa отделния пpoĸypop, който в момента paбoти пoд нaтиcĸ.\" Прави впечатление, че от подписката отсъстват голяма част от прокурорите, назначавани преди идването на Гешев в спецпрокуратурата. За наличието на подобна опозиция спомена прокурор, работещ в институцията от създаването ѝ, но тя била лесно смачкана: \"Затрупват те с дела за ДДС измами, от които просто няма как да изплуваш, и тогава почват да те гонят за срокове. Оттук се тръгва само с кръв\", коментира източникът ни. От началото на годината е върнат и един позабравен метод за наказание - командироването в друга прокуратура без съгласието на командирования. Така в нещо като наказателен дисцип се е превърнала Районна прокуратура - Самоков, където от няколко седмици е командирован Милко Първанов, който наблюдаваше делата за цигарените фабрики, а преди това там беше изпратен друг спецпрокурор. Заповедта на Цацаров е мотивирана с \"кадрова необходимост\" - каквато по думите му съществува и за самата Специализирана прокуратура. Колкото и да е съмнителна откъм автентичност вълната от подкрепа за Иван Гешев е факт. До него има още един - това, че несъгласната част от гилдията не издигна алтернативна кандидатура. Факт е, че такава възможност законът за съдебната власт не допуска, но нищо не пречеше прокурорите да се обединят около някой свой колега. По информация на \"Капитал\" това не се е случило поради няколко причини. Прокурор от ВКП коментира картината така: \"Свободата да изразяваш открито мнението беше сломена още по времето на Никола Филчев - един убит прокурор, един самоубил се, палежи и побоища. При Велчев институцията изпадна в летаргия, а при Цацаров беше нанесен последният удар.\" Източници на \"Капитал\" в съдебната система разказаха, че през последните няколко месеци потенциални кандидати за главен прокурор - независимо дали спрягани публично или обсъждани вътре в гилдията, са били профилактирани без значение от кой лагер са. Срещу тях започвали данъчна проверки и дори такава от антикорупционната комисия. На следващо място много трудно би се намерил кандидат, който би излязъл открито срещу правата линия на ръководството. Достатъчно е да се види какво се случи с т.нар. граждански кандидат - следователят Бойко Атанасов беше обект на дисциплинарни наказания и клеветнически кампании. И още един пример - началникът на Националната следствена служба Борислав Сарафов, който беше един то сигурните кандидати за поста не участва, тъй като срещу него през април месец започна проверка по публикация, че 21 годишният му син е придобил имот за половин милион лева. Проверката срещу Сарафов приключи два дни след последното заседание, на което можеха да се правят номинации за ръководител на държавното обвинение.", "date": "2019.08.07", "title": "Тоягата и морковът зад номинацията на Иван Гешев"}
{"url": "https://www.dnevnik.bg/dnevnik_na_liatoto/galerii/2019/08/07/3948353_fontanut_na_ploshtad_slaveikov_blikna_otnovo_sled_14/", "text": "След 14 години под похлупак фонтанът на столичния площад \"Славейков\" отново работи и освежава въздуха. Той е основно почистен, а електрическата инсталация е сменена с нова. През май 2005 г. млад мъж загина от токов удар, след като потопи ръката си във водата. Причината се оказа некачествена обвивка на захранващ кабел на прожекторите.", "date": "2019.08.07", "title": "Снимка на деня: Фонтанът на площад \"Славейков\" бликна отново след 14 години"}
{"url": "https://www.dnevnik.bg/biznes/2019/08/07/3948365_antikorupcionniiat_fond_otkri_narusheniia_v_poruchki/", "text": "Фондация \"Антикорупционен фонд\" ще сезира Агенцията за държавна финансова инспекция за нередности в поръчка на Българската агенция по безопасност на храните (БАБХ) за обезвреждане на животински отпадъци, съобщиха от организацията днес. Те пуснаха и видео, подготвено от журналиста  Генка Шикерова , която прави разследване по темата още преди година, но материалът не е излъчен. В края на 2017 г. агенцията по безопасност на храните обявява обществена поръчка за обезвреждане на животински отпадъци за три години на стойност 30 милиона лева. Поръчката е спряна след жалба на един от участниците. Тогава агенцията преминава към т.нар. директно договаряне. От БАБХ канят само две от фирмите с мобилни инсталации (инсинератори, в които обезвреждането става чрез изгаряне при много висока температура), с които да сключи договори за обезвреждане на трупове - \"Син кръст 2016\" и \"Еко БГ СЖП\". Собственици на \"Син кръст 2016\" са Янка Николова-Лазарова и Борислав Лазаров, станал известен покрай кризата с боклука на столицата, когато той е управител на фирма концесионер. Съдружници в \"Еко БГ СЖП\" са Димитър Манджуков и Димитър Димитров. През март 2018 са сключени първите договори на стойност 12 милиона лева. Като основно предимство при обществената поръчка е посочена мобилността на инсталациите и възможността да реагират бързо и на място при необходимост. Към края на 2018-а 12-те милиона, които агенцията е договорила за обезвреждане на трупове, са изразходвани и се прибягва до подписване на анекси, чрез които фирмите получават още близо 17.5 милиона лева. От АКФ посочват, че от БАБХ са ги уведомили, че мобилните инсталации не са използвани за изгаряне на умъртвените животни във връзка с болестта африканска чума по свинете, като те се загробват. Мотивите на агенцията за безопасност на храните са, че капацитетът на инсинераторите не е достатъчен, за да преработят толкова много евтаназирани прасета. От фонда отбелязват, че на база платените количества и цената, договорена на тон с инсинераторите, излиза, че за една година те са изгорили около 20 хиляди тона трупове и други животински отпадъци, или близо три пъти повече от обезвредените от екарисажите в Шумен и Варна за 2017 година. Количество, което никога досега не е обезвреждано в България и което според експерти не е възможно да бъде обработено от инсталации с подобен капацитет. От БАБХ отказват да дадат информация какво е преработеното и платено количество животински отпадък от момента на сключването на договора и как се контролира то с аргумента, че \"липсва надделяващ обществен интерес от разкриването на тази информация\". През 2019 г. \"Син кръст 2016\" и \"Еко БГ СЖП\" подписват нови договори за още 30 милиона лева за обезвреждане на животински отпадъци с БАБХ до края на 2020 г., се казва още в позицията на фонда.", "date": "2019.08.07", "title": "Антикорупционният фонд откри нарушения в поръчки за изгаряне на животински отпадъци"}
{"url": "https://www.dnevnik.bg/sviat/2019/08/07/3948252_edin_vupros_v_brjuksel_i_v_london_moje_li_boris/", "text": "Един въпрос звучи все по-силно в Брюксел и Лондон: може ли да бъде спрян Борис Джонсън? Британският министър-председател казва, че Великобритания ще напусне Европейския съюз след по-малко от 90 дни - или със сделка за развод, или без - което изглежда все по-вероятно. Подкрепящи ЕС британски депутати се подготвят за отчаян опит да предотвратят Брекзит без сделка в момент, когато Великобритания и общността взаимно се обвиняват в проваляне на споразумение. Не е ясно обаче дали парламентът може да спре министър-председателя, който настоява, че  Великобритания ще напусне на 31 октомври , \"каквото и да стане\". \"На теория може\", заяви пред Би Би Си британският конституционен експерт Върнън Богданор. \"На практика е много, много трудно.\" По закон Великобритания  ще напусне ЕС  на 31 октомври, когато изтича официалният период за излизане, определен от договора на ЕС. Първоначалният краен срок - 29 март, беше удължен два пъти, след като британските политици влязоха в пререкания заради условията на напускането и  многократно отхвърлиха сделката  за развод с общността, договорена от тогавашния премиер Тереза Мей. Джонсън казва, че ще \"напрегне всеки мускул\", за да постигне нова и подобрена сделка. Той обаче не води преговори с лидерите от ЕС и отправя искания, които общността почти със сигурност би отхвърлила. Великобритания настоява, че ЕС трябва отново да отвори споразумението за напускане и да премахне клауза за  ирландската граница , срещу която се противопоставят подкрепящите Брекзит британски депутати. ЕС казва, че няма да предоговаря сделката. Двете страни взаимно се обвиняват в проваляне на преговорите. Британският министър Майкъл Гоув, отговарящ за приготовленията за напускане без сделка, каза вчера, че е \"дълбоко натъжен\", че ЕС \"отказва да преговаря с Великобритания\". Говорителката на Европейската комисия Аника Брайтхарт обаче каза, че вратата на общността е отворена, \"стига Великобритания да желае да преговаря и да разясни своята позиция по-подробно\". В момент на нарастващо напрежение Джонсън нарежда на британските служители да \"пришпорят\" приготовленията за напускане без сделка, заделяйки над 2 милиарда британски лири за наемане на гранични служители, осигуряване на лекарства и подготовка за опашки от камиони около основното пристанище на Ламанша - Дувър. Много икономисти казват, че  Брекзит без сделка  ще доведе до при което има вероятност от недостиг на прясна храна и други стоки, след като митническите проверки създадат затруднения на пристанищата във Великобритания. Подкрепящите ЕС депутати обещават да се захванат за битка, щом парламентът се върне от лятната ваканция на 3 септември. Те имат две възможни стратегии: приемане на закон, който изключва Брекзит без сделка, или сваляне на правителството и заменянето му с ново, което да изостави безкомпромисния подход на Джонсън. \"Шансовете за избори се увеличават, след като редовите депутати обмислят начини, по които да могат да осуетят плановете на Джонсън\", каза управляващият директор за Европа в консултантската фирма за изследване на политическия риск \"Юрейша груп\" Муджтаба Рахман. \"Движим се към положение, при което е малко вероятно да бъде постигнат особен напредък през август. Септември и октомври ще бъдат трескави. А това е меко казано.\"      Лидерът на опозиционната Лейбъристка партия Джереми Корбин каза в понеделник, че ще свика вот на недоверие към правителството, щом парламентът се върне, за да \"гарантира, че няма да бъде позволено на това правителство да изведе страната от съюза (ЕС) без сделка\". Евентуален вот на недоверие има добри шансове за успех, тъй като консерваторите на Джонсън разполагат с работно мнозинство от едва един глас, а някои консервативни депутати са твърдо против Брекзит без сделка. Ако правителството загуби, то ще има 14 дни, за да отмени резултата, като спечели ново гласуване. Ако не успее, ще има избори. Законът за произвеждане на парламентарните избори на постоянно установена дата, въведен през 2011 г., обаче оставя въпроси за това какво се случва през решаващите 14 дни. Опозицията казва, че Джонсън ще трябва да подаде оставка и и да се види дали някой друг може да състави правителство. Противниците на Брекзит смятат, че могат да сформират правителство на националното единство, чиято единствена цел да бъде да поиска от ЕС Съюзниците на Джонсън обаче казват, че той може да остане на поста през двете седмици, печелейки време, а после да свика избори за след 31 октомври. Великобритания автоматично би напуснала ЕС на Хелоуин, по време на кампанията. Това би било спорно, макар че не е ясно дали би било незаконно. Консервативният депутат Доминик Грийв каза вчера, че представата, \"че ако загубиш вот на недоверие, просто ще стоиш безучастно и ще се барикадираш на Даунинг стрийт\", е \"направо смайваща, глупава, инфантилна и няма да проработи\". Другият начин, по който парламентът може да спре  напускане без сделка , е като приеме закон, който или да отмени Брекзит, или да нареди на правителството да поиска от ЕС нова отсрочка. Подкрепящи ЕС депутати от няколко партии водят неофициални преговори за своята стратегия да осъществят това през есента. Правителството обаче контролира графика на парламента и ще се опита да ограничи възможностите на опозиционните депутати да направят законодателни предложения или промени. Джонсън също така отказва да изключи възможността временно да преустанови работата на парламента, ако законодателното събрание се опита да спре Брекзит, макар че премиерът вероятно би се сблъскал с правно предизвикателство, ако направи това. Старши изследователката по Брекзит в Института за управление Мади Тимонт Джак каза, че Великобритания върви към \"война на изтощение между правителството и парламента\" с непредвидими последици. \"Не знаем докъде е готов Борис Джонсън да оспорва установените конституционни практики, които обикновено очакваме да виждаме\", каза тя. \"Това е просто една огромна, огромна неизвестна.\" /БТА", "date": "2019.08.07", "title": "Един въпрос в Брюксел и в Лондон: може ли Борис Джонсън да бъде спрян"}
{"url": "https://www.dnevnik.bg/sviat/2019/08/07/3948459_gurciia_izrael_kipur_i_sasht_shte_si_sutrudnichat/", "text": "Гърция, Израел, Кипър и Съединените щати се договориха да засилят сътрудничеството си в областта на енергийната, инфраструктурната и кибер сигурността, заяви днес гръцкият министър на енергетиката Костис Хадзидакис, след като министрите от четирите страни се срещнаха в Атина, съобщава в. \"Катимерини\". Откриването на залежи на природен газ в Източното Средиземноморие през последното десетилетие превърна региона във важен алтернативен източник на енергия за Европа, но също така разкри отдавна тлеещи спорове между съседките, борещи се за правата върху източниците. Регионалната тристранна среща между  Израел и Кипър , които откриха залежите, и Гърция, която иска да играе ролята на хъб, неотдавна беше разширена с включването и на Съединените щати, напомня вестникът. \"Енергетиката може да бъде мост за по-голяма политическа стабилност\", заяви пред журналисти американският заместник-министър на енергетиката Франк Фанън.  Кипърският министър на енергетиката Георгиос Лакотрипис каза, че е получил уверения от своите колеги от Израел, Гърция и САЩ за пълната подкрепа към правото на неговата страна да извършва проучвания за природни ресурси.  Турция, която няма  дипломатически отношения с Кипър , оспорва правото на членката на ЕС да търси природен газ, предявявайки претенции към крайбрежни зони на Кипър. Анкара разположи два сондажни кораба източно и западно от острова - ход, който Кипър определя като нарушение на международното право. / БТА", "date": "2019.08.07", "title": "Гърция, Израел, Кипър и САЩ ще си сътрудничат повече в енергетиката"}
{"url": "https://www.dnevnik.bg/sviat/2019/08/07/3948468_pakistan_shte_izgoni_indiiskiia_poslanik_zaradi/", "text": "Пакистан обяви днес, че ще експулсира индийския посланик в Исламабад, предаде агенция \"Франс прес\". Пакистанските власти взеха това решение два дни, след като Делхи реши да отнеме специалния конституционен статут на щата  Джаму и Кашмир. \"Ще отзовем посланика си в Делхи и ще експулсираме индийския посланик\", заяви пакистанският външен министър Шах Махмуд Куреши пред пакистанска телевизия. Пакистанското правителство обяви също така, че ще понижи нивото на дипломатическите си отношения с Индия и че ще суспендира двустранните търговски връзки с Делхи. Премиерът Имран Хан каза също така вчера, че обмисля да се обърне към Съвета за сигурност на ООН заради решението на Индия за спорния регион. Той призова световните лидери да се намесят и заяви, че промяната на статута на Кашмир може да изостри напрежението между Индия и Пакистан, което да доведе до същински конфликт. Специалният статут на щата  Джаму и Кашмир  се определя от член 370 от конституцията на Индия. Според него той има право на своя конституция, флаг и автономия по всички въпроси освен външната политика, отбраната и комуникациите. Член 370 освен това забранява на индийци извън щата да се заселват за постоянно в него, да купуват земя, да заемат държавни постове и да получават стипендии за образование. Този конституционен текст е базата, на която  Кашмир, бивше британско владение , се присъединява към Индия, припомнят агенциите. Пред Съвета на щатите вътрешният министър Амит Шах каза, че този специален статут ще бъде отменен, а освен това щатът ще бъде разделен на две - Джаму и Кашмир, който ще има право на свое законодателно събрание, и Ладах, който ще бъде на пряко управление от Делхи. Управляващата сега в Индия хиндуистка националистическа партия  \"Бхаратия джаната\"  (Индийска народна партия) от десетилетия се обявява против специалния статут на Джаму и Кашмир и включва в предизборните си манифести обещания да го отмени. В последно време в щата нараства напрежението и федералното правителство разполага там нови войници, чийто брой е вече най-малко 10 хиляди. Индия е разпоредила на туристите и хиндуистките поклонници да напуснат Джаму и Кашмир от съображения за сигурност.", "date": "2019.08.07", "title": "Пакистан ще изгони индийския посланик заради промяната на статута на Кашмир"}
{"url": "https://www.dnevnik.bg/sviat/2019/08/07/3948473_kude_belite_rasisti_publikuvat_manifestite_si/", "text": "Само за последните няколко месеца форумът 8chan е дал възможност на трима терористи да изразяват мненията си сред хора с подобни убеждения. Последният от тях е мъжът, избил 22 души в американския град Ел Пасо. Преди да нападне латиноамериканската общност в града, той е публикувал манифест против \"испаноамериканската инвазия\", смесените бракове и взаимодействието на расите. Собственикът на 8chan - Джим Уоткинс, бе призован от комисията по вътрешна сигурност на Конгреса. Конгресмените ще очакват той да обясни как форумът се бори с \"разпространението на екстремистко съдържание, включително отнасяващо се до превъзходството на бялата раса\". Уоткинс, който живее във Филипините, отвърна с писмо на Конгреса, че е готов да бъде разпитан по телефона. Множество доставчици на 8chan прекъснаха бизнес взаимоотношенията си с него – последните бяха доставчикът на инфраструктура Epik и компанията за киберсигурност CloudFlare. Epik обаче все още поддържа неонацисткия Daily Stormer и InfoWars на конспиратора Алекс Джоунс. Какво е 8chan Потребителите му могат да коментират и да модерират свои собствени раздели по всякакви теми – от аниме и криптовалути до политика и видеоигри. Почти всички са анонимни, единственото правило е да не се публикуват незаконни за САЩ материали, например детска порнография, пише в. \"Гардиън\". Но екстремизмът е основната тема на сайта още от създаването му през 2013 г. Тогавашният му собственик Фредрик Бренан подаде оставката си от управлението му през 2016 г. и прекъсна всякакви връзки през декември 2018 г. Чудовището на Франкенщайн Създателят на 8chan Фредрик Бренан, който е прекъснал всякакви връзки с компанията, е на мнение, че сайтът трябва да бъде затворен. \"Ако можех да върна времето назад и да не го създам изобщо, вероятно щях\", казва той пред \"Ройтерс\", определяйки форума като \"чудовището на Франкенщайн\". По думите му той се е превърнал в кошер за бял расизъм, анонимна омраза и неонацизъм, след като го е продал на Уоткинс и новият собственик се е превърнал в \"бесен консерватор\" и поддръжник на президента Доналд Тръмп. Сайтът бе използван и от терориста Брентън Тарант, който през март нападна две джамии в Крайстчърч, Нова Зеландия. Месец по-късно друг, вдъхновен от него мъж, стреля в синагога в Калифорния. \"Стигна се до момент, в който, когато масов убиец решава да избива хора, той си публикува манифеста в 8chan\", казва Бренан.", "date": "2019.08.07", "title": "Къде белите расисти публикуват манифестите си"}
{"url": "https://www.dnevnik.bg/bulgaria/2019/08/07/3948477_durjavata_biznesa_i_ucheni_se_obediniha_okolo_tri/", "text": "Три са мерките срещу разпространението на африканска чума по свинете, около които днес се обединиха земеделският министър Десислава Танева, фермери от цялата страна и учени, които участваха в кръгла маса, организирана от Министерството на земеделието, храните и горите и Тракийския университет в Стара Загора, предава БТА. Първата от тях е регистрация на всички животни, втората - проверка от експертни групи на състоянието на всички свинекомплекси и ферми в страната, а третата - контрол на популацията на дивата източнобалканска свиня. Необходим е строг контрол в свиневъдните ферми в цялата страна, категорични бяха всички участници в дискусията. При проверки са установени негламентирани фамилни стопанства, с по 100-200 свине, без никакви мерки за биосигурност, каза Танева. До този момент в България са установени 30 огнища на африканската чума и са засегнати 126 хиляди свине. Последните две огнища са в Силистренска област. Общо 15 на сто от поголовието в свиневъдството е засегнато, изтъкна министър Танева.", "date": "2019.08.07", "title": "Държавата, бизнесът и учени се обединиха около три мерки срещу африканската чума"}
{"url": "https://www.dnevnik.bg/sport/2019/08/07/3948366_iaponiia_izprobva_sistema_sus_sniag_za_borba_s_jegite/", "text": "Японските власти са изпробвали климатична система, използваща сняг, в търсене на решение на проблема с горещините преди предстоящите след по-малко от година олимпийски игри в Токио. Тестът е направен пред стадиона в Сайтама, който ще приеме мачове от футболния турнир, съобщава \"Джапан нюз\". Според информацията на място е докаран сняг от Минамиунума - град, побратимен със Сайтама. От него е получена ледена вода, която е използвана в системата, а полученият студен въздух е бил насочен за охлаждане на помещение, което ще бъде за посетители на игрите. Извън него температурата е била близо 40 градуса, а в него - с десет градуса по-ниска. Горещините в последните месеци  се превръщат в едно от най-големите предизвикателства пред организационния комитет . Само в седмицата от 29 юли до 4 август жегите са довели до смъртта на 57 души в Япония, а повече от 1800 души са били отведени в болници. \"Справянето с жегата чрез сняг е отличното \"омотенаши\" (японското гостоприемство) за гостите от чужбина\", каза един от служителите в Сайтама, цитиран от изданието. Предстои да бъде изследван резултатът от изпитанието, за да се прецени дали то ще бъде прилагано по време на игрите в Токио. През юни организационният комитет представи доклад с мерките, взети за намаляване на рисковете за спортистите и зрителите.", "date": "2019.08.07", "title": "Япония изпробва система със сняг за борба с жегите преди Токио 2020"}
{"url": "https://www.dnevnik.bg/evropa/2019/08/07/3948464_moje_meseci_nared_da_ne_dostigat_hrani_pri_brekzit_bez/", "text": "Брекзит без споразумение би могъл да доведе до \"недостиг\" и \"сериозни смущения\" в снабдяването с хранителни продукти. Това предупреди днес британската федерация по храните и напитките, цитирана от Франс прес. \"Никога не сме казвали, че страната би умряла от глад. Не става въпрос за това, но ще има недостиг\", каза главният оперативен директор на федерацията Тим Райкрофт. \"Смятаме, че ще има сериозни смущения, които ще продължат седмици или месеци след напускането на ЕС. Те биха могли да бъдат леко смекчени с натрупване на резервни запаси през първите седмици, но при пресните продукти това не би могло да трае дълго\", заяви той. Вероятността за \"рязък\" Брекзит без споразумение стана още по-реална след идването на власт на Борис Джонсън. Новият британски премиер обеща, че страната му ще напусне ЕС на 31 октомври със или без споразумение с Брюксел. В случай на излизане от ЕС без споразумение, Брюксел обяви, че незабавно ще въведе митнически контрол, проверки за безопасността на хранителните стоки и за спазването на европейските норми на границата с Великобритания. Това събужда страхове за трудности в доставките на храни. Тим Райкрофт заяви, че 31 октомври, датата за Брекзит, е вероятно \"най-лошата\" за хранителния сектор. С наближаването на Коледа складовете вече ще са пълни и компаниите биха могли трудно да натрупат резерви, каза той.", "date": "2019.08.07", "title": "Може месеци наред да не достигат храни при Брекзит без споразумение"}
{"url": "https://www.dnevnik.bg/sviat/2019/08/07/3948475_kartite_za_putuvane_v_ciala_evropa_interreil_niama_da/", "text": "Пътуващите европейци вече няма да могат да използват картите \"ИнтерРейл\" (InterRail), за да пътуват във Великобритания от следващата година. Това обяви компанията \"Юрейл груп\" (Eurail group), цитирана от агенция \"Франс прес\", която предлага този билет за влак, позволяващ да се пътува в Европа. Това решение не е свързано с излизането на Великобритания от ЕС, съобщиха засегнатите компании. То засяга и картите \"Юрейл\", от които могат да се възползват граждани на трети страни.  \"Пътниците, които ще си купят карта \"Юрейл\" или \"ИнтерРейл\" през 2020 година, няма вече да могат да пътуват във Великобритания\", обяви \"Юрейл\", която е притежавана от над 35 европейски железопътни и морски компании. Картите, купени през 2019 година, все пак остават валидни. Британските граждани биха могли винаги да се възползват от тези карти, за да пътуват в Европа, уточни \"Юрейл\", добавяйки, че влаковете \"Юростар\" между Лондон, Париж, Брюксел и Амстердам няма да са засегнати. \"Това няма нищо общо с Брекзит, който е предвиден за 31 октомври\", обяви в отделно комюнике :\"Рейл деливъри груп\" (Rail Delivery Group) - британският орган, който обединява железопътните компании за пътнически и товарни превози. \"Няма да имa никаква разлика за британските пътници, които винаги могат да получат карта \"ИнтерРейл\", да вземат \"Юростар\" от Лондон и да обикалят Европа с влак\", съобщи органът. Създаден през 1972 година билетът \"ИнтерРейл\" позволява да се пътува през около 30 страни в Европа. Насочен първоначално към младите хора, впоследствие той разширява обхвата си и към други възрастови категории. ЕС предвиждаше преди две години да предложи подобен билет на всеки европейски гражданин, навършил 18 години, преди да се откаже от този проект, оценяван като твърде скъп. /БТА", "date": "2019.08.07", "title": "Картите за пътуване в цяла Европа \"Интеррейл\" няма да важат във Великобритания от догодина"}
{"url": "https://www.dnevnik.bg/bulgaria/2019/08/07/3948470_deloto_sreshtu_ivan_geshev_za_dumite_mu_i_ciganite/", "text": "Административният съд – София-област насрочи за 10 септември делото срещу решението на Комисията за защита от дискриминация за изказването на зам. главния прокурор Иван Гешев, че \"и циганите правят така\", съобщава  \"Дефакто \". Докладчик е съдия Милка Итова, която е бивш член на Висшия съдебен съвет (ВСС). В началото на юли КЗД остави без уважение жалбата на ромския активист Христо Николов срещу Гешев, защото отговорният магистрат упражнил гражданското си право на мнение и говорел в общ контекст. Николов реагира, като обяви, че е  завел искова молба за клевета  и ще търси правата си в съда. \"Почувствах се лично засегнат от тези думи на лицето Иван Стоименов Гешев, изречени в качеството му на заместник главен прокурор, тъй като същите съдържат обидни и клеветнически твърдения по отношение на всички роми в Република България\", пише в исковата молба Христо Николов. \"В случая заместник главният прокурор Иван Гешев приравнява процесуалното поведение на определено физическо лице в качеството му на обвиняем и подсъдим по определено дело, който не е ром, към поведението на всички роми в страната, тоест - че всички роми имат поведението на даден подсъдим\", се отбелязва в молбата. Николов няма да претендира за обезщетение. Повод за реакцията му стана телевизионно интервю пред БНТ на Иван Гешев. То е със заглавие \"Между арестите и скандалите\" и е излъчено на 17 април. Акцентът е делото срещу бившия кмет на \"Младост\" Десислава Иванчева, заместника й Биляна Петрова и посредника за предаването на подкупа Петко Дюлгеров. \"Господин Дюлгеров е подсъдим. Той даде показания в досъдебното производство в качеството му на обвиняем. Това, че той на по-късен етап ще се откаже от тези показания, беше калкулирано още в досъдебното производство. Така правят всички. Ние очаквахме, че той ще възприеме това поведение. Само да допълня, извинявайте, че ви прекъсвам! Единствено, което не можеше да се предвиди, беше ясно, че той ще каже, че това не е вярно, в досъдебното производство, така правят всички подсъдими, така правят и циганите, включително по делата. Това е масово\", заяви Гешев в интервюто.", "date": "2019.08.07", "title": "Делото срещу Иван Гешев за думите му \"...и циганите така правят\" е насрочено за септември"}
{"url": "https://www.dnevnik.bg/sviat/2019/08/07/3948480_specialnite_chast_na_kirgizstan_sa_zadurjali_bivshiia/", "text": "Киргизстанските специални сили предприеха операция по задържането на бившия президент на страната Алмазбек Атамбаев, който е обвиняван в корупция и който е в конфликт с новия държавен глава Сооронбай Жеенбеков, съобщава БТА. Местни медии публикуваха кадри, на които се вижда как въоръжени и униформени членове на специалните сили започват операцията по задържането на Атамбаев в село Кош Таш край киргизстанската столица Бишкек. По време на щурма на специалните сили са били ранени над 10 души. Те са основно привърженици на Атамбаев, събрали се около дома му. Според киргизстански медии в района имало 500 поддръжници на бившия президент. Сред ранените имало журналист и депутат от парламента. По време на специалната операция по задържането на Атамбаев не е било използвано бойно оръжие, уверява Държавният комитет за национална сигурност на Киргизстан. Местни медии обаче разпространяват кадри, на които се вижда мъж, ранен от куршум в крака, както и видеозаписи, на които се чуват стрелба и тътен от заглушителни гранати. Според поддръжници на Атамбаев специалните сили са атакували неговите привърженици, когато Атамбаев е излязъл от дома си да ги приветства. От щаба на Атамбаев първо съобщиха, че той е бил задържан и отведен в неизвестна посока. После обаче от щаба съобщиха, че всъщност Атамбаев все още не е задържан и продължава да оказва съпротива на бойците на специалните сили. Засега е трудно да се каже с точност какво се случва в дома на Атамбаев, защото специалните сили не допускат никого дотам, а от имота продължават да отекват изстрели, заяви представител на щаба на Атамбаев. Алмазбек Атамбаев беше начело на Киргизстан до ноември 2017 г. В края на юни той беше обвинен в корупция. Заподозрян е в незаконно придобиване на земи и в освобождаването на член на мафиотски клан. Атамбаев твърди, че тези обвинения са политическа маневра на новия държавен глава, който е и негов противник. В края на мандата си Атамбаев успя с цената на политически маневри да наложи кандидатурата на Жеенбеков за държавен глава, който по това време беше негово протеже. Но отношенията между двамата бързо се влошиха.", "date": "2019.08.07", "title": "Специалните част на Киргизстан са задържали бившия президент на страната"}
{"url": "https://www.dnevnik.bg/photos/2019/08/07/3948103_fotogaleriia_svetovnite_snimki_na_denia_-_7_avgust/", "text": "Лебеди плуват в река близо до село Заспорния, Беларус.", "date": "2019.08.07", "title": "Фотогалерия: Световните снимки на деня - 7 август 2019 г."}
