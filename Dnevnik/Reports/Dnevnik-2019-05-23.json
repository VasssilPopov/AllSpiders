{"url": "https://www.dnevnik.bg/sviat/2019/05/23/3910678_sasht_publikuvaha_oshte_17_obvineniia_sreshtu_asandj/", "text": "Министерството на правосъдието на САЩ публикува подробния списък с нови 17 обвинения срещу основателя на \"Уикилийкс\" (WikiLeaks) Джулиан Асандж. Всички те са за престъпления, свързани с незаконен достъп и разгласяване на документи, засягащи отбраната на страната. Досега срещу прекаралият 7 години в еквадорското посолство Асандж бяха две. Те бяха за заговор за проникване в компютър на Пентагона и предлагане на помощ за разбиване на паролата на Челси Манинг - тогава анализатор на военното разузнаването на САЩ. \"Асандж е знаел, разбирал и напълно е одобрявал действията на Манинг по придобиване и незаконно предоставяне на \"Уикилийкс\" на класифицирани документи, съдържащи информация за националната отбрана на САЩ\", цитира Асошиейтед прес днешното обвинение. След като Манинг е започнал да изпраща файловете, Асандж го е окуражавал да продължава неуморно. Става дума за документи, \"които позволяват на вражеските сили в Ирак и по света да предвидят определени действия или реакция на американската армия и да извършват по-ефективни нападения\", се казва още в обвинението. Новите 17 обвинения отново ще събудят дебата за това дали Асандж е порсто издател като всички останали - както настоява самият той - или е шпионин. Ще продължат и споровете за това докъде може да стигнат медиите в публикуването на правителствени тайни. В САЩ медиите окуражават източниците си да им предоставя класифицирани документи и смятат, че разгласяването им е защитено от Първата поправка на Конституцията.", "date": "2019.05.23", "title": "САЩ публикуваха още 17 обвинения срещу Асандж"}
{"url": "https://www.dnevnik.bg/razvlechenie/2019/05/23/3910549_djefri_rush_shte_poluchi_rekordno_za_avstraliia/", "text": "Австралийският актьор Джефри Ръш ще получи обезщетение от таблоида News Corp в рекорден за Австралия размер, равняващ се на 1,9 млн. щатски долара, след като изданието \"Дейли Телеграф\" в Сидни го обвини в \"непристойно поведение\", съобщи \"Ройтерс\".  Федералният съд в Австралия нареди австралийското крило на News Corp да плати на носителя на \"Оскар\" сумата заради миналите, а и бъдещите икономически загуби на актьора в допълнение към предходното обезщетение от 610 хил. долара, отсъдено през април. Говорител на медията не е бил открит за коментар на решението, а адвокатът на Ръш е отказал да коментира. 67-годишният актьор заяви, че статиите в \"Дейли Телеграф\" в Сидни са били набързо скалъпени, тъй като вестникът е искал да има \"австралийски ъгъл\" в допълнение към обвиненията за сексуално насилие, повдигнати срещу щатския филмов продуцент Харви Уайнстийн. В текст със заглавие King Leer (\"Кралят похотливец\" - бел. ред.) и в няколко последвали статии в края на 2017 г. вестникът обвини актьора, че се е държал \"неподходящо\" с Ерин Джийн Норвил по време на продукция на \"Крал Лир\" в \"Сидни тиътър къмпани\". Актьорът, който спечели \"Оскар\" през 1997 г. за ролята си в \"Блясък\" и след това се снима в поредица от успешни филми като поредицата \"Карибски пирати\", \"Крадецът на книги\" и \"Най-добрата оферта\", обяви, че статиите са внушили, че той е \"голям перверзник\" и е уличен в \"разврат\", което е довело до \"значителни щети\" за него. През април съдията по делото Майкъл Уигни прочете заключението на решението в претъпканата съдебна зала, част от което гласеше: \"Това е била една безотговорна публикация на сензационна журналистика от най-лошия вид.\"", "date": "2019.05.23", "title": "Джефри Ръш ще получи рекордно за Австралия обезщетение след делото за клевета"}
{"url": "https://www.dnevnik.bg/gradska_sreda/2019/05/23/3910541_fandukova_kompoziciite_za_siadane_na_ploshtad/", "text": "Архитектурните композиции за сядане на площад \"Славейков\" са разделени на отделни компоненти и вече са пейки, каза днес пред журналисти кметът на София Йорданка Фандъкова. Според нея това е по-доброто решение. Разликата е, че пейка в ценоразписа за Зона 2 струва между 850 и 1290 лева, както Фандъкова обясни по БНТ. Докато пейка, получена от разчленяване на квадратна \"композиция\", излиза 2125 лева. И е без облегалка и се сяда на лят (гол) камък на половината от тях. Формата на композициите е разработена от архитектурно студио А.Д.А. По първоначалния проект те трябва да образуват квадрат около дърветата на площада и затова там не се предвиждат обикновени пейки. Дали проектантите са съгласни с разчленяването на композициите, арх. Радомира Методиева от А.Д.А. обясни: \"Имахме обсъждане с възложителя (Столичната община) и решихме, че така ще бъде по-удобно за ползване и това се възприема от хората.\" На въпрос не е ли прекалено скъпо пейка без облегалка да струва 2125 лева арх. Методиева отговори: \"Ами, колкото е, толкова. Аз с цени не се занимавам. Фирмата изпълнител си избира материалите, които отговарят на спецификациите.\" Поставените пейки на площад \"Славейков\", които са 15 на брой, плюс една квадратна композиция за сядане излизат общо 40 375 лева. С проекта си за ремонт на ул. \"Граф Игнатиев\" и площадите \"Славейков\" и \"Гарибалди\" архитектурно студио А.Д.А. спечели конкурса, организиран от Столичната община през 2013 г. Наградата за победилия проект бе 350 хиляди лева.", "date": "2019.05.23", "title": "Фандъкова: Композициите за сядане на площад \"Славейков\" станаха пейки"}
{"url": "https://www.dnevnik.bg/bulgaria/2019/05/23/3910554_zapochna_deloto_sreshtu_rumen_ovcharov_za/", "text": "Специализираният наказателен съд даде ход на делото срещу бившия министър на икономиката и енергетиката Румен Овчаров, заместника му Анна Янева и бившия изпълнителен директор на \"Мини Бобов дол\" ЕАД Пламен Евтимов за умишлена безстопанственост, от която са последвали щети за над 29 млн. лв. Делото започна в съда на първа инстанция 10 години след като са били извършвани престъпленията, за които прокуратурата е повдигнала обвинения. Първоначално обвинен бе само Овчаров . В края на март 2018 г. Софийската градска прокуратура внесе в Специализирания наказателен съд обвинителен акт срещу него като длъжностно лице за това, че въпреки задълженията си на министър умишлено не е упражнил достатъчно контрол, в резултат на което е настъпила щета за \"Мини Бобов дол\" на стойност близо 9 млн. лв. На 17 май миналата година  делото срещу Румен Овчаров бе върнато  на Специализираната прокуратура за отстраняване на допуснати процесуални нарушения. След допълнително разследване с обвинения се сдобиха освен Овчаров и заместникът му във ведомството, както и бившият изпълнителен директор в предприятието.  Сумата на обвинението също бе увеличена значително  – общата щета е над 29 млн. лв., като Овчаров носи солидарна отговорност с другите подсъдими за над 24 млн. лв. От прокуратурата твърдят, че след връщането на делото е извършено допълнително разследване, при което са събрани доказателства за това, че в резултат на неупражнения от Овчаров контрол за \"Мини Бобов дол\" ЕАД са настъпили значителни щети. И на тримата е повдигнато обвинение за умишлена безстопанственост, осъществена при условията на продължавано престъпление в периода от 25 май 2006 г. до 18 март 2009 г., като деянието представлява особено тежък случай и е последвало откриване на производство по несъстоятелност. Чрез сключения договор за наем на \"Ораново\" ЕООД са прехвърлени изключителните права на добив, транспортиране и продажба на въглища от участък \"Бабино\" и участък \"Бобов дол\" от находище \"Бобовдолски въглищен басейн\", предоставени с решения на Министерския съвет на \"Мини Бобов дол\" ЕАД, в нарушение на текстове от Закона за подземните богатства и Закона за концесиите, твърдят от държавното обвинение. Според обвинителния акт това е станало, без да е проведена открита процедура при условията на публичност и прозрачност, свободна и лоялна конкуренция и равнопоставеност на всички кандидати и участници и без да е установено притежава ли \"Ораново\" ЕООД, необходимите за извършване на добив на въглища технически, управленски и финансови възможности. Крайният резултат от всичко това бил откриване на производство по несъстоятелност на \"Мини Бобов дол\" ЕАД. Адвокатите на тримата подсъдими поискаха днес от съда да върне делото на прокуратурата отново заради съществени процесуални нарушения. Защитниците акцентираха най-вече на разминаване в сумите, за които са повдигнати обвинения на тримата подсъдими. \"Противоречията за какви вреди са им повдигнати обвинения са обсъждани и при предишното внасяне на обвинителния акт. Основните суми са посочени като размер и произход. Няма противоречие в сумите в диспозитива и в заключителната част. В началото и в средата на обстоятелствената част те значително се различават, но това не води до неяснота в какво престъпление са обвинени\", смятат магистратите. Съдебният състав посочи и че липсва конкретизация по периоди за това какви суми не са получени от наеми и режийни разходи, но това не се налагало - прокуратурата ще има възможност да докаже твърденията си, а ако не успее – съдът ще чете оправдателни присъди. Магистратите отхвърлиха искането за повторно връщане на делото на прокуратурата и с мотива, че от периода, за който са обвинени тримата подсъдими, са минали над 10 години и поредно връщане едва ли ще допринесе за събиране на нови доказателства. Решението делото да започне в съдебна фаза не е окончателно и може да бъде обжалвано пред Апелативния специализиран наказателен съд, а ако той потвърди, заседание ще има на 24 юни. По делото трябва да бъдат разпитани 51 свидетели и да се изслушат 7 вещи лица, изготвили различни експертизи. Бившият министър Румен Овчаров остава с най-леката мярка за неотклонение - \"подписка\". Румен Овчаров има още едно обвинение. Дни преди да изтече 10-годишната давност от извършване на предполагаемото престъпление, през 2016 г. бившият министър на икономиката и енергетиката Румен Овчаров бе обвинен за проекта АЕЦ \"Белене\". Причината е, че в нарушение на Закона за обществените поръчки е допуснал подписването на споразумението между \"Националната електрическа компания\" (НЕК) и руската \"Атомстройекспорт\" (АСЕ) на 29 ноември 2006 г., докато бе министър на икономиката и енергетиката в правителството на Сергей Станишев. Като принципал на НЕК не е упражнил контрол върху сключването на споразумението между НЕК и АСЕ, а то било подписано в нарушение на Закона за обществените поръчки, преди да е избран инвеститор по проекта и преди да е сключен основен договор за изпълнението му.", "date": "2019.05.23", "title": "Започна делото срещу Румен Овчаров за безстопанственост от преди 10 години"}
{"url": "https://www.dnevnik.bg/sport/2019/05/23/3910553_krasen_kralev_ima_predlojenie_sestri_stoevi_da_se/", "text": "Министърът на младежта и спорта Красен Кралев заяви, че водещите български състезателки по бадминтон Габриела и Стефани Стоеви са получили предложение да играят за Франция. Преди два дни  те обявиха, че повече няма да се състезават за България . Тогава двете обвиниха българската федерация, че отклонява средства, предвидени за подготовката им. От организацията отрекоха, а състезатели от националния отбор  обвиниха Стоеви във високомерно и неуважително отношение . Кралев заяви, че е останал изненадан от скандала. Той очаква бърз резултат от  назначената от него проверка на федерацията . \"Знаем, че имаме предложение Стоеви да се състезават за Франция - нещо, което няма как да го приемем, но трябва да бъдем изключително внимателни към техните твърдения и да проверим дали тези средства са отивали към тях. Българската общественост трябва да знае каква е истината, преди да даваме оценки\", каза министърът при посещение в Кюстендил, цитиран от БТА. От федерацията по бадминтон обявиха, че Стоеви биха имали право да се състезават за друга държава най-рано през март 2021 г. \"Бадминтонът е един от спортовете, които се развиват най-бързо в България през последните години. Това е един от спортовете, за които сме полагали огромни грижи не само финансови, но и изключително голям ресурс от министерството беше ангажиран, за да може бадминтонът да бъде част от дисциплините, които се изучават в училище\", добави Кралев. Той отговори и на въпрос, свързан със  случая с трикратната европейска шампионка по борба Биляна Дудова . Състезателката се възстановява след самонараняване, подозренията за което са свързани с опит за самоубийство. \"Познавам Биляна Дудова много добре - и кариерата ѝ, и нея самата. Тя има нужда да се събере психически, да се възстанови и да продължи напред\", каза министърът. Преди три години покрай случая с гимнастичката от ансамбъла Цветелина Стоянова  Кралев заяви, че всяка федерация трябва да работи с психолог .", "date": "2019.05.23", "title": "Красен Кралев: Има предложение сестри Стоеви да се състезават за Франция"}
{"url": "https://www.dnevnik.bg/photos/2019/05/23/3910592_snimka_na_denia_predizbornata_poiava_na_delian_peevski/", "text": "След като се появи на благотворителна вечеря във велинградското село Пашови, вторият в евролистата на ДПС Делян Пеевски участва в предизборна среща на движението с жители на община Сърница", "date": "2019.05.23", "title": "Снимка на деня: Предизборната поява на Делян Пеевски"}
{"url": "https://www.dnevnik.bg/sport/2019/05/23/3910596_krasimir_georgiev_zavurshi_uspeshno_biaganeto_si_ot/", "text": "Красимир Георгиев завърши успешно предизвикателството да пробяга 1200 км от Черно до Адриатическо море.  Ултрамаратонецът  финишира преди 17 ч. българско време, когато стигна брега в албанския град Драч. \"Много съм радостен, че утре не трябва да стана и да бягам. Коридор №8 е едно приятелство. Това е нещо, по което тръгнах заради самите нас\", каза Георгиев по време на церемонията в Драч. Българинът  започна бягането си на 8 май, като премина последователно през Бургас, Пловдив, София, Скопие, Битоля, Охрид, Елбасан, Тирана и Драч по маршрута на паневропейския транспортен коридор №8. Предизвикателството Corridor8 се проведе под мотото \"свързаност\" и цели освен да обедини активните хора от България, Северна Македония и Албания, да насърчи още развитието на инфраструктурните връзки, спорта, туризма и бизнеса между трите страни. \"Моето бягане е начало на цялата тази свързаност. Нека покажем на Европа и на нашите три страни, че заставаме заедно зад една кауза\", призова Георгиев. Изпитанието от Черно до Адриатическо море беше най-дългото, което предприема българинът. В предишните си инициативи Георгиев бяга  в продължение на 36  и  55 часа .", "date": "2019.05.23", "title": "Красимир Георгиев завърши успешно бягането си от Черно до Адриатическо море"}
{"url": "https://www.dnevnik.bg/analizi/2019/05/23/3910574_politikata_stava_vse_po-zadkulisna_i_nepredvidima/", "text": "- Не, освен ако не броите за изненада почти пълното отсъствие на европейските политически проблеми от кампанията и фокусирането й върху домашни околополитически разправии. - Кампания имаше, но тя бе необичайна. Опозицията в лицето на БСП предпочете да отсъства от медиите и да води агитация \"от врата на врата\". Може би с цел да избегне неудобни въпроси за имущество и доходи на социалисти – като продължение на герберския \"Апартаментгейт\". Кандидатите на ГЕРБ също не бяха много активни по медиите – предпочитаха да се срещат с избирателите по места, както и БСП - \"от врата на врата\". Изключение направи само Бойко Борисов, който пое медиите лично от името на ГЕРБ, за да тушира ефекта на \"Апартаментгейт\". Ако социолозите са прави – направи го успешно. По-малките партии бяха медийно по-активни – Джамбазки, \"Демократична България\", \"Коалиция за България\" - която по странен начин изглежда абонирана за новините на БНТ... - В крехко... ГЕРБ с труд удържа кворума в зала, БСП с мъка намира аргументи да стои извън парламента. ДПС се чувства обичайно комфортно, само дето не е официално на власт – но то и неофициално стига... Патриотите бягат по паралелни писти – ВМРО и Джамбазки по-бързо, \"Атака\" превъзбудено, а Валери Симеонов – на олимпийски принцип. Остава да се види дали и как ще останат заедно в българския парламент – ако не можаха да влязат заедно в Европейския. Марешки изглежда в най-добра форма – той винаги се подмладява, когато от ГЕРБ му възложат важна задача. Сега – да пази кворума.  - Дълъг разговор... В България има 300 000 души, които подкрепят основните приоритети на т.нар. градска десница. Тези хора не можаха да бъдат разединени дори и под натиска на засилващото се противопоставяне по линията либерали – консерватори. Но партиите, които ги представляват, са разединени по много линии. \"Демократична България\" разполага с подкрепата на част от тези хора – на каква част, ще видим в неделя. По-добре щеше да бъде, ако бяха положени усилия цялата 300 000-хилядна общност да бъде политически обединена за целите на една категорична проевропейска, прозападна политика във време, в което руските партии в българската политика се роят по-бързо от пчелни кошери. - Ако вземе връх разумът – ще останат заедно в управляващата коалиция, за да останат на власт. Ако вземат връх емоциите – ще видим кои емоции ще надделеят... - Докато кворумът виси на един крак, Марешки ще бъде прикрит член на мнозинството – ГЕРБ ще продължи да му възлага задачата да пази кворума. Ако Корнелия Нинова подаде оставка – новият председател на БСП (не е известно кой би могъл да бъде) може да се окаже по-кооперативен с ДПС. Това ще застраши управлението на ГЕРБ – Сараят иска да бъде ортак и на официалната власт, а не само на икономическата, на деленото на парсата зад кулисите. Ако \"патриотите\" дерайлират – ще се отвори ново пространство за пазарлък между ГЕРБ и ДПС. ДПС ще трябва да получи още едно парче от баницата – по всяка вероятност пак зад сцената... Блатото на задкулисната власт ще стане по-дълбоко и ще бъде още по-опасно в заплахата да погълне управлението преди края на редовния му мандат. Един нов председател на БСП, който е по-приятелски настроен към определени червени олигарси, може и да приеме някакъв вариант на голяма коалиция с ГЕРБ – по-малко вероятно през този мандат, по-вероятно – в едни следващ парламент. - През тази година по-скоро не - ако социолозите са прави, че ГЕРБ ще бъде първата партия на изборите за ЕП. Победата на ГЕРБ ще направи трудно постижима една парламентарна криза, която да доведе до разпускане на парламента и служебен кабинет до началото на лятната политическа ваканция. Което означава, че възможност за сливане на общински с парламентарни избори няма да има. За догодина все още е рано за прогнози. Българската политика става все по-задкулисна и непредвидима от гледна точка на хвърчащите динени кори и подхлъзналите се върху тях. ", "date": "2019.05.23", "title": "Политиката става все по-задкулисна и непредвидима заради хвърчащите динени кори и подхлъзналите се"}
{"url": "https://www.dnevnik.bg/detski_dnevnik/2019/05/23/3910577_vuprosi_i_otgovori_na_vtorata_matura/", "text": "Общо 40 484 са зрелостниците, които днес положиха втората задължителна матура по предмет по избор. Те писаха по вариант 1, който беше изтеглен два часа преди старта на изпита. По време на матурата бяха анулирани пет изпитни работи заради преписване. Трима от нарушилите правилата са полагали изпит по география и икономика в Ружинци, Петрич и Каварна. По един случай е регистриран в София и Самоков на изпитите по английски език и философски цикъл. По останалите предмети въпросите и верните отговори могат  да бъдат свалени от сайта  на министерството на образованието.", "date": "2019.05.23", "title": "Въпроси и отговори на втората матура"}
{"url": "https://www.dnevnik.bg/sviat/2019/05/23/3910371_skandalut_s_komersant_napomnia_za_suvetskite_vremena/", "text": "Един от водещите руски вестници остана без политическа редакция. След като бяха уволнени двама журналисти на в. \"Комерсант\", 13 техните колеги също подадоха молби за напускане. Журналистите смятат, че собственикът и ръководството на изданието са упражнили натиск над авторите да разкрият своя източник на информация. В публикацията е ставало дума за това, че Валентина Матвиенко - председателката на Съвета на федерацията - Горната камара на руския парламент – може би ще премине на работа в Руския пенсионен фонд, а на нейно място ще бъде назначен шефът на руското външно разузнаване Сергей Наришкин. Журналистите са отказали да назоват източника на въпросната информация, позовавайки се на обичайното журналистическо право. Ръководството на вестника пък отрича да е оказвало натиск над авторите. За какво говори този случай? Обичайна атака срещу свободата на словото или става дума за нещо ново? Това съвсем не е първият случай на натиск върху журналисти в Русия. В актуалната класация на \"Репортери без граници\" за свободата на словото Русия заема 149-о място. От организацията посочват, че журналистическата професия никак не е безопасна в Русия, разбира се, за онези нейни представители, които не работят в кремълските пропагандни издания, а се придържат към стандартите на тази професия. В издателската къща \"Комерсант\" неведнъж през последните няколко години журналисти са били уволнявани или принуждавани да напуснат. Същото впрочем можем да кажем и за повечето други руски печатни издания. Журналистическата гилдия помни масовите уволнения в агенция РБК преди години. Не сме забравили също и как нейният основен конкурент, вестник \"Ведомости\", внезапно се оказа принуден да си смени собственика, след като със закон беше забранено на чужди граждани да притежават повече от 20 процента от руските медии. Да не говорим пък за това как в държавната руска телевизия се спазват журналистическите стандарти. Различни методи на цензура Така че конкретно в случая с \"Комерсант\" става въпрос за уважението и подкрепата за тези журналисти, които последваха уволнените си колеги и по този начин решиха да запазят професионалната си репутация. Що се отнася до свободата на словото, тя няма как да е пострадала, тъй като на практика не е съществувала и преди това. При управлението на Путин цензурата в Русия следваше два метода. Първият - много пряк и директен - започна с разбиването на телевизия НТВ. Но властите не стигнаха много далеч по този път, защото междувременно бяха открили друг, по-успешен начин за цензуриране. Вторият метод впрочем е доста по-предпазлив, неговата цел е близките на държавния глава да бъдат защитени от засиленото внимание на пресата. Затова в Русия не се пише нито добро, нито лошо за президентското семейство и в резултат на това никой не би рискувал да каже публично дали небезизвестната Екатерина Тихонова наистина е дъщеря на Путин. После настъпи друг период – по негово време беше разрешено да се критикува всекиго, само не и държавният глава. А покрай сюжета с \"Комерсант\" сега научаваме, че никак не е безопасно да се критикува и председателят на Съвета на федерацията или ръководителят на Службата за външно разузнаване. Този списък вероятно много скоро ще бъде разширен. Още повече че властите постоянно разширяват списъка със забранените теми. В \"Комерсант\" за последен път масови уволнения имаше през 2011 година след изборите за Държавна дума заради поместена в списание \"Власт\" снимка на изборна бюлетина с нецензурни думи по адрес на Владимир Путин. \"Шегичката\", която тогава се размина \"само\" с освобождаването на няколко журналисти, сега навярно щеше да предизвика наказателно дело по смисъла на приетия наскоро закон за обида на държавен служител. Днес не е разрешено да се пише например и за самоубийствата, тъй като темата е опасно близка до тази за използването на наркотици, нито пък за ЛГБТ общността, заради опасността това да бъде представено за хомосексуална пропаганда. По дело за клевета срещу собственика на \"Комерсант\" Алишер Усманов следствието настоява за спирането на информационната агенция \"Росбалт\" в Москва, а Държавната дума обсъжда и забрана да се публикуват сведения, които биха могли да послужат за налагането на санкции срещу Русия. От \"забранени хора\" към забранени теми Улисана в своята пропаганда, държавата постоянно се опитва да прехвърли своите грехове на малкото останали нормални журналисти в страната. Ето как от \"забранени хора\" бързо се премина към налагането на забранени теми. Журналистите все повече са тласкани към старите съветски стандарти, по които имаше само три основателни причини за написването на статия: великите достижения на социализма, някои дребни негови недостатъци или проблемите на чуждите страни. И всеки, който прекрачеше границите на позволеното, трябваше да се готви за неприятности. Крайната цел на всичко това е тоталната автоцензура, страхът да се пише по проблемни въпроси, които биха могли да не се харесат на шефовете на съответните издания, на техните съседи по вила или на който и да е редови държавен служител, разполагащ с огромен законодателен арсенал за задушаване на свободата на словото.", "date": "2019.05.23", "title": "Скандалът с \"Комерсант\" напомня за съветските времена"}
{"url": "https://www.dnevnik.bg/photos/2019/05/23/3910491_fogaleriia_kaligrafiia_v_nacionalnata_biblioteka/", "text": "По случай Деня на българската просвета и култура и на славянската писменост днес в Националната библиотека \"Св. св. Кирил и Методий\" се проведе работилница по калиграфия.", "date": "2019.05.23", "title": "Фогалерия: Калиграфия в Националната библиотека"}
{"url": "https://www.dnevnik.bg/bulgaria/2019/05/23/3910637_direktorut_na_oblastnata_direkciia_na_policiiata_v/", "text": "Директорът на ОДМВР - Монтана, старши комисар Ивайло Антонов е подал заявление за прекратяване на служебните правоотношения по собствено желание (чл. 226, ал. 1, т. 4 от Закона за МВР). Решението е лично, съобщиха от пресцентъра на МВР. От БСП твърдят, че оставката идва след разкрития на партията и изнесени данни за неправомерна намеса на полицията в изборния процес. \"Това е потвърждение, че МВР се използва за оказване на влияние върху изборите в полза на управляващите. От БСП оповестихме подобни действия и на полицията във Видин, Лом и Враца. Очакваме и техните оставки\", заявяват от партията. Вчера зам.-председателят на партията Кирил  Добрев сигнализира за полицейски, административен и икономически натиск  върху БСП преди европейските избори. Според него Министерството на вътрешните работи (МВР) вече вземало една страна в изборите, а в управленията във Видин, Враца и Монтана вече е имало оперативки, по време на които е казано, че ако ГЕРБ не спечели изборите, ще бъдат разформирани и пратени по други части на страната. Кирил Добрев даде пример с два случая за натиск над БСП. Единият е от Видин, където полицаи са влезли в партиен офис, прекъснали са среща, иззели протоколна книга със списъци лични данни на членове, накарали председателя да подпише декларация, че няма да купува гласове, а после обикаляли хората от списъците да ги плашат. Вторият пример е от Борован, където полицаи предупредили местен лидер да не разпъва предизборна шатра. Не е редно МВР да бъде въвличано в предизборни скандали, върху министерството не трябва да бъде оказван натиск, заяви категорично вчера вътрешният министър Младен Маринов. Той обясни, че се работи с ЦИК и прокуратурата, за да бъдат гарантирани редът, охраната на изборните секции и спокойното протичане на изборния ден. \"Според създадената организация всеки областен директор е отговорен за изпълнението на планираните задачи на територията на съответната област. При сигнали за злоупотреба на полицейски служители се извършва проверка и в зависимост от резултата се предприемат необходимите мерки\", каза министърът. Маринов заяви и че ако някой си позволи да наруши закона, ще бъдат взети бързи мерки. Вътрешният министър допълни, че всекидневно в министерството се получават сигнали, по които се извършват проверки и резултатите се предават на прокуратурата с оглед изясняване на всички обстоятелства и факти. Той уточни, че предупредителните протоколи се издават на физически лица на базата на сигнали за подготовка за извършване на нарушения или престъпления, но те нямат правни последствия, ако не последва противоправно деяние. През 2017 г. са издадени 3500 предупредителни протокола, а към момента те са приблизително 1200. 7 са образуваните досъдебни производства за извършени различни нарушения в изборния процес. \"МВР ежедневно поддържа комуникация с ЦИК и днес изпратих до комисията писмо във връзка с определяне на ясни и точни процедури за правомощията на полицейските служители през изборния процес\", съобщи още вътрешният министър.", "date": "2019.05.23", "title": "Директорът на областната дирекция на полицията в Монтана подаде оставка"}
{"url": "https://www.dnevnik.bg/sport/2019/05/23/3910631_snimka_na_denia_ot_putin_s_ljubov_-_orden_za_shefa_na/", "text": "Президентът на Русия Владимир Путин връчи на президента на ФИФА Джани Инфантино държавно отличие - Ордена на приятелството. На церемонията в Кремъл руският държавен глава благодари на всички, които са спомогнали за сбъдването на мечтата страната да е домакин на световното по футбол.", "date": "2019.05.23", "title": "Снимка на деня: От Путин с любов - орден за шефа на световния футбол"}
{"url": "https://www.dnevnik.bg/biznes/2019/05/23/3910645_sled_protesta_na_malkite_zeleni_centrali_vlastite_pak/", "text": "Министерството на земеделието е предложило държавата да отнесе до Европейската комисия въпроса с отпадането на преференциалните цени за малки производители на зелена енергия, изградили централите си със субсидия по Програмата за развитие на селските райони. Това съобщи министърът на енергетиката Теменужка Петкова след среща с протестиращите, цитирана от \"Фокус\". Ако Европейската комисия реши, че може да преразгледа този въпрос отново, вече ще имаме нови обстоятелства. Към този момент ние не можем да намерим друго решение, за да облекчим или да им помогнем\", допълни председателят на парламентарната енергийна комисия Валентин Николов. Протестиращите имат претенции към промяна в Закона за енергетиката от юли 2015 г. Тя беше направена след като се оказа, че изграждането на \"зелени\" централи е било субсидирано по Програмата за развитие на селските райони, а отделно им е определена преференциална цена, по която произведеният от тях ток да се изкупува. Така този тип производители са свръх субсидирани,  Протестиращите смятат, че изменението на закона от 2015 г., което ги постави при по-неблагоприятен режим, се прилага избирателно. Ощетените са 274 малки фирми с общ дял от 0.0008% от общото енергийно производство. Те твърдят, че са им наложени непосилни изкупни цени в пъти под себестойността, и част от колегите им вече фалират. Едновременно с това големи производители продължавали да получават подпомагане по различни схеми  \"От утре ще изнасяме информация за електрически централи, за които промените в Закона за енергетиката не важат\", заяви Тихомир Тошев, производител на зелена енергия, след срещата. Председателят на Комисията за енергийно и водно регулиране Иван Иванов на свой ред обеща всеки сигнал да бъде проверен и ако има неравно третиране, да вземе мерки. \"От страна на колегите имаше претенции, че КЕВР не изпълнява правилно разпоредбата на параграф 18, че подпомагането, което получили не било \"схема за подпомагане\". Това безспорно е подпомагане, схема за безвъзмездно предоставяне на средства за изграждане на определен обект и изпълнение на проект. Колегите от фонд \"Земеделие\" изложиха цялата кореспонденция с този въпрос, когато е воден с Европейската комисия. В началото на 2018 г., по време на комитет на ЕК те са поставили отново този въпрос, но от страна на ЕК ясно е заявено, че този въпроси е приключен по начинът, по който българските власти са го приключили и смятат, че това е правилният подход\", поясни Петкова. Цитирана от БТА, Петкова попита риторично  защо точно сега производителите протестират след като тази промяна в Закона ( за енергетиката) е факт от 2015 г.", "date": "2019.05.23", "title": "След протеста на малките зелени централи властите пак ще се допитат до Брюксел"}
{"url": "https://www.dnevnik.bg/sport/2019/05/23/3910636_voleibolnata_federaciia_e_osudena_da_plati_220_hil/", "text": "Българската волейболна федерация (БФВ) е осъдена да плати около 220 хил. лева за неначислен ДДС от продажбата на билети, постанови Върховният административен съд (ВАС). Решението е окончателно и не подлежи на обжалване, цитират от сдружението \"Фенове за българския волейбол\", познати като \"Негодниците\". Общият размер на неплатения данък е 193 504.50 лева, а лихвите са 30 951.33 лева, посочва съдът. ВАС отменя решението на Административния съд от края на ноември 2018 г., с което след жалба на федерацията е отменен ревизионен акт на Националната агенция за приходите. Спорът е свързан с начисляването на ДДС от търговска дейност при продажбата на билети за европейското първенство по волейбол за мъже, Световната лига по волейбол за мъже, европейското първенство за кадетки и за приятелски срещи в зала \"Христо Ботев\". \"В случая е повече от ясно, че срещу закупените билети зрителите придобиват правото да наблюдават спорните събития, организирани от федерацията. Въпросните спортни прояви са част от международната дейност на федерацията и не могат да бъдат разглеждани като \"благотворителни\", насочени за събиране на средства на нестопанската й дейност\", се казва в решението на ВАС. Казва се също, че \"за продажбата на билети БФВ е съставяла протоколи, а не е издавала фактури, като някои от тези протоколи не са включени и в дневниците за продажби, като по този начин е избегнато задължението за начисляване на данък добавена стойност върху продажната цена на билетите\".", "date": "2019.05.23", "title": "Волейболната федерация е осъдена да плати 220 хил. лева за неначислен ДДС"}
{"url": "https://www.dnevnik.bg/detski_dnevnik/2019/05/23/3909758_blizo_42_hiliadi_zrelostnici_se_iaviavat_na_vtora/", "text": "На втора матура днес ще се явят 41 716 зрелостници. Изпитът е задължителен, но предметът е по желание. На 21 май се проведе матурата по български език и литература (теста и верните отговори вижте  тук ). Най-много дванадесетокласници - 14 612, са избрали да се явят на втори задължителен изпит по английски език. Вторият най-желан предмет е биология, като матура по него ще положат 11 076 ученици. 11 036 са предпочели в дипломата им за средно образование вместо оценка от втора матура да се запише средноаритметичната оценка от изпитите по теория и практика на професията, изучавана в професионална гимназия. По география тази година ще се явят малко под 6000 зрелостници. Изпит по философия ще държат 4300, а по математика – над 2200. Тест по история и немски език ще положат повече от 1000 дванадесетокласници. Изпитът започва в 8.00 часа и продължава четири часа. Зрелостниците обаче трябва да се явят в училищата 40 минути по-рано. За изпита са предвидени 3861 зали в 608 училища и са ангажирани 9500 квестори. Учениците трябва да носят лична карта и служебна бележка за допускане. Те ще пишат с химикали с черен цвят и няма да могат да ползват мобилни телефони. Изпитите по чужд език и всички обществени науки се състоят от три модула. Времето за работа по първия модул е 60 минути. Вторият също е 60 минути, а третият - 120. Учениците със специални образователни потребности работят в отделни зали и имат два допълнителни часа за работа. На матурите по математика и природни науки модулите са два. Първият е от 90 минути, а вторият - 150 минути. Зрелостникът няма право да си тръгне до 60 минути след началото на първия модул. Веднъж напуснал, не може да се връща. Очаква се тестовете и верните отговори да бъдат публикувани на сайта на Министерството на образованието и науката след 16 часа. Резултатите от матурите ще бъдат обявени до 13 юни 2019 г.", "date": "2019.05.23", "title": "Близо 42 хиляди зрелостници се явяват на втора матура днес"}
{"url": "https://www.dnevnik.bg/analizi/2019/05/23/3909842_predsrochni_izbori_sled_26_mai_vuprosut_e_ima_li/", "text": "- Ако имате предвид изненадващо представяне на даден кандидат/партия – не. Иначе любопитното е, че това са най-оспорваните европейски избори в кратката им история в България. - Да. Поставяха се и европейски въпроси (повече/по-малко ЕС, минимална европейска заплата, миграцията, пакетът \"Мобилност\", санкциите срещу Русия и пр.), но очаквано всичко се филтрираше през призмата на доминиращите вътрешнополитически теми (бедност, корупция и т.н.). Скандалите – \"апартаментгейт\", \"къщи за тъщи\", \"щастливо набитите братовчеди на премиера\" и пр. – може би ще окажат негативен ефект върху резултата на ГЕРБ. Но дори да загубят изборите, не мисля, че се очертава катастрофален разгром за Борисов и партията му. Освен ако няма внезапни фойерверки на самия финал, които да торпилират ГЕРБ. Въпреки всички скандали, въпреки десетките оставки през трите му мандата, както и че е осъден за клевета на две инстанции, според някои социолози Борисов остава \"най-рейтинговият\" лидер на партия Сещам се за текста на една песен на Ицо Хазарта: \"Браво, браво, браво, господине! Хубаво ли ти е? А дано ти мине!\" Е, май няма да му мине. - Всички са в добро здраве. Дори ГЕРБ, партията, която беше ранена от най-тежките скандали в нейната политическа биография, изглежда, има паритет с БСП. БСП обаче все пак има шанс да стане първа политическа сила. ДПС цъфти след краха на ДОСТ; почетният председател си купи ТЕЦ и изгражда пристанище. ВМРО може би ще е \"четвърти по успех в класа\" на този вот. Изглежда че \"Воля\" – патерицата на ГЕРБ, която иска да \"спира грабежа\", ще има нелош резултат. НФСБ (т.е. \"Патриоти за Валери Симеонов\") и \"Атака\" едва ли ще спечелят мандати, но стоят по-добре на терена, отколкото в началото на 2019 г.  - Изглежда, могат да спечелят един мандат. Той би им дал повече самочувствие за местния вот през есента.  - Ако ГЕРБ не загуби изборите (там няма да определят евентуален паритет с БСП като загуба), а партньорите като ВМРО и патериците (ДПС, \"Воля\") покажат, че са в добра кондиция –  ще се бетонират във властта. Ако БСП има най-много мандати, а Борисов и компания не се представят убедително, левите ще търсят ескалация и предсрочни избори през есента на всяка цена. Може да се окаже, че ключът към задачата отново се държи от ДПС, които така или иначе ще са отличници на 26 май. Въпросът тогава е: \"Има ли интерес ДПС да става от трапезата?\". ", "date": "2019.05.23", "title": "Предсрочни избори след 26 май? Въпросът е: Има ли интерес ДПС да става от трапезата"}
{"url": "https://www.dnevnik.bg/analizi/2019/05/23/3910171_nie_sme_durjavata_na_blajenoto_nevedenie_za_stavashtoto/", "text": "\"Кръстовище над новия булевард пропадна.\" По-точното заглавие е \"И кръстовището над новия булевард пропадна.\" Пропада какво ли не, пропада България. Строи се корупционно, строи се непрофесионално, строи се недобросъвестно, строи се през пръсти, строи се през куп за грош! Аз не знам власт, специални, полицейски, съдебни, финансови, ревизионни, контролни и какви ли не служби в нашата държава, която в секторите за вътрешен ред, сигурност, контрол и противодействие има едва ли най-много хора на глава от населението в Европа (картината у нас обаче е обърната в сравнение с \"Винету\" - тук има много вожд, но малко индианец), - как е амортизирано всичко, правено по-рано, как е изхабено, как е пропукано, как е ремонтирано зле - как е зле построеното наскоро, на какви косъмчета понякога се държи всичко, как висим над пропаст от евентуални и можещи да станат неизбежни бедствия! Като говоря с експерти от администрациите, като им чета мейлите до мен, така и си ходя - с настръхнали коси. Ние си играем с огъня, затънали до вежди в безхаберие, в сляпо неведение за реалната картина в България. Какво мога да направя? Опитвах се. Не ми стигнаха силите. Но на кого могат да стигнат силите и 1200 пъти да са му повече от моите, в държавата на любителите, дилетантите, аматьорите, непрофесионалистите на всички нива; в държавата на многото вождове и изпразващите се шепи с индианци... У нас такива понятия като от критериите за вземане на работа и за кариерно развитие. Ние сме държавата на блаженото неведение за ставащото, на свещеното незнание на случващото се, на сакралното нежелание да си имаме представа, на лъчезарното неможене да си дадем сметка, на безметежното неискане да си отворим очите. В такава държава мога само да си пиша и да си говоря сам, без даже да вярвам ни на грам, че от това писане и от такова говорене има каквато и да било полза: \"Неизбежно и неотложно е необходимо да се направи диагностика на уязвимостите на държавата и нейната инфраструктура, собственост, материални и нематериални активи. Да се направи оценка на рисковете. Да се анализира състоянието на критичните сфери и дейности на държавността. Да се очертаят възможни сценарии за развитие на опасни процеси. Да се направи одит на ресурсите и на институциите (!) за сигурност, безопасност, кризи и за ранно сигнализиране и превенция на възможни катастрофи и каскадни процеси на деструкция.\" Всъщност много добре разбирам, че подобно поведение на обществото е перфектна защитна реакция. В една приказка от моето детство имаше Мечо Клепоушко. Той си завираше главата под възглавницата и когато истинското положение на нещата изчезваше от погледа му, Мечо Клепоушко смяташе, че нищо такова няма. Народът ни отдавна се е превърнал в един колективен Мечо Клепоушко. Завира си главата под възглавницата или в пясъка. И с широко затворени очи не иска да види истинското положение в държавата. И истинското положение на държавата... Само не знам защо още му се ядосвам....", "date": "2019.05.23", "title": "Ние сме държавата на блаженото неведение за ставащото"}
{"url": "https://www.dnevnik.bg/evropa/evropeiski_parlament/2019/05/23/3908781_v_es_zapochvat_izborite_za_evropeiski_parlament_kakuv/", "text": "Избирателите в 28-те държави - членки на ЕС,  ще гласуват от днес до неделя , за да изберат 751 депутати в Европейския парламент, единствената пряко избрана евроинституция. Очаква се след вота да се сформира силно евроскептично и националистко малцинство, а проевропейските партии от основното течение да бъдат отслабени и фрагментирани, пише \"Файненшъл таймс\". Резултатът ще окаже влияние върху оформянето на политическия дневен ред на Брюксел за следващите пет години и ще отвори пътя за  смяна по висшите постове в ЕС . Изходът от вота освен това може да има важни политически последици в някои страни. Какво прави европарламентът През последното десетилетие Европейският парламент получи нови правомощия. Почти цялото законодателство на ЕС сега изисква мнозинство в парламента наред с одобрение от съвета на министрите на държавите членки. Евродепутатите ратифицират договори и повечето споразумения за свободна търговия. Европейският парламент надзирава годишния бюджет на ЕС. Той освен това трябва да одобри назначаването на председателя на Европейската комисия. Водещите кандидати за позицията на двата основни политически блока са Манфред Вебер за Европейската народна партия и Франс Тимерманс за Прогресивния алианс на социалистите и демократите. Европарламентът иска победителят да е от политическата група, спечелила най-много гласове на изборите ( ). Не всички държави обаче са съгласни и някои страни като Франция настояват лидерите на ЕС да изберат следващия председател на еврокомисията и след това той да бъде одобрен от Европейския парламент. Повече за процедурата можете да видите  тук . Какво ще променят евроизборите След като бъдат избрани на национално ниво, евродепутатите сформират паневропейски политически групи в парламента. Двете основни групи - на ЕНП и на социалистите, вероятно ще загубят позиции и дори могат да изгубят комбинираното си мнозинство. Може да нямат достатъчно представители за мнозинство даже и с подкрепата на  либералите . Европарламентът се очаква да стане  по-фрагментиран  подобно на националната политика в Европа. Зелените  може да спечелят повече влияние благодарение на възхода в подкрепата за тях в Германия, но това вероятно ще се случи и с евроскептиците и националистите. Така европарламентът е възможно да стане по-скептичен за либерализацията на търговията и по-решителен в регулирането на технологичните гиганти. Ще има ли възход на националистите Прогнозите са националистите и евроскептиците да постигнат значителни успехи особено в Италия, Испания и в по-малка степен в Германия. Те бяха начело или втори по подкрепа във Франция, Полша, Унгария и Великобритания на последните евроизбори през 2014 г. и се очаква отново да повторят успеха си. Леви и десни евроскептици може да спечелят една трета от местата, подкрепени от временното присъствие на британските евродепутати, поддържащи Брекзит. Освен британския контингент  никоя друга евроскептична партия  не призовава открито за излизане от ЕС. Вместо това те искат да тласнат съюза в по-консервативна посока с по-слаба намеса от Брюксел. Има големи различия между няколко националистки партии. Те обаче могат да нарушат работата на европарламента и на ЕС като цяло. Националистите могат да поемат контрол върху няколко комисии и да сформират блокиращи малцинства, затруднявайки действията на ЕС  в няколко области , например дисциплинирането на държавите членки, нарушаващи върховенството на закона. Ако традиционните партии бъдат разделени, едно националистко малцинство ще направи европарламента по-твърд към миграцията или търговията. Защо Великобритания участва Британската Камара на депутатите не успя да се договори за условията за излизане на Великобритания от ЕС и Брекзит бе отложен до 31 октомври. Тъй като Великобритания все още е държава членка, тя  е задължена да участва в изборите , което е  политическа катастрофа за премиера Тереза Мей . Според проучванията нейната Консервативна партия ще заеме унизителното четвърто място с едва 13% от гласовете.  Партията на Брекзит  на Найджъл Фараж се очаква да спечели на фона на фрагментацията сред проевропейските сили. Не е изключено резултатът да ускори оттеглянето на Мей от властта. Повече за последните събития около Брекзит четете  тук . Как ще се отразят изборите в държавите Великобритания не е единствената страна, в която се очакват големи вътрешни политически последици. Крайнодясната партия \"Лига\" на Матео Салвини е на път да спечели убедително в Италия, измествайки коалиционния си партньор, Движение \"Пет звезди\". Победата може да го окуражи да се оттегли от коалицията и да участва в предсрочни избори, за да укрепи политическото си предимство. Евентуално слабо представяне на Германската социалдемократическа партия е възможно да ускори  края на голямата коалиция на канцлера Ангела Меркел . Поражение на управляващата \"Право и справедливост\" в Полша не е изключено  да отслаби шансовете й  за общите избори през есента. Еманюел Макрон е изправен пред  първия си изборен тест  от идването му на власт като президент на Франция преди две години. Кога се чакат първите резултати На последните евроизбори избирателната активност беше около 42.6%. Общо 427 милиона европейци имат право да участват в изборите. В неделя в 19 часа българско време излизат екзитпол и първи резултати от Германия, държавата с най-много евродепутати, и от още няколко страни. Първите прогнози за разпределението на местата в следващия европарламент се чакат малко след 21 ч. За доброволците за евроизборите четете  тук . Какви са предложенията на европейските партии за миграцията и младите хора четете  тук  и  тук .", "date": "2019.05.23", "title": "Започват изборите за Европейски парламент: какъв е залогът"}
{"url": "https://www.dnevnik.bg/politika/2019/05/23/3909206_glasuvaneto_protiv_vsichki_ne_vliiae_na_izbornite/", "text": "Ако смятате, че всички кандидати за евродепутати са маскари, но все пак отидете до изборната секция и изберете квадратчето \"не подкрепям никого\", ще изразите позицията си, но няма да повлияете върху резултатите. Същото е, ако изпишете мнението си с трибуквена или по-дълга дума или пък с неприлична рисунка върху бюлетината. Бюлетината ви ще бъде обявена за недействителна. Но пък ще повишите изборната активност. Какво става с тези гласове Недействителните бюлетини се вписват в протокола на секционните избирателни комисии в графа \"недействителни\". Това няма как да повлияе на изборните резултати, каза говорителят на Централната избирателна комисия (ЦИК) Александър Андреев. Той добави, че тези гласове имат значение само при определяне на изборната активност. \"Не подкрепям никого\" не участва в разпределянето на гласовете Гласовете с избор \"не подкрепям никого\" са действителни гласове и се записват в съответната графа на изборните книжа. Андреев обясни, че те обаче не се разпределят при формирането на избирателната квота. Избирателната квота се получава, след като всички действителни гласове (без \"не подкрепям никого\") се разделят на 17, колко е броят на българските евродепутати. Това е и бариерата от 5,88% за избиране на един евродепутат от България. Така че в крайна сметка \"не подкрепям никого\" наистина не подкрепя никого косвено или пряко. Важна ли е активността Струва ли си да се пуска бюлетина срещу всички или недействителна, щом само повишава избирателната активност? Отговорът на експертите е - колкото по-малко са избирателите, толкова повече ще тежи гласът на твърдите партийни електорати, на купените гласове и на зависещите от централната или местната власт. За европейските избори на 26 май социолозите предвиждат сравнително ниска активност - между 30-35 на сто от избирателите.", "date": "2019.05.23", "title": "Гласуването против всички не влияе на изборните резултати"}
{"url": "https://www.dnevnik.bg/sviat/2019/05/23/3909870_pridnestrovieto_ostava_kurviashta_rana_v_iztochna/", "text": "\"Искаш да се оплачеш от нас? И на кого? Ти май си много глупав или пък се правиш на такъв!\", присмива се приднестровският граничен полицай. Той и неговите колеги охраняват една граница, която от гледна точка на международното право изобщо не съществува. Приднестровието - тясната ивица земя на източния бряг на река Днестър - се откъсна през 1992 година от Молдова с руска помощ. Преди това имаше кратък въоръжен конфликт между Молдова и самообявилата се Приднестровска република. Последната не разполага с международноправен статут. \"Нас и бездруго никой не ни признава\", добавя граничарят. Даже и Русия не го е направила, макар да продължава да изпраща в сепаратисткия регион свои войници за участие във военни учения. По граничните пропускателни пунктове хората често стават жертва на заплахи и изнудване: \"Или даваш 200 евро, или в колата ти ще се намери я дрога, я оръжие. Кое от двете предпочиташ? Ако не дадеш пари, ще те откараме на едно място и ще те заключим. Затова по-добре давай парите!\". За подобно горчиво преживяване разказва един от придружителите на група репортери от ДВ в Република Молдова, от когото също бил искан рекет. Той работел за неправителствената организация Promo-LEX в столицата Кишинев, но не храни никаква надежда, че някога ще успее да си върне въпросните 200 евро. От неговата неправителствена организация подчертават, че през последните години подобни случаи на изнудване са се увеличили рязко. Алексей Мокреак също познава този проблем. Той е прекарал 30 дни в затвора без никаква причина. \"В една килия бяхме наблъскани 36 души, а разполагахме само с 6 купички и 6 лъжици\", разказва той. Досега Мокреак е бил задържан 4 пъти. Обвинили го, че не зачита установения държавен ред в Приднестровието - т.е. реда в една държава, която изобщо не съществува според международното право. \"Всеки път ме освобождаваха без никакво обяснение или извинение. Дори настояваха да си платя за престоя сякаш съм бил на хотел\", възмущава се той. Изтезания и неизяснени смъртни случаи в армията Алексей Мокреак е роден в малкия град Григориопол в Приднестровието. Когато в началото на 90-те години избухнала войната, той се сражавал на страната на Република Молдова срещу приднестровските сепаратисти. И днес Мокреак е политически активен и се застъпва за връщането на Приднестровието в състава на Република Молдова, но не крие и разочарованието си от политиците в столицата Кишинев: \"Те винаги са се огъвали\", добавя той. Повече от 20 години след войната и малко след като Русия анексира Крим през 2014 година, приднестровските милиции отново тръгнали да обикалят къщите на хората, за да набират млади мъже за нуждите на армията, разказва Алексей. В малката самопровъзгласила се Приднестровска република с около половин милион население армията е търсен работодател. \"Преди младежите бягаха от военна служба, но сега всички искат да имат военен чин - това им осигурява сигурни доходи и пенсии\", казва Мокреак и добавя: \"Има, разбира се, и изключения - който не желае да става военен, рискува да бъде наказан и дори да попадне в затвора. Но и в армията не се отнасят с тях много по-различно, отколкото в затвора: новобранците ги унижават, изтезават и бият. Някои от тях не издържат и посягат на живота си\", разказва Мокреак. От неправителствената организация Promo-LEX са се заели да проучват подобни случаи. Благодарение на техните усилия някои факти вече стигнаха до Европейския съд по правата на човека. \"Приднестровските власти обаче са облагодетелствани от това, че никой не може да ги санкционира\", посочват още от неправителствената организация. Република Молдова не е в състояние да упражнява никакво юридическо влияние над Приднестровието, а приднестровското ръководство игнорира международните институции изцяло. Русия също отхвърля всякаква отговорност, въпреки че Европейският съд за човешките права определи режима в Приднестровието като марионетка на Москва. Хората търсят начин да се махнат Голямата част от населението на Република Молдова е румънскоговорящо - почти целият регион е принадлежал преди Втората световна война на Румъния. Който има румънски корени, може лесно да си издейства румънско гражданство, а заедно с него да стане и гражданин на ЕС. Около 60 процента от населението на Приднестровието са рускоговорящи и нямат румънски корени. Въпреки това и младежи от руски или украински произход успяват да вземат румънски паспорт, който се превръща в техен входен билет за богатия европейски Запад, твърди Мокреак. Но не само мъжете бягат. \"Дъщеря ми е в Германия\", казва 70-годишната Феодосия, която живее в малкото селце Варнита. Тя обаче не може да си представи, че би могла да напусне родния си край и да се пренесе при дъщеря си в Германия. \"На Запад ще ме третират като човек втора класа\", казва тя. Близостта с Русия ѝ помага да води скромен живот в периферията на Европа благодарение на крайно ниските цени на руския газ, който получава Приднестровието, както и нейното село в буферната зона. В един от най-бедните региони на Стария континент наличието на проевропейски или проруски симпатии сред хората нерядко се влияе от съвсем прозаични неща като цената на газа. Хората от Приднестровието, както и тези от цяла Молдова вече са платили твърде висока цена заради политиката. Понякога дори и човешки живот.", "date": "2019.05.23", "title": "Приднестровието остава кървяща рана в Източна Европа"}
{"url": "https://www.dnevnik.bg/analizi/2019/05/23/3908369_bez_oprazvane_kak_se_kupuvashe_apartament_predi_60/", "text": "Разгръщайки вътрешните страници на вестник \"Вечерни новини\" от началото на 60-те години на двадесети век, читателят се натъква на каретата с обявите за продажба на жилища. \"Вечерни новини\" за разлика от \"Работническо дело\", \"Отечествен фронт и други тогавашни вестници дава място на информация за продажби и покупки на недвижими имоти. В тези обяви наред с обичайните параметри – брой на стаите, етаж, изложение – е отбелязано и едно друго важно определение – жилището се предлага \"с опразване\" или \"без опразване\". Може също и с \"частично опразване\". Тази основна характеристика: \"със\" или \"без\", се отнася за всички жилища на скромния тогава пазар на имоти в големите градове с изключение на новото строителство. Тя води до съществена разлика в цената на жилището.  Но какво означава това? Днес може би само по-възрастните помнят как е било възможно да си купиш жилище \"без опразване\". Не става дума за мебелите.  През петдесетте години към големите градове въпреки ограниченията на жителството и трудностите на неговото придобиване се устремяват големи групи хора, прогонени от родните си места от колективизацията на селското стопанство или привлечени от по-доброто заплащане. Новите индустриални предприятия имат нужда от работна ръка, а администрацията търси предани на новата власт хора. Хиляди семейства разчитат да бъдат устроени някъде и се нуждаят от жилища. Наемането на стая струва скъпо, а търсенето е много голямо. Т.нар. свободен наем е твърде висок. Жилищната политика следва в общи линии съветския модел. От национализираните жилища е създаден т.нар. жилфонд (в столицата \"Софжилфонд\"). В по-луксозните сгради са настанени семействата на началниците, а бившите собственици най-често са изселени в провинцията. Жилищата на останалите граждани са максимално населени, а обитателите им - сгъстени, като в апартаментите, но също така и в тавани и мазета са настанени възможно най-голям брой хора. За разлика от национализираните сгради тук собствеността върху имотите не е отнета и те продължават да принадлежат на старите си стопани. Собствениците обаче не могат да ползват своите стаи, а когато запазват едно или две помещения, делят баня, кухня и тоалетна с настанените в жилищата им 3-4 семейства, които заплащат минимален, т.нар. нормиран наем. Собствениците на такива жилища, в които със заповед са настанени семейства, не могат да дадат стаите си на \"свободен наем\", но все пак имат право да продадат имота си \"без опразване\", т.е. заедно с настанените в тях наематели. Новият собственик ще купи жилището на сравнително по-ниска цена с надеждата, че някой ден заварените наематели ще предпочетат да живеят в собствено жилище. Свободното собствено жилище се превръща в мечта и водеща жизнена цел както за собствениците, така и за наемателите.  В края на шестдесетте години нещата се променят. Промяната в жилищния закон до известна степен облекчава търсенето на възможност да се освободят някои от заетите стаи. Но и за натъпканите в чуждите жилища хора най-сетне се появява алтернатива за собствено жилище в новите градски части. В СССР Хрушчов предприема мащабно строителство на жилищни комплекси в големите градове. Смята се, че това е най-доброто, което властта е направила за хората в цялата съветска история. Стотици хиляди семейства напускат света на комуналките, изтерзани от кухненската мизерия и вечните съседски кавги, и най-сетне получават макар и маломерно, но отделно свое жилище в сградите на новите комплекси. На смяна в живота на новите поколения идват панелките.  И в българските градове през шестдесетте години израстват обширни квартали с жилищни блокове. Новите апартаменти разтоварват сформираните няколко години по-рано комуналки от градските центрове. Обявите за продажба на жилища \"без опразване\" в големите градове намаляват и през седемдесетте години вече са забравени. Старите вестници остават да ни напомнят тази толкова разпространена някога възможност за купуване на жилище, която не можа да доживее времето на демокрацията, за да може тя да ни я отнеме. ", "date": "2019.05.23", "title": "\"Без опразване\": Как се купуваше апартамент преди 60 години"}
{"url": "https://www.dnevnik.bg/sport/2019/05/23/3910204_pamporovo_shte_prieme_praznik_za_decata_i_iniciativa/", "text": "На 1 юни Пампорово ще отбележи Международния ден на детето с редица безплатни активности и развлечения. Ден по-късно в курорта ще се проведе инициативата \"Да изчистим Пампорово заедно\". Празникът за децата ще включва активности като стрелба с лък, скокове на батут, разходки сред природата, творчески игри и занимания на открито, съобщиха организаторите. В туристическия център ще има развлекателна \"Стая за игри\", където децата до 14 години ще играят безплатно тенис на маса, джага, дартс, въздушен хокей, различни настолни игри и др. за най-малките от 3 до 7 години ще има развлекателен кът и занималня. За втора поредна година кампанията по почистване ще приветства любителите на природата, които искат да помогнат за нейното опазване и защита. Всички доброволци, които се включат в инициативата, ще използват лифтовете в курорта безплатно. Целта на организаторите е да се съчетае полезното с приятното - почистване на планината, съчетано с разходка сред природата. Сборният пункт на всички желаещи ще бъде в 9.30 ч. на плац Студенец, като за доброволците ще има осигурени чували и ръкавици. За всички жители на Смолян и Чепеларе, които искат да се включат в инициативата, ще има организиран безплатен транспорт. Той ще тръгва в 9 ч. от храм \"Св. Висарион Смолянски\" в Смолян и от площад \"Олимпийски\" в Чепеларе.", "date": "2019.05.23", "title": "Пампорово ще приеме детски празник и инициатива за почистване на курорта"}
{"url": "https://www.dnevnik.bg/analizi/2019/05/23/3910026_glasuvaite_za_tezi_v_koito_razpoznavate_sebe_si/", "text": "Да гласувате на избори означава да искате да направите (още) нещо за себе си и за останалите. Ето защо е толкова важно да гласувате. Като съдия не мога да вляза в разговор кои според мен са правилните кандидати и кого бих подкрепил аз. Като гражданин обаче мога да ви призова да гласувате за тези, в които разпознавате преди всичко себе си. Направете го, независимо дали са част от голяма или малка политическа сила, дали са партийни кандидати или независими! Направете го, независимо че социологическите прогнози и песимистичните очаквания, че избраният от вас кандидат няма големи шансове, могат да имат определени основания днес. Защото именно поради това мислене и те се отказват да продължат да са политически ангажирани. Така позволихме държавата десетилетия наред да се ръководи от хора, които доведоха милиони български граждани до нищета и мизерия, други милиони прокудиха от родината им, а върховенството на правото и демокрацията за тях са изпразнени от съдържание думи. Всеки избор има смисъл, ако човек вярва в силата на гласа си да промени нещо. Всеки глас дава именно шанс за такава промяна. Затова е толкова важен. Днес може да е едно или да изглежда по определен начин, утре може да е различно именно в резултат на вашия глас. Изборът е най-съществената част от свободата. Не се отказвайте от нея с лека ръка! и да изпращат във властта себеподобни! Не се поддавайте на невярната мантра, че всички са маскари и са еднакви. Това не е възможно дори чисто математически. Нима и вие сте маскари? Не! Значи не всички са такива. Или харесвате само себе си? Нима вие сте идеални, а всички други не? Има хора, за които обществените дела са дълг, а да работят за хората е призвание, израз на възпитанието и разбирането им, че животът е безсмислен, ако не правят добро за други освен за себе си и близките си. От такива хора имаме нужда, те също имат нужда от нас. Такива има. Да, в България са! Призовавам ви да отидете и да гласувате! Заради себе си и заради бъдещето на децата си. Изберете себе си!", "date": "2019.05.23", "title": "Гласувайте за тези, в които разпознавате себе си"}
{"url": "https://www.dnevnik.bg/evropa/evropeiski_parlament/2019/05/23/3909975_orban_babish_bjudjeti_-_koi_delikatni_vuprosi_brjuksel/", "text": "Европейската комисия старателно отлага някои решения, които биха създали противоречия в навечерието на изборите за Европейски парламент. Това може да се приеме като опит да се избегне влияние върху гласуването. Но тя си навлече и критики, че проявява бездействие. Европейците, които от 23 до 26 май ще избират новите евродепутати, най-вероятно ще го направят, без да знаят какво е решила Европейската комисия по дългогодишни случаи със злоупотреби на европейски фондове от източноевропейски лидери, за спазването на фискалните правила от западноевропейските държави и за ключовата реформа на правилата за спасяване на банките. Служители на ЕС заявиха, че правят оценка на случаите, но е необходимо време за постигане на окончателно решение. \"Макар да разбирам, че ЕК иска да избегне каквито и да било провокиращи противоречия ходове точно преди изборите, това не е добра публична политика\", заяви евродепутатът от Европейската народна партия Маркус Фербер. Решението за Орбан е оставено да чака Комисията в продължение на месеци обмисля въпроса за възможно връщане на европейски фондове, след като при миналогодишно разследване  Европейската служба за борба с измамите (ОЛАФ)  разкри сериозни нарушения и конфликт на интереси по проекти за модернизиране на уличното осветление в унгарски градове. Проектите, които Европейският съюз съфинансира с Унгария, бяха реализирани от 2011 до 2015 г. от компания, в чийто управителен съвет от 2009 до 2014 г. членува зетят на унгарския премиер Виктор Орбан  Ищван Тибьорц . Тибьорц продава своя дял в компанията през 2015 г., става ясно от нейната документация. Унгарската полиция прекрати своето разследване през ноември, като заяви, че не е разкрила каквото и да е престъпление. Нито Орбан, нито Тибьорц направиха коментар. Членството на партията на Орбан \"Фидес\" в Европейската народна партия  бе замразено  заради опасенията, че Унгария нарушава европейските принципи за върховенство на закона. Ако \"Фидес\" окончателно напусне ЕНП, тя може да се съюзи с евроскептиците, с които флиртува от години. Чешкият премиер Комисията с месеци отлага да реши дали чешкият премиер милиардер  Андрей Бабиш  е влязъл в конфликт на интереси при получаването от свързани с него компании на европейски фондове на стойност милиони евро. Бабиш отрече да е допуснал каквито и да било нарушения. Правната служба на ЕК достигна през януари до заключението, че Бабиш, който е и лидер на либералната партия  \"Действие на недоволните граждани\" (АНО) , е влязъл в конфликт на интереси, но за момента все още няма политически действия във връзка с това правно становище, заяви служител на ЕС. Ако бъдат открити нарушения, финансирането на замесените компании може да бъде спряно. Бюджетите на Рим и Париж Редовната оценка в средата на този месец на проектобюджетите на страните от еврозоната тази година бе отложена за първата седмица на юни, когато се очаква ЕК да реши дали да започне юридическа битка с Италия заради растящия й дълг. Комисията може също да насърчи Франция да намали дефицита си, за който се предвижда, че догодина ще надхвърли допустимите граници на Европейския съюз - щекотлив ход, отложен от ЕК за след европейските избори, на които президентът Еманюел Макрон ще се състезава с лидерката на крайната десница Марин льо Пен за победа на изборите във Франция. Спасяване на банките Друго доста очаквано решение е във връзка с възможното оспорване на решението на Съда на Европейския съюз от март, което застана на пътя на решението на Брюксел да блокира спасяването на италианската банка \"Теркас\". Решението може да улесни бъдещите процедури по спасяване на банки, но прилагането му на практика зависи от възможното оспорване на решението от комисията. Комисарят по борба с монополите Маргрете Вестагер, която е и топ кандидатът на Алианса на либералите и демократите за Европа (АЛДЕ), отлага решението си по въпроса, който в Италия внимателно се следи от политици евроскептици - те от години водят кампания срещу европейските правила за спасяване на банките. Крайният срок за оспорване вече изтече, но Вестагер ще се възползва от удължаване с 10 дни, преди да обяви публично решението си - това ще се случи след изборите за европарламент. /БТА", "date": "2019.05.23", "title": "Орбан, Бабиш, бюджети - кои деликатни въпроси Брюксел остави за след изборите"}
{"url": "https://www.dnevnik.bg/razvlechenie/2019/05/23/3910185_video_banksi_s_anonimen_shtand_po_vreme_na/", "text": "Миналата седмица, когато 58-ото Биенале на изкуствата във Венеция бе открито за публиката, медиите публикуваха няколко предположения, че новопоявил се по това време стенопис в града, изобразяващ дете бежанец в спасителна жилетка, може и да е дело на Банкси. Изглежда обаче, всички са грешали, но не в това, че Банкси е бил във Венеция, а в това къде всъщност е бил той по това време.  Известният анонимен уличен артист публикува видео в YouTube канала и Instagram профила си, в което се вижда как неизвестен мъж бива изгонен от площада \"Сан Марко\" във Венеция, тъй като продава изкуство, без да има разрешение за това. Публикацията е придружена от следния коментар: \"Подреждам щанда си на Венецианското биенале. Макар да е най-голямото и най-престижно събитие в света, по някаква причина никога не съм бил канен.\" Видеото започва с традиционна музика на акордеон и показва как мъж пристига с голям дървен сандък и започва да нарежда стативи и платна върху тях. Отделните картини представляват нещо като пъзел и заедно оформят едно по-голямо изображение на огромен круизен кораб, който преминава през каналите на Венеция. Всичко това е представено със закачлив малък надпис отдолу, който гласи: \"Венеция в масло\" (от англ. Venice in Oil, където oil може да се разбира едновременно като масло, олио, маслена боя, картина с маслени бои, но също и като петрол, газ). Повечето минувачи видимо са заинтригувани от творбата, но не и италианските полицаи, които го карат да прибере щанда си, ако няма разрешително за него. В крайна сметка той опакова обратно картините и стативите и си заминава на фона на бумтящата сирена на минаващ зад него круизен кораб. През последните години темата за преминаването на подобни кораби през централните канали на Венеция бе една от основните причини за нарастването на напрежението между местните жители и туристите в италианския град. През 2017 г. бе обявено, че правителственият комитет по транспорта начело с министъра на транспорта в Италия са взели решение към 2021 г. кораби, надвишаващи 55 хил. тона, да не могат повече да минават покрай \"Сан Марко\", а вместо това да заобикалят по други маршрути. От години местните жители твърдят, че големите туристически кораби не само рушат историческата инфраструктура на града, но и силно замърсяват водите. Техните противници обаче спорят, че именно тези кораби са един от големите източници на приходи за града, който е преди всичко туристическа дестинация. Ясно е на чия страна е Банкси.", "date": "2019.05.23", "title": "Видео: Банкси с анонимен щанд по време на Венецианското биенале"}
{"url": "https://www.dnevnik.bg/kultura/2019/05/23/3909878_jiveem_li_pod_diktaturata_na_ruskata_versiia_na/", "text": "Неспособността на държавата да утвърди българската азбука в света е темата на изложбата \"Неперфектна азбука\" на Тодор Георгиев, която ще бъде открита  на Нов български университет. Повод за това е масовото използване в България на руската версия на кирилицата, с която се издават книги, списания. Която широко се използва в публичното пространство. \"Дори табелката на български език за Европейския парламент в Брюксел е набрана с руската форма на кирилицата\", се казва в прессъобщението за изложбата, разпространено от Нов български университет.  Тодор Георгиев започва кариерата си като графичен дизайнер в рекламата, но неговата страст е изкуството на буквите. През 2018 г. заедно с Жаклина Жекова основава студио Letter Collective и работи изцяло в сферата на типографията. Произведенията, включени в изложбата, са ръчно изработени, а авторът е експериментирал с най-разнообразни техники - някои от буквите са изработени от врата на лек автомобил. В постигнатите форми не е търсено образът да бъде предаден по съвършен начин. Теодор Георгиев по-скоро заявява работата си като поредица от опити. \"Буквата никога не е живяла само в една медия. Тя е била издрасквана, изчуквана, изрязвана, отливана, отпечатвана, изписвана, рисувана, чертана, преди да стигнем до масовата й употреба върху екраните днес. Изложбата до голяма степен е повлияна именно от това – едно откъсване от стола и монитора и връщане към физическата форма на буквата, изработена на ръка\", казва за проекта си авторът. \"Неперфектна азбука\" отправя въпроси към зрителите за българската писменост, нейното представяне и възприемане, за стойността и значението на символа.  Галерия \"УниАрт\" на Нов български университет представя най-вече изложби от собствената си колекция и проекти на млади автори. Всяка година студенти и възпитаници на НБУ имат възможност да участват в отворена покана за проекти, които да бъдат включени в програмата на пространството. Настоящата изложба е един от селектираните проекти за 2019 г.", "date": "2019.05.23", "title": "Живеем ли под диктатурата на руската версия на кирилицата, пита нова изложба"}
{"url": "https://www.dnevnik.bg/politika/2019/05/23/3909962_gerb_vrushta_predninata_pred_bsp_vuzmojni_iznenadi_pri/", "text": "ГЕРБ успява да неутрализира щетите от имотните скандали в последните два месеца и завършва предизборната кампания за насрочения в неделя вот за Европарламент с аванс от 4.5 процентни пункта пред БСП. Четири формации - ГЕРБ, БСП, ДПС и ВМРО, ще изпратят свои представители в Европарламента, прескачайки избирателната бариера от 5.88% от действителните гласове, а още две - \"Воля\" и \"Демократична България\", са близо до прага за излъчване на евродепутати. Изненади в последния момент обаче не са изключени, тъй като близо 30 на сто от решилите да гласуват ще преценят в последните дни до вота коя бюлетина да пуснат. Това са обобщените изводи от национално представително проучване на социологическата агенция \"Алфа рисърч\"*, огласено три дни преди изборите. То е проведено в периода 19 - 22 май 2019 г. сред 1016 пълнолетни граждани от цялата страна, а тази сутрин беше представено от управляващия партньор в агенцията Боряна Димитрова по БНТ. Проучването регистрира промени в обществените нагласи през два условно разделени периода на предизборната кампания: началото й, белязано от имотните скандали около хора във властта, и вторият - активизирането на управляващите за минимизиране на нанесените щети. \"Макар все още да остава неясно доколко усилията на ГЕРБ и лично на лидера на партията и премиер Бойко Борисов успяват да възстановят доверието към правителството, те определено мобилизират част от електоралната им периферия и спират  регистрираната преди месец ерозия в подкрепата   ). Обратно, БСП не успява да разшири кръга си от привърженици и да се възползва от слабостта на ГЕРБ. Частичен пробив в привличането на разочаровани от управлението избиратели имат някои от по-малките партии, което приближава позициите им до прага за излъчване на евродепутати\", обобщават от социологическата агенция. Социолозите отчитат леко активизиране на избирателите - решилите да гласуват се възвръщат до 35-36% срещу 32.9% в края на април. Така намерението за участие в изборите се връща до  нивото, отчетено от агенцията в края на март .  Запазва се обаче тенденцията към по-ниска избирателна активност на евроизборите в сравнение с националните и ако няма промяна до 26 май, до урните се очаква да отидат малко над 2.1 млн. души. По данни на Централната избирателна комисия на предишните евроизбори бюлетина са пуснали 2 361 943 души, а избирателната активност беше 35.84%. Агресивната масирана кампания привлича вот Предизборната кампания е оказала сериозно влияние върху крайното решение на избирателите за кого да гласуват, отбелязва проучването. Според социолозите фактори като  скандала около евтините апартаменти, купени от представители на властта , разочарованието от политиката и по-слабият интерес към европейските теми увеличават тежестта на \"последното впечатление\", като партиите с масирана и агресивна медийна кампания привличат обществено внимание и вот от доскоро неориентираните избиратели. Общо 58% са лоялните на партията, на която традиционно симпатизират, взели решение още преди началото на кампанията. Почти всеки втори анкетиран обаче прави избора си през кампанията: 15% в последните 2-3 седмици, а още 27% заявяват, че последните няколко дни преди вота ще бъдат определящи за техния избор, сочат данните. Според \"Алфа рисърч\" това означава, че изненади не са изключени до последния момент. \"За последните дни са отложили решението си предимно най-младите избиратели и жителите на големите градски центрове. Финалните дни ще са решаващи за извънпарламентарната десница и за националпопулистките формации, чиито симпатизанти се колебаят до последно. Трудно могат да бъдат отчетени и ефектите от евентуален корпоративен вот, който бива активизиран в последните дни преди изборите\", прогнозира агенцията. ГЕРБ си връща периферните избиратели \"Проучването на финала на кампанията показва възвръщане на електоралната преднина на ГЕРБ при намаляване на относителната тежест на БСП. През последните седмици, залагайки на кампания на успехите и на анти-БСП мобилизацията, ГЕРБ успява да неутрализира в електорален план щетите от имотните скандали\", отчитат социолозите. Според данните управляващата партия си възвръща част от по-близката периферия и наваксва изоставането от предишния месец. Така ГЕРБ завършва завършва кампанията с аванс от 4.5 пункта пред БСП, след като  в края на април изоставаше, макар и символично  (с 32.2% срещу 32.75 за социалистите). Дни преди вота управляващите се ползват с подкрепата на 31.1% от решилите да гласуват срещу 26.6% за БСП. БСП губи без рейтингови политици и от Първанов Проучването посочва няколко причини, заради които относителната тежест на вота за парламентарната левица намалява. Първата е, че социалистите не са успели да развият и наложат в кампанията нови теми, извън тази за предсрочните избори, за да привлекат избиратели извън кръга на мобилизираните още преди старта й твърди симпатизанти. \"Остриетата, на които заложи лидерът на партията Корнелия Нинова, не успяха да се превърнат в рейтингови политици, способни да издърпат листата, особено след личното включване на Борисов в кампанията\", сочи анализът на социолозите. Като трета причина се отчита своеобразна \"технологична загуба\" - проучването, проведено с аналог на интегралната бюлетина, установило няколко процента от БСП, които отиват към \"Коалиция за България\" - обединението около създадената от бившия президент и бивш лидер на БСП Георги Първанов партия АБВ. Самото име \"Коалиция за България\" беше наложено и използвано от БСП в няколко поредни избори. Сега коалицията около АБВ, която се регистрира с него за вота, приключва кампанията с 3.2% сред решилите да гласуват  , 80% от които са бивши избиратели на БСП. ДПС е в обичайната мобилизация ДПС очаквано и традиционно мобилизира привържениците си в последните дни преди вота, показват данните. След лекия отлив при обявяването на листата миналия месец, когато взимаше 9.3 на сто от гласовете на решилите да гласуват, сега движението завършва кампанията с подкрепата на 13.9%. На базата на данните социолозите посочват, че през последните седмици е налице консолидация на привържениците на водещите партии – ГЕРБ, БСП, ДПС, която води до значителна динамика в съотношението на силите помежду им в сравнение с месец по-рано (когато ГЕРБ и БСП стартираха надпреварата с паритет). Решаващи дни за \"Демократична България\" Според допитването сред колебаещите се до последно ще са десните избиратели, които са основна електорална база на \"Демократична България\". В края на кампанията обединението между ДСБ, \"Да, България\" и \"Зелено движение\" получава 4.2% подкрепа сред решилите да гласуват. Така наред с ВМРО и \"Воля\" коалицията запазва шансове за мандат в Европарламента, ако успее да мотивира своите избиратели да отидат до урните, смятат социолозите от \"Алфа рисърч\". Колебаещите се за Патриотите - при Марешки Въпреки че симпатизантите на националпопулистките формации са сред все още най-разколебаните как да постъпят в изборния ден, кампанията като цяло им носи позитиви - ВМРО запазва позициите си отпреди месец и с 6% от твърдо решилите заема четвъртата позиция, показва проучването. Сериозната конкуренция в тази ниша идва не толкова от НФСБ и \"Атака\" (и двете партии приключват кампанията с изравнени позиции от по 2%), а от \"Воля\", сочи анализът на социолозите. Според тях шумната и масирана кампания на Веселин Марешки събира не повече от половината от предишния му вот, но привлича вниманието на част от бившите избиратели на \"Обединените патриоти\". В резултат на това \"Воля\" бележи съществен ръст в кампанията и завършва с подкрепа от 4.9% от твърдо решилите да гласуват и съществен дял потенциални симпатизанти, оставили решението си за последните дни.", "date": "2019.05.23", "title": "ГЕРБ връща преднината пред БСП, възможни изненади при по-малките, прогнозира\"Алфа рисърч\""}
{"url": "https://www.dnevnik.bg/zdrave/2019/05/23/3910241_mejdu_1_i_3_ot_uhapanite_ot_kurlej_se_zaraziavat/", "text": "Между 1% и 3% от ухапаните от кърлеж, се заразяват с опасни заразявания, а колкото по-бързо се премахнат, толкова по-малка е опасността. Това заяви заместник-директорът на Националния център по заразни и паразитни болести проф. Ива Христова в ефира на \"Нова телевизия\". \"Кърлежите се захващат изключително бързо. Те се ориентират по издишания от нас въглероден двуокис и от топлината на тялото\", каза експертът. Тя акцентира, че от май месец до средата на юни е пикът на активността им. По повод последния случай на дете от София след престой в Южния парк, от която г лава бяха извадени 50 кърлежа , тя коментира, че най-вероятно то е попаднало на \"гнездо\", където са били снесени яйца и са се излюпили ларвите. \"Необходимо е да се пръска по-често срещу насекомите, защото действително дъждът отмива инсектицида, с който се пръска, но освен това трябва и да се коси тревата, за да може да изсъхва по-бързо\", заяви Христова. Тя акцентира, че ако при опит за изваждане на кърлеж в домашни условия остане част от него, после е по-трудно за лекарите да го отстранят напълно. Въпреки това е важно изваждането да стане възможно най-бързо. В четвъртък сутринта от Столичната община обработваха площите в Борисовата градина. \"Променящите се метеорологични условия и наличието на влага са подходящи за активиране на кърлежите. Трябва да се избягват неокосени места, суха растителност и да оглеждат телата си след разходка в парка\", беше коментарът пред медията на Цезарина Илиева, началник на отдел \"Паразитология\" към Районната здравна инспекция (РЗИ). \"Желателно е непосредствено след пръскането да не се навлиза на тези тревни площи\", каза Милена Васева, директор на \"Градски паркове и градини\". По думите й препаратите, с които се обработват зелените площи, не са опасни за домашните любимци.", "date": "2019.05.23", "title": "Между 1% и 3% от ухапаните от кърлеж се заразяват, заяви експерт"}
{"url": "https://www.dnevnik.bg/politika/2019/05/23/3910229_sramuvam_se_ot_tova_koeto_napravihme_poslednite_meseci/", "text": "Срамувам се от това, което направихме последните месеци, с тези глупости, каза днес в сутрешния блок на \"Нова телевизия\" премиерът и лидер на ГЕРБ Бойко Борисов. Той визира  скандала с апартаментите , но подчерта, че случилото се е било много добра \"обица на ухото за всички\". \"Всеки си извади поука. \"Човешко е да се сгреши, човешко е да се прости\", обобщи той. Борисов допълни, че не е знаел за сделките с апартаментите, като допълни, че никога не е ходил на гости на хората, които бяха замесени в скандала. На въпрос дали съдбата на Цветан Цветанов зависи от резултатите на изборите в неделя лидерът на ГЕРБ каза, че по-скоро от тях ще стане ясно доколко хората могат да му простят. Скандалът с апартаментите  избухна на 19 март,  след като разследване на сайта \"Свободна Европа\" разкри, че Цветан Цветанов е купил луксозно жилище в столичния квартал \"Изток\" на цени, доста по-ниски от тези, на които се сключват имотни сделки в района. Впоследствие същите информации се появиха за  апартаменти на правосъдния министър Цецка Цачева ,  депутата от ГЕРБ Вежди Рашидов  и зам.-спортния министър  Ваня Колева . В резултат Цветан Цветанов напусна парламента, като освободи и поста председател на парламентарната група, но остана ръководител на предизборния щаб на ГЕРБ.  Цачева и Колева от своя страна подадоха оставки . Следващият засегнат беше  зам.-министърът на икономиката от квотата на \"Обединени патриоти\" Красимир Първанов . Въпреки че в продължение на няколко дни се опита да убеди медиите, че в сделката няма нищо нередно,  той също подаде оставка . Сергей Станишев е много важен човек Попитан кой е любимият му политик извън ГЕРБ Борисов отговори, че това е Ангел Джамбазки (водачът на листата на ВМРО за евроизборите). От кандидатите за евродепутати той отличи Сергей Станишев. \"Той е много важен човек. Особено след неделя, когато ще е един от лидерите на партии, които трябва да излъчат четиримата големи\", каза още премиерът. Бойко Борисов визира предстоящите избори за председатели на Европейската комисия, Европейския парламент, Европейския съвет и президент на Европейската централна банка. \"Това е европейското правителство. Пет години тези хора ще ни управляват\", допълни той. Според Борисов евроизборите нямат отношение към бъдещето на правителството. Той е на мнение, че коалиционните партньори на ГЕРБ - \"Атака\", ВМРО, и НФСБ, които се явяват на евроизборите по отделно, ще запазят отношенията си в коалицията \"Обединени патриоти\". Попитан доколко резултатите от изборите са важни, за бъдещето на управлението, премиерът каза: \"За мен е важно да изпратя най-добрите хора в Европейския парламент, за да защитават интересите на България. По повод  твърденията на БСП , че иска да остане на власт до избирането на следващия главен прокурор, за да може да си гарантира безнаказаност след това, Борисов отговори: \"БСП винаги са си избирали главния прокурор. Аз не съм избирал никой\". Нямам приятели, порокът ми е, че почнах да пуша В началото на предаването той отговори на кратки въпроси като в лексикон. Попитан какъв е най-големият му порок, Борисов отговори: \"На дърти години почнах да пуша, но пак ще го ликвидирам. Умен човек няма как да пуши.\" Попитан кой е най-добрият му приятел, премиерът отговори, че няма такъв. \"Приятели нямам, защото всеки ще иска да му се свърши нещо\", допълни Бойко Борисов. На въпрос с колко пари живее той каза, че живее с парите от заплатата си. \"Транспортът ми е безплатен. Стигат ми\", допълни премиерът.", "date": "2019.05.23", "title": "Срамувам се от това, което направихме последните месеци, каза Борисов (обновена)"}
{"url": "https://www.dnevnik.bg/sport/2019/05/23/3910239_svetovnoto_po_futbol_v_katar_okonchatelno_ostava_s_32/", "text": "Световното първенство по футбол в Катар през 2022 г. окончателно остава с 32 отбора, обяви ФИФА. Президентът на международната федерация  Джани Инфантино клонеше към идеята за предсрочно разширяване на турнира до 48 отбора . \"След труден и обширен процес на обсъждания с участието на всички замесени страни беше прието, че при настоящите обстоятелства топва предложение не може да бъде въведено сега\", обявиха от ФИФА. Така първото световно първенство с 48 отбора ще е това през 2026 г., което ще се проведе в САЩ, Канада и Мексико. Вариантите за това Катар да е домакин на турнир с разширен формат се свързваха с промяна на изискванията към страната домакин, за да може тя сама да се справи, или с включването на съседни държави. Вторият вариант се усложни заради  политическата криза и изолирането на Катар в региона . Световното ще се проведе в края на 2022 г. заради горещините през лятото. Първият от осемте стадиона, на които ще се играят мачове, вече беше открит официално с финала за Купата на емира. От ФИФА обясниха, че етапът на подготовка е много напреднал и не позволява да се предприемат промените. Самият Инфантино даде знак през март, че отстъпва от идеята си, като заяви: \"Ако стане - чудесно. Ако не - също чудесно.\" Организационният комитет от Катар обяви, че винаги е приемал идеята за разширяване на световното, стига да се намери подходящият модел. \"Три години и половина преди началото Катар остава отдаден както винаги да гарантира, че световното първенство през 2022 г. ще е един от най-добрите турнири в историята и че ще накара арабския свят да се гордее\", добавят от ФИФА.", "date": "2019.05.23", "title": "Световното по футбол в Катар окончателно остава с 32 отбора"}
{"url": "https://www.dnevnik.bg/evropa/2019/05/23/3910242_taims_tereza_mei_shte_obiavi_ostavka_na_24_mai/", "text": "Британският премиер Тереза Мей ще обяви оставката си на 24 май заради неприемането от министрите на нейната позиция по въпроса как да се осъществи излизането на страна от Европейския съюз, твърди днес лондонският вестник \"Таймс\", цитирайки източници от правителството. Според вестника тя може да обяви за оттеглянето си от поста на насрочената за петък среща с Греъм Брейди - председател на \"Комитета 1922\", обединяващ депутати от Консервативната партия и решаващ въпросите по избора или смяната на лидера на партията. Вестникът допълва, че след като обяви, че се оттегля от поста, Мей ще изпълнява задълженията си, докато бъде избран неин приемник. Това ще бъде процес, протичащ в два етапа, при който за двама финални кандидати ще трябва да гласуват 125 хил. членове на Консервативната партия. Би Би Си и вестник \"Дейли телеграф\" посочват, че много поддръжници на премиера  са й отказали подкрепа , след като във вторник тя обеща пред депутатите, че те ще могат да гласуват за провеждане на  втори референдум за Брекзит , ако подкрепят споразумение с ЕС. Според източници на Би Би Си в правителството това е предизвикало истински шок у някои министри и на заседание на кабинета по въпроса за Брекзит такава възможност не е била одобрена. Редица министри, включително тези на вътрешните и на външните работи и по въпросите за Шотландия, се опитали лично да доведат до знанието на Тереза Мей своята позиция и поискали снощи среща с нея. Тя обаче отказала. Тогава последвала  оставката на Андреа Ледсъм  - лидер на Камарата на общините и по същество личен представител на Мей в долната камара на парламента. В писмо до премиера тя изрази несъгласие с курса й по въпроса за развода с ЕС. Телевизия \"Скай нюз\" предположи, че тази оставка може да е смъртоносният удар за премиерството на Мей. Всички, без изключение, британски вестници днес споделят мнението, че тя напълно е загубила контрол над положението, и не изключват, че оставането й на постовете лидер на консерваторите и на правителството е въпрос на часове, посочва БТА.", "date": "2019.05.23", "title": "\"Таймс\": Тереза Мей ще обяви оставка на 24 май"}
{"url": "https://www.dnevnik.bg/sviat/2019/05/23/3910245_stroejut_na_katedrala_v_ekaterinburg_be_otmenen_sled/", "text": "Губернаторът на руската Свердловска област Евгений Куйвашев съобщи, че планът за построяване на православна катедрала в парк в Екатеринбург ще бъде анулиран след няколко поредни дни на протести на местни жители, които привлякоха вниманието на цялата страна, предадоха \"Асошиейтед прес\" и ТАСС. Миналата седмица президентът Владимир Путин призова за компромис и предложи социологическо проучване, за да се определят нагласите на обществеността в уралския град към този проект. Допитване на ВЦИОМ показа, че 58 процента от жителите на Екатеринбург искат катедралата да бъде построена на друго място, а 74 процента заявяват, че паркът не е подходящо място за такъв строеж. Куйвашев съобщи в \"Инстаграм\", че ще бъде избрано друго място за строежа на църквата. Планът е тази катедрала да бъде построена до 2023 г., когато се чества 300-годишнината на Екатеринбург. /БТА", "date": "2019.05.23", "title": "Строежът на катедрала в Екатеринбург бе отменен след протести"}
{"url": "https://www.dnevnik.bg/sport/2019/05/23/3910253_shampionkata_po_borba_biliana_dudova_e_v_bolnica/", "text": "Трикратната европейска шампионка по борба и сребърна медалистка от световното първенство Биляна Дудова се възстановява у дома си след инцидент, при който се е самонаранила, съобщи Българската федерация по борба. Преди това се появи информация, че състезателката е била заведена в болница по спешност, като се разследва версия, че е направила опит за самоубийство. \"Добре съм, вече се възстановявам вкъщи\", заяви Дудова, цитирана от сайта на федерацията. Състезателката е с прорезна рана на ръката, получена при самонараняване в момент на афект, съобщават от федерацията. И уточняват, че Дудова не разкрива конкретната причина за инцидента, а само посочва, че е лична и отказва да коментира подробности. Според медийни публикации шампионката е загубила майка си наскоро. \"Често шампионката преживява проблемите си вътрешно, без да споделя с близките си\", казват от федерацията и уточняват, че вече са ангажирали психолог да работи с нея. \"Травмата е лека, а не както бе тиражирано, че е с \"прерязани вени\", допълва информацията. Възстановяването ѝ ще продължи около месец, заради което тя ще пропусне държавното първенство следващата седмица във Враца. В събота националният отбор по борба се върна от дълъг лагер в Япония. Това е втори подобен случай с елитен български спортист спортист. Преди близо три години състезателката от националния ансамбъл по художествена гимнастика Цветелина Стоянова  направи опит за самоубийство .", "date": "2019.05.23", "title": "Шампионката по борба Биляна Дудова се възстановява след самонараняване"}
{"url": "https://www.dnevnik.bg/evropa/2019/05/23/3910247_evroizborite_i_evropeiskiiat_parlament_v_kljuchovi/", "text": "От днес до 26 май се гласува за депутати в Европейския парламент. По този повод агенция \"Ройтерс\" предлага кратка справка за тази европейска институция и за  изборите . - толкова са имащите право на глас. Те могат да гласуват в своята родна страна или в онази от останалите 27 държави членки, в която живеят.  Днес се гласува  във Великобритания и Холандия, утре - в Ирландия и Чехия, в събота - в Латвия, Малта, Словакия и отново в Чехия, а в неделя - в останалите страни членки.  - толкова беше избирателната активност на последните евроизбори през май 2014 г. За сравнение - на първите преки избори за Европарламент през 1979 г. са гласували 62 процента от имащите право на глас, като тогава се е гласувало в едва 9 страни членки. През май 2014 г. в Белгия, където гласуването е задължително, избирателната активност беше 90 процента, а в Словакия - едва 13 процента.  - толкова са евродепутатите. Заради Брекзит те трябваше да са 705, но Великобритания така и не успя да напусне ЕС до 29 март, което наложи произвеждането на евроизбори и там. Когато страната излезе от ЕС, броят на евродепутатите ще бъде намален на 705. От общо 73-те британски места в Европарламента 46 ще бъдат премахнати, а 27 ще бъдат преразпределени между други 14 страни членки.  - това е съотношението между местата, с които разполага най-голямата страна членка на ЕС - Германия, и най-малките държави - Естония, Кипър, Люксембург и Малта. - толкова съответно са гласовете, които средно трябва да бъдат получени в Италия и в Люксембург за място в Европейския парламент. В някои страни минималният праг е пречка за малките партии, но в други държави избирателните системи може да са от полза за такива формации. Така например през 2014 г. кипърски евродепутат получи 20 хил. гласа, докато белгийски кандидат, представляващ 77 хилядите немски говорещи белгийци, беше избран в Европарламента с по-малко от 12 000 гласа. Средно на изборите през 2014 г. всеки евродепутат беше подкрепен от 240 хил. действителни гласоподаватели и представлява около 550 хил. регистрирани избиратели.  - това е цената на година на съществуването на двете централи на Европейския парламент. Всеки месец евродепутатите и техният персонал пътуват от Брюксел до френския град  Страсбург , за да провеждат пленарни сесии. Франция наложи вето на всеки  опит да се промени това правило , заложено в основополагащите договори от 50-те години на миналия век. - толкова са работните езици в Европейския парламент. С Брекзит или не, английският ще си остане доминиращ сред тях. Евродепутатите имат право да говорят на родните си езици, подпомагани от преводачи, но мнозина от тях използват английския, за да достигне посланието им до по-широка аудитория.  - толкова са  законодателните актове , приети от Европейския парламент в периода 2014 - 2019 г. Повечето от тях са минали на първо четене, което е отнело средно по 18 месеца. Другите, за които са били нужни повече четения и дискусии, са били приети средно за 40 месеца.  - това е формулата за съставяне на официална група в бъдещия Европейски парламент. Официалните групи имат право на специално финансиране, имат глас в съставянето на дневния ред, имат правото на председателски постове на парламентарни комисии и др. Според формулата, за да има официална група, е нужно да се обединят най-малко 25 евродепутати от най-малко една четвърт от страните членки. В досегашния Европарламент имаше осем парламентарни групи, но след изборите се очакват  промени . /БТА", "date": "2019.05.23", "title": "Евроизборите и Европейският парламент в ключови числа"}
{"url": "https://www.dnevnik.bg/na_put/2019/05/23/3910014_neochakvan_lider_se_poiavi_nachelo_na_evropeiskata/", "text": "Две държави от Балканите попаднаха в класацията на авторитетното издателство за пътувания \"Лонли планет\" (Lonely Planet) с най-добрите европейски дестинации за Лято 2019. Областта Херцеговина, част от Босна и Херцеговина, и хърватският полуостров Истрия са сред препоръчаните от експертите на издателството за предстоящия летен сезон. Всъщност Истрия, която е на последно място в топ 10, е единствената морска дестинация сред предложенията на престижния издател на пътеводители. Неособено популярната в България като туристическа дестинация Словакия води листата. Страната няма излаз на море, но е препоръчана заради възможностите за туризъм във Високите Татри. Планинските върхове, водопади и възможността за среща с кафява мечка са сред основните плюсове на този маршрут. На второ място е испанската столица Мадрид. Още три европейски града са сред препоръчаните за посещение това лято. Един от тях е италианският Бари, докъдето от България има пряк полет на нискотарифната \"Уизеър\". Сред основните забележителности в Бари са базиликата Св. Никола с мощите на светеца, сградата на операта , една от най-величествените в  Италия , крепостната стена и рибния пазар на пристанището. Градът е изходна точка за опознаване на регионите Пулия и Базиликата с традиционни градчета като Матера - Европейска столица на културата заедно с Пловдив, Алберобело с трулите, Лече, наричан столица на италианския барок и други. Другите две типично градски дестинации са френският Лион и швейцарският Веве. Авторите на класацията са оценили природните дадености и кръчмите на Шетлъндските острови в Шотландия и Арктическия крайбрежен път на Исландия, също като заслужаващи посещение това лято. Лихтенщайн попада в класацията благодарение на разработената пътека, която позволява на гостите и жителите на тази минидържава, да я обиколят пеша. И по повод 300-годишнината на княжеството. Лион пък ще привлече със сигурност повече посетители покрай Световната купа за жени на ФИФА. Шетлъндският архипелаг, включващ над 100 острова, от които населени са едва 15, привлича с геопарка си, представящ геологично разнообразие, несрещано другаде на континента и оценено от ЮНЕСКО. Ето и подредбата: 1 Високи Татри, Словакия 2 Мадрид, Испания", "date": "2019.05.23", "title": "Неочакван лидер се появи сред най-добрите европейски дестинации за лятото"}
{"url": "https://www.dnevnik.bg/sviat/2019/05/23/3910246_pentagonut_razglejda_iskane_za_oshte_5000_voinici_v/", "text": "Министерството на отбраната на САЩ разглежда искане на военните за изпращане на още 5000 войници в Близкия изток заради растящото напрежение в отношенията с Иран, предаде \"Ройтерс\", цитирайки двама американски служители, пожелали анонимност. Според тях искането е направено от американското Централно командване, което отговаря за военните операции в този регион. Не било ясно обаче дали Пентагонът ще го одобри. Министерството редовно получава, а и отклонява, искания от командванията на бойни части, дислоцирани в различни части на света, за допълнителни ресурси, отбелязва \"Ройтерс\". Един от източниците пояснил, че исканият допълнителен контингент ще бъде \"дефанзивен по същността си\". Говорител на Пентагона отказа снощи да коментира бъдещите планове. \"Наша дългосрочна политика е да не обсъждаме или да спекулираме за потенциалните си бъдещи планове и по искания за (повече) сили\", каза говорителката на ведомството Ребека Ребарич, цитирана от \"Ройтерс\". /БТА", "date": "2019.05.23", "title": "Пентагонът разглежда искане за още 5000 войници в Близкия изток заради Иран"}
{"url": "https://www.dnevnik.bg/bulgaria/2019/05/23/3910249_kratki_novini_v_10_oblasti_e_obiaven_jult_kod/", "text": "Директорът на областната дирекция на МВР в Монтана старши комисар Ивайло Антонов напуска системата на МВР по собствено желание, съобщи пресцентъра на МВР. Повече подробности не се съобщават. Старши комисар Антонов е начело на полицията в Монтана от август 2015 година. Той е в системата на МВР от 20 години, като е работил в СДВР и ГД \"Борба с организираната престъпност\". Мъжът, който прегази крадец, е освободен под гаранция Съдът освободи кипъреца срещи 10 хил. лв., съобщава агенция \"Фокус\". Адвокатите изтъкнаха добрите характеристични данни на Пирилис и това, че той живее от 17 години в страната, ползва се с добро име и авторитет сред жителите на селото. Освен това няма опасност да се укрие и е съдействал на разследването. Обвиненият призна, че много съжалява за случилото. Определението е окончателно и не подлежи на обжалване. В 10 области е обявен жълт код  Очакват се количества дъжд до 40-45 л/кв.м, гръмотевични бури и градушки, съобщава Би Ти Ви. Вятърът ще е слаб от северозапад, в Дунавската равнина – умерен от запад. Дневните температури ще достигнат 22-27 градуса. В петък ще вали, по-значително в източната половина от страната. Вятърът от северозапад ще се усили и температурите ще се понижат. През почивните дни ще има краткотрайни превалявания.", "date": "2019.05.23", "title": "Кратки новини: Мъжът, който прегази крадец, е освободен под гаранция"}
{"url": "https://www.dnevnik.bg/sviat/2019/05/23/3910254_premierut_i_sujuznicite_mu_vodiat_na_izborite_v_indiia/", "text": "Управляващата коалиция в Индия - Национален демократичен алианс, оглавявана от партията на премиера Нарендра Моди - \"Бхаратия джаната\" (в превод Индийска народна партия), води на парламентарните избори в Индия. Това показват първите данни от преброяването на подадените гласове. Изборите продължиха повече от месец и протекоха в седем етапа. Преброяването на гласовете продължава през целия ден, предадоха световните агенции. Партията на Моди и нейните съюзници преминават засега границата от 272 места в долната парламентарна камара, което им осигурява мнозинство. Според първите данни те водят в 277 избирателни окръга. Долната камара е съставена от 542 места. Опозиционният Обединен прогресивен алианс, оглавяван от най-старата политическа партия - Индийски национален конгрес, получава засега 108 места. /БТА", "date": "2019.05.23", "title": "Премиерът и съюзниците му водят на изборите в Индия"}
{"url": "https://www.dnevnik.bg/detski_dnevnik/2019/05/22/3909685_intenzivna_programa_na_sofiiskiia_mejdunaroden/", "text": "Второто издание на  , организиран от  , насърчава четенето и въображението на подрастващите чрез разнообразни събития, посветени на различни изкуства. Форумът ще се състои от   и ще се проведе успоредно с традиционния  . Домакин е  , а мястото на събитията – Изобразително изкуство, театър, фотография и литература се преплитат в програмата на фестивала. На   от  ще бъде открита  От началото на 50-те години на XX век досега големият артист е илюстрирал над 200 книги, сред които българските издания на класически произведения на световната литература за млади читатели като   и др. На   от  едно театралното предложение ще изкуши публиката със  в изпълнение на  . В съботния , Международния ден на детето, от блога   отправя покана към малките читатели и техните майки да се присъединят към пъстрото  , вдъхновени от кориците, рисувани от  . От   пък ще се проведе среща-разговор с   и , които ще споделят нетрадиционния си прочит на често невидимите супергерои – зеленчуците, заедно с Боби в царството на зеленчуците. Отново на празника, но от  , ще се състои среща с любимите влогъри и автори на тийнейджърите –  В рамките на събитието   чрез игра и експерименти ще бъде представена новата книга на Стан. На   от   гостите на фестивала ще могат да се запознаят с чрез работата на първия ателиерен художник-фотограф  . Своеобразен гид на срещата ще бъде  , синът на изявения майстор на кадъра, а за публиката е предвидена прожекция на фотографски илюстрации и техники, както и ще бъде представена най-новата книга-албум  , включваща над   на видни българи от всички сфери на изкуството. Разбира се, основен акцент на тазгодишното издание са и  Сред ключовите между тях са  , разговор с  , председателка на Асоциация \"Родители\"   и среща с илюстратора    . Сред международните гости на фестивала са италианският писател, преводач и сценарист  , получил широка популярност със серията си истории за    , норвежкият публицист с диплома от художествена академия, посветил въображението си на истории за деца и тийнейджъри,    гръцкият автор   и норвежката писателка  , отличена с наградата за дебют в областта на литературата за деца и юноши на норвежкото Министерство на културата Целта на фестивала е децата да получат свободен и неограничен достъп да литературни събития, срещи с писатели и творчески ателиета, да посетят театрален спектакъл и да се насладят на изложба. Форумът се стреми да развие  , която има всички предпоставки да наложи траен и пълноценен диалог между писателите и обществото, да популяризира четенето, езика, многообразните взаимовръзки на литературата с останалите изкуства.", "date": "2019.05.23", "title": "Какво, къде на Софийския международен литературен фестивал за деца"}
{"url": "https://www.dnevnik.bg/politika/2019/05/23/3910238_zamenki_ofshorki_i_smetki_niamam_obiavi_borisov/", "text": "Заменки, офшорки и сметки нямам и всичко това е проверявано, проверявано, проверявано\", каза днес в сутрешния блок на \"Нова телевизия\" премиерът и лидер на ГЕРБ Бойко Борисов. Повод за думите му бяха атаките от БСП в последните дни. \"Човекът, който спря заменките в София, е Бойко Борисов\", каза още лидерът на ГЕРБ. Поводът беше твърдение на Елена Йончева от БСП, че негов братовчед е направил изгодна сделка с общински имот, когато Борисов е бил кмет. Премиерът уточни, че заменката, която се цитира, е направена през октомври 2006 година, а към този момент подобни сделки са одобрявани от Столичния общински съвет. Борисов припомни, че по това време в него мнозинство са имали БСП.  За втори път тази седмица Бойко Борисов обясни , че не поддържа връзки с братовчедите си. По повод твърденията на Елена Йончева, че не е декларирал къща, построена в границите на имота му в Банкя, за която като доказателство се показва сателитна снимка, премиерът каза, че става въпрос за една стая, направена на мястото на обора. \"Това е един и същ имот, където съм се родил, където живея и където ще умра\", каза още лидерът на ГЕРБ. Той повтори тезата си, че БСП работи с прийоми на КГБ, като се смесват малко истински твърдения с много лъжи. \"Започнаха с имение в Лос Анджелис. След това казаха, че дъщеря ми, която по това време беше в осмия месец, е карала \"Бугати\" с 300 км/ч. После беше островът в Гърция, къщата в Барселона. Всичко е лъжа\", обобщи Бойко Борисов. Той посочи, че в Барселона е бил веднъж в живота си - като кмет и е гостувал на кмета на каталунската столица. \"Падението на тези женици е голямо. Не са лоши жени, със сигурност, но тази омраза откъде се яви... Все едно свършва светът. Не, не свършва и в понеделник ще сме живи и здрави\", каза Борисов, визирайки атаките, които получава от Корнелия Нинова и Елена Йончева. Той се възмути, че точно БСП - \"наследници на партията, отнемала имоти\", говорят за справедливост. \"Когато се захващам с нещо, го правя на гола поляна.\" И припомни, че така било с карате клуба, охранителната му фирма ИПОН и партия ГЕРБ. Пред \"Нова телевизия\" Борисов обяви, че  най-много се срамува от апартаментния скандал , а евроизборите нямат отношение към бъдещето на управляващата коалиция.", "date": "2019.05.23", "title": "Заменки, офшорки и сметки нямам, обяви Борисов"}
{"url": "https://www.dnevnik.bg/evropa/evropeiski_parlament/2019/05/23/3907832_kakvo_znachenie_shte_imat_britanskite_mesta_v/", "text": "Изборите за Европейски парламент във Великобритания,  които се провеждат днес , се очаква да покажат поляризацията на възгледите за Брекзит. \"Партията на Брекзит\" на  Найджъл Фараж  вероятно ще спечели най-много гласове за сметка на управляващите консерватори и опозиционната Лейбъристка партия. \"Ройтерс\" разяснява какво представлява системата \"Д’Ондт\", която се използва за разпределение на местата в по-голямата част от Обединеното кралство, както и в някои други страни от ЕС. Как ще гласуват британците? Обединеното кралство е разделено на 12 избирателни региона – девет в Англия и по един в Шотландия, Уелс и Северна Ирландия. То ще избере общо  73 евродепутати . Партиите представят листа с кандидати за всеки регион и избирателите посочват партия, а не отделен кандидат. Местата се разпределят за партии, които ги разпределят сред кандидатите, започвайки с първите в листата. Великобритания участва в евроизборите, защото забави излизането си от ЕС. След Брекзит нейните евродепутати ще напуснат. Ако Великобритания е напуснала ЕС до края на юни, евродепутатите й няма да заемат местата си. Какво е системата \"Д’Ондт\"? Системата \"Д’Ондт\", която превръща гласовете пропорционално в места, се използва за разпределение на местата за Европейски парламент в Англия, Шотландия и Уелс. Северна Ирландия използва системата на един прехвърляем глас. Как работи? 1. Партията са най-много гласове в региона получава място. 2. Общият брой на гласове на спечелилата партия се разделя на две (броят места, които е получила, плюс едно). 3. Броят гласове се пренарежда и която партия има най-много гласове, получава следващото място. 4. Процесът продължава, като изходният брой гласове на най-голямата партия във всеки кръг се дели на общия брой места, които са били разпределени до момента, плюс едно, докато всички места бъдат разпределени. Например: Партия A - 120 хил. гласа Партия Б - 90 хил. гласа Партия В - 30 хил. гласа = Партия A получава едно място и броят гласове за нея се дели на две и става 60 хил. Партия Б - 90 хил. гласа Партия А - 60 хил. гласа Партия В - 30 хил. гласа = Партия Б получава едно място и нейните гласове се разделят на две и стават 45 хил. Партия А - 60 хил. гласа Партия Б - 45 хил. гласа Партия В - 30 хил. гласа = Партия А получава второ място и първоначалните й 120 хил. гласа се разделят на три (нейният брой места плюс едно), ставайки 40 хил. Кой печели? Системата \"Д’Ондт\" се смята за по-малко пропорционална от някои други методи. Това може да облагодетелства поддръжниците на Брекзит, тъй като избирателите, които силно подкрепят излизането от ЕС, в голяма степен се очаква да гласуват за \"Партията на Брекзит\" на Найджъл Фараж. В лагера на искащите оставане вотът ще бъде разделен между няколко силни проевропейски партии – либералдемократите, \"Промяна за Обединеното кралство\" и Зелената партия. Така че дори и броят гласове за проевропейски партии да бъде общо близък до този за \"Партията на Брекзит\", броят места, които те ще получат, вероятно ще бъде много по-малък, тъй като техният вот се разделя между няколко партии. \"Партията на Брекзит\" поддържаше голяма преднина спрямо Консервативната партия и лейбъристите в проучванията на общественото мнение. Без големи последици Неочакваното участие на Великобритания в изборите е малко вероятно да доведе до драматична промяна в резултатите за партиите от основното течение според последните социологически проучвания, цитирани от EurActiv. Единствената сериозна последица от британския вот почти със сигурност ще бъде рязко увеличаване на броя гласовити поддръжници на Брекзит в Европарламента. За разлика от националните избори тези за Европейски парламент в Обединеното кралство обикновено не мобилизират електората на двете големи традиционни партии. Лейбъристите и управляващите консерватори са разделени за Брекзит и не водиха добра кампания. Ако днес се провеждаха \"реални\" национални избори в страната, Лейбъристката партия щеше да спечели почти 40%, показаха скорошни анкети. На евроизборите обаче лейбъристите се очаква да спечелят едва 13% от гласовете според данни от проучване на YouGov, публикувани в сряда. Същото проучване дава на партията на Фараж 37% на евроизборите. Освен нея противопоставящите се на Брекзит либералдемократи са другата политическа сила, която се очаква да се представи много по-добре, отколкото на национални избори. YouGov им дава 19% от гласовете, докато на национални избори либералдемократите биха спечелили едва около 8%. На национални избори управляващите консерватори биха получили около 23%, а на Европейските прогнозите са за едва 7 на сто. Ако те се потвърдят, лявоцентриската група на Прогресивния алианс на социалистите и демократите в Европейския парламент е малко вероятно да бъде сериозно подкрепена от британските избори. Великобритания има 73 евродепутати и 13% за лейбъристите биха означавали осем или девет британски представители за лявоцентристката група в сравнение с досегашните 24. Алиансът на либералите и демократите за Европа обаче би бил значително подкрепен с около 15 евродепутати от либералдемократите, много повече от единия в досегашния Европейски парламент. В него Фараж бе част от евроскептична група на 18 евродепутати. След днешния вот той може да има 27.", "date": "2019.05.23", "title": "Какво значение ще имат британските места в бъдещия Европарламент"}
{"url": "https://www.dnevnik.bg/razvlechenie/2019/05/23/3910260_britanski_post-punk_ot_berlin_shte_prozvuchi_tazi/", "text": "Тази вечер британската пост-пънк група The Underground Youth ще представи пред българска публика новия си албум Montage Images of Lust and Fear в България на 23 май. Концертът в Mixtape 5 (B-Side) е от 21.00 часа, а подгряваща група са местните The Black Swells, съобщават организаторите на концерта Wrong Fest. The Underground Youth са създадени през 2008 г., когато Крейг Дайър започва да пише текстове и да композира песни в своя дом в Манчестър (Англия). Следват 8 албума, няколко EP-та, турнета и участия в компилации на лейбъла FUZZ CLUB, с който работи групата.  The Underground Youth идват в България за втори път след концерта си през март миналата година. Настоящият състав на бандата включва Макс Джеймс, Леонард Кейдж и съпругата на Крейг Дайър - Оля. Албумът Montage Images of Lust and Fear вече излезе на 29 март.  The Black Swells са сформирани през 2014 г., а три години по-късно издават дебютния си албум The Quiet Life. През миналата година излезе и първото им видео към инструментала Viper. Те са имали съвместни концерти с банди като A Place to Bury Strangers и The Shivas. Свирили са в Турция, Гърция, Македония и Румъния. Част от музикантите се изявяват и в други български групи като Doesn\"t Frogs и Van Cock.", "date": "2019.05.23", "title": "Британски пост-пънк от Берлин ще прозвучи тази вечер в Mixtape"}
{"url": "https://www.dnevnik.bg/sviat/2019/05/23/3910255_kitaiski_fabriki_otdeliat_tonove_zabranen_himikal/", "text": "Фабрики в източната част на Китай са отделили хиляди тонове забранено вещество, рушащо озоновия слой в атмосферата. Това се твърди в ново изследване, публикувано днес от авторитетното списание  \"Нейчър\"  и цитирано от Би Би Си и \"Ройтерс\". Между 40 и 60 на сто от газовете, произведени от 2013 г. насам, може да са резултат от работата на фабрики в провинциите Хъбей и Шандун, продължават изследователи от австралийския изследователски център Commonwealth and Scientific and Industrial Research Organization и Бристълския университет във Великобритания. Изучаването на атмосферните данни от Южна Корея и Япония е показало, че емисиите на трихлорофлуорометан (CFC-11) от източната част на Китай били около 7 млн. килограма годишно повече, отколкото между 2008 и 2012 г. Само в тези две провинции на Китай скокът в отделянето на емисиите CFC-11 e със 110 процента. \"От данните... не получаваме информация как се използва CFC-11 или къде е произведен. Напълно възможно е да е от друг регион, друга чат на Китай или дори друга страна и да е бил транспортиран до мястото, където правят изолация, където част от него да е била отделена в атмосферата\", казва за Би Би Си изследователят Мат Ригби. Какво е трихлорофлуорометан Някога използван за изолация, в хладилници и климатици, днес CFC-11 e сред забранените от Протокола от Монреал, подписан през 1982 г. (Китай е страна по него от 1991 г.). Сред целите бе отделянето на CFC-11 да бъде сведено до нулеви стойности през 2010 г. Макар то да намаляваше до 2012 г., след тази година спадът в обема на емисиите се забави с около 50%. Така учени установиха, че CFC-11 все още се използва, въпреки че при отделяне в атмосферата руши озоновия слой, които пази от ултравиолетова светлина. Миналата година публикация на базираната в Лондон Агенция за разследвания, свързани с околната среда, обяви, че десетки китайски компании все още използват трихлорофлуорометан за производство на полиуретанова пяна. Тогава Китай започна кампания за инспекция на 3600 компании, произвеждащи пяната в страната, и обеща, че ще накаже всички нарушители на протокола. През март страната обяви, че е затворила две съоръжения, отделящи CFC-11.", "date": "2019.05.23", "title": "Китайски фабрики отделят тонове забранен химикал, разрушаващ озоновия слой, твърдят учени"}
{"url": "https://www.dnevnik.bg/sport/2019/05/23/3910285_amazon_shte_izluchi_dokumentalna_poredica_za_sezona_na/", "text": "Борусия\" (Дортмунд) е поредният футболен клуб, който ще работи с електронния гигант \"Амазон\" за създаване на документална поредица. Компанията обяви, че ще излъчи четири серии, които ще разкажат за изминалия сезона на жълто-черните – 2018-2019. Документалната поредица ще бъде излъчена през август. Тя ще покаже както сезона в Бундеслигата, където \"Борусия\"  остана зад \"Байерн\" (Мюнхен) , така и представянето в Шампионската лига. В европейските турнири тимът отпадна на осминафинал, където беше отстранен от \"Тотнъм\". Режисьор на поредицата за \"Дортмунд\" ще бъде германецът Альоша Паузе. Той е автор на няколко документални филма за футболисти, сред които Месут Йозил и Марио Гьотце. В своята работа Паузе се фокусира и над хомофобията във футбола. Поредицата за \"Дортмунд\" ще бъде налична в над 200 страни посредством платформата Amazon Prime. През миналата година \"Амазон\"  излъчи филм и за \"Манчестър сити\" , който показа кадри от пътя на \"гражданите\" към титлата във Висшата лига със спечелените рекордни 100 точки. Поредицата за \"Сити\" беше сред най-успешните проекти на \"Амазон\" в последните години. Електронният гигант се конкурира с \"Нетфликс\" в стрийминг услугите, като снимането на документални поредици за спортни отбори са сред най-разпространените проекти в последните години. \"Нетфликс\" излъчи подобен филм за \"Ювентус\".", "date": "2019.05.23", "title": "\"Амазон\" ще излъчи документална поредица за сезона на \"Борусия\" (Дортмунд)"}
{"url": "https://www.dnevnik.bg/citat_na_deniia/2019/05/23/3910283_citat_na_denia_do_bankia_se_stiga_po_putia_za_mjunhen/", "text": "Това разясни министър-председателят Бойко Борисов по време на излъчване на живо в социалната мрежа \"Фейсбук\" на инспекция на  работата по магистрала \"Европа\"  - от Калотина до Сливница. Заедно с премиера в колата му бяха финансовият министър Владислав Горанов и зам.-министърът на регионалното развитие и благоустройство Николай Нанков. Борисов, който мина да нагледа началото на строителните работи на път за откриване на нов участък от магистрала \"Струма\", на няколко пъти обобщи, че след завършването на магистралата ще се пътува директно Бургас - Белград - Мюнхен и Истанбул - София - Белград. Срокът за завършване на строителните работи е 2021 г., но премиерът Борисов призова изпълнителите да завършат отсечката до края на 2020 г. \"За Нова година догодина трябва ходят до Белград по магистрала. От Бургас като тръгнат - до Белград, Мюнхен не трябва да има светофар\", заяви министър-председателят. Той допълни, че митниците и финансовият министър Горанов са отделили пари, за да се направи паралелно и нов пропускателен пункт с по-голям обем, защото \"заради новите инвестиции трафикът щял да се вдигне до \"над 300 - 400 тира на ден\".", "date": "2019.05.23", "title": "Цитат на деня: До Банкя се стига по пътя за Мюнхен, преди Белград - вляво"}
{"url": "https://www.dnevnik.bg/sviat/2019/05/23/3910291_afrikanskata_strana_s_nai-mnogo_slonove_v_sveta/", "text": "Ботсвана, страната с най-голямата в света популация на слонове, премахна забраната, с която през 2014 г. ловът им стана незаконен, предаде Би Би Си. Официалната причина за решението е нарастващо напрежение заради слоновете, които понякога унищожават реколтите. Критици на забраната отпреди пет години казваха, че тя създава проблеми на дневни фермери и на всички, получавали преди това икономическа печалба от лова. В Ботсвана има около 130 хил. слона при общо 415 хил. в цяла Африка. Очаква се решението да разгневи природозащитници, които смятат, че мотивите са по-скоро политически. Според Би Би Си от този ход ще пострада и международната репутация на страната, а с нея - и приходите от туризъм, вторият най-важен източник на средства след минната индустрия. Оценката не Министерството на околната среда обаче е, че \"броят и високите нива на конфликт между хора и слонове и въздействието върху поминъка\" се увеличават. Щетите не само върху реколти, а и върху стадата на местни животновъди вече са значителни и е нужно възстановяване на възможността за лов \"по правилен и етичен начин\". Проучвания сочат, че миграцията на слоновете включва все по-големи участъци от територията на страната и това отчасти се обяснява с климатичните промени. Повечето слонове са в северната част на страната и се придвижват между границите на Ботствана, Намибия, Замбия и Зимбабве.", "date": "2019.05.23", "title": "Африканската страна с най-много слонове в света разреши лова им"}
{"url": "https://www.dnevnik.bg/sviat/2019/05/23/3910296_krainodesnite_zameseni_v_ibisageit_izdirvat_avtorite/", "text": "Йохан Гуденус, който след разобличителното видео от Ибиса напусна всички постове в крайнодясната Австрийска партия на свободата (АПС), както и самата партия, съобщи на избрани от него медии данни по скандала с нелегалния запис. Виенският всекидневник \"Стандард\" съобщи снощи в електронното си издание подробности за случилото се. От своя страна уволненият вече вицеканцлер Хайнц-Кристиан Щрахе, около когото се завъртя грандиозният политически скандал от тези дни, пише днес на своята фейсбук страница с близо 850 000 последователи, цитиран от \"Стандард\": \"Кои са хората, които са дали поръчката, и кои са се възползвали от нея? Няма да се откажа да търся.... Справедливостта ще победи.\" Той не дава отговори или не прави предположения кой би могъл да му постави професионалната видеоклопка, но препраща към изявление на президента на германския Бундестаг Волфганг Шойбле, който предполага, че зад аферата стоят тайни служби. Историята, разказана от Гуденус, връща събитията към март 2017 година, когато виенски адвокат с инициал М. го свързва чрез познат с мнимата племенница на олигарх, готова да закупи земи от Гуденус. На първата среща, състояла се в ресторант \"Льо сиел\" на петзвездния виенски \"Град хотел\", присъстват Гуденус, племенницата, адвокатът и познат на адвоката, представящ се за доверено лице на племенницата. Довереното лице е придружителят на племенницата в онази фатална вечер, която Гуденус и Щрахе прекарват във вилата с много шампанско и водка, записани незабелязано. Довереното лице, пише вестникът, е мюнхенски детектив с виенски корени, името му е Юлиан Х. Според разследване на \"Стандард\" преди време той се е хвалел на интернет страницата си, че има професионален нюх и поръчки от криминалната полиция, вътрешно министерство и чуждестранни правителства. Междувременно интернет страницата е офлайн. Фирменият адрес е адресът на мюнхенската адвокатска кантора \"Гизе\". Юлиан Х. е прехвърлил звъна на фирмения си телефон към телефона на адвоката Кристиан Гизе, така че когато някой го търси, да звъни автоматично телефонът в адвокатската кантора. \"Не знам къде е\", казала вчера адвокат Гизе на запитване на \"Стандард\" и добавила, че от съображения за дискретност няма право да казва дали представлява Х., с когото е в наемни отношения. \"Той е под наем в една от нашите стаи.\" В разговор с телевизионния канал ОЕ24TV Саша Вандл, бивш шеф на Х., е заявил, че веднага е познал колегата си от видеозаписа. \"Видеото от Ибиса носи точно моя почерк\", заявява Вандл. Виенският адвокат М. и Юлиан Х. били близки приятели. Адвокатът М. не е бил на Ибиса, не желае да вземе отношение по обвиненията на Гуденус и адвокатът на адвоката не желае да даде изявления. Страницата на адвокат М. в \"Туитър\" е изтрита. Въпреки неколкократните опити на \"Стандард\" да се свърже вчера по телефона с Гуденус разговор не се е състоял. Срещу виенския адвокат, продължава \"Стандард\" , има и други обвинения: от една страна, се появява на платформата \"Офшорлийкс\" с фирма на Малта. От друга, той е предлагал по време на предизборната кампания за виенските провинциални избори през 2015 година изобличителен материал за Щрахе. Манфред Юрацка, по онова време шеф на АНП във Виена, заявява за \"Стандард\": \"На нас не ни е предлагано нищо. Нито срещу пари, нито безплатно.\" Говорител на партията НЕОС (\"Нова Австрия\") също казва, че до този момент виенският адвокат не е бил известен на партията. Говорител на бившия кмет на Виена Михаел Хойпъл е отговорил отрицателно на въпроса дали през 2015 година адвокатът е предлагал на Австрийската социалдемократическа партия записи с компрометиращо съдържание. /БТА", "date": "2019.05.23", "title": "Крайнодесните, замесени в \"Ибисагейт\", издирват авторите на видеото"}
{"url": "https://www.dnevnik.bg/sviat/2019/05/23/3910300_lyo_pen_agitira_sreshtu_shofyorite-katorjnici_ot/", "text": "Французинът Луик не разбира директивата за командировани работници. (...) Той е уплашен от конкуренцията на каторжници, дошли от Източна Европа\". С тези думи лидерът на френските националисти Марин льо Пен показа в началото на снощния телевизионен дебат снимка на \"40-годишния Луик, шофьор на ТИР, който е много обезпокоен, защото предприятието му не знае какво ще му е бъдещето.\" Участниците бяха помолени да донесат в студиото по един предмет, който символизира Европа за тях. Льо Пен избра снимката на Луик, който бил споделил, че по паркингите за ТИР се чувала 95% чуждестранна реч, разказа Влади Николов, сътрудник на \"Дневник\" във Франция. Марин льо Пен беше в началото на месеца в България заедно с други европейски националисти, опитващи се да създадат впечатление, че са единна сила, която ще завоюва достатъчно голям дял от местата за евродепутати, за да промени посоката за развитие на Европейския съюз. Тя лично подкрепи Веселин Марешки и неговото политическо движение \"Воля\". Льо Пен два пъти идва в България заради Марешки и говори пред активистите му, че трябва да се борят за Европа, \"която не заличава нациите\", а той повтори, че \"не може да има силен Европейски съюз без силни нации; искаме политики близко до проблемите на хората, а не измислени празни директиви, които само оправдават високите заплати на брюкселските чиновници\". Пред френските си избиратели лидерът на \"Национален сбор\" изпраща послания, които Марешки едва ли би могъл да повтори пред собствениците на български транспортни фирми и техните служители. Фактически той води вътрешна битка срещу водещата роля на ВМРО в лагера на \"патриотите\", като влага значителни средства в кампанията и говори пред поне две събирания на националисти - в Прага и тази неделя в Милано. Според  последното проучване на \"Алфа рисърч\"  от тази седмица \"Воля\" има шанс да събере почти 5% от гласовете в евровота на 26 май. Прагът за избиране на депутат в Европейския парламент е 5.88%.", "date": "2019.05.23", "title": "Льо Пен агитира срещу \"шофьорите-каторжници\" от Източна Европа"}
{"url": "https://www.dnevnik.bg/biznes/2019/05/23/3910302_fond_zemedelie_prevede_blizo_76_mln_lv_edinno/", "text": "Фонд \"Земеделие\" преведе близо 76 млн. лв. (75 898 249 лв.) по Схемата за единно плащане на площ (СЕПП). Субсидии получиха 57 977 земеделски стопани, съобщиха от фонда. Окончателното плащане е направено след актуализация на данните в Системата за идентификация на земеделските парцели (СИЗП), на база подадени възражения и изясняване принадлежността на констатираните двойно заявени площи за Кампания 2018 г. Преводът е осъществен и след насрещна проверка на данните за заплати и осигуровки, които земеделските стопани са декларирали пред Националната агенция за приходите (НАП), уверява фондът. Изчисленията са направени по окончателна ставка от 195.73 лв./хектар. С това плащане общо оторизираните средства по СЕПП за кампания 2018 г. достигнаха 713,5 млн. лв. Още през декември миналата година земеделските стопани получиха основната част от плащанията за единица площ в размер на 634 млн. лв., се припомня в съобщението.", "date": "2019.05.23", "title": "Фонд \"Земеделие\" преведе близо 76 млн. лв. единно плащане на площ за 2018 г."}
{"url": "https://www.dnevnik.bg/sport/2019/05/23/3910290_televizionnite_prava_na_visshata_liga_dostignaha/", "text": "Телевизионните права на Висшата лига за следващия 3-годишен период достигнаха нов рекорд. След продажбата на международните права английският шампионат отчита рекордната сума 9.2 милиарда паунда. Толкова са платени по целия свят за излъчване на двубоите от най-гледаното първенство в периода 2019 - 2022 г. Това е със 700 милиона паунда повече от предходния тригодишен цикъл - 8.5 милиарда паунда. Associated Press съобщава, че международните права са продадени за 4.2 милиарда паунда. Това е значително повече от предходния период. Първоначално  телевизионните права за Великобритания  бяха продадени за 4.46 милиарда паунда. Това стана, след като през миналия февруари BSkyB и BT купиха пет от седемте пакета за излъчване на двубоите. Впоследствие Sky Sports взе още един от пакетите, а  \"Амазон\" придоби  право да излъчва 20 срещи от междинните кръгове, с което сумата нарасна до 5 милиарда паунда. Сумата за домашния пазар все пак остана по-ниска от платените 5.4 милиарда паунда от BSkyB и BT за предходните 3-годишен период (2016 - 2019). Според експертите това беше прието като изненада, след като телевизионните мачове в Англия бяха увеличени от 168 на 200. Ричард Мастърс, който е временен шеф на Висшата лига, обяви, че спадът в телевизионните права за Великобритания се компенсира от международните. Телевизиите извън Острова, които искат да излъчват английския шампионат, плащат с 30% повече от периода 2016 - 2019 (тогава бяха платени 3.1 милиарда паунда).", "date": "2019.05.23", "title": "Телевизионните права на Висшата лига достигнаха рекордните 9.2 млрд. паунда"}
{"url": "https://www.dnevnik.bg/analizi/2019/05/23/3910312_vuzduhut_treperi_doniakude_po_vazov/", "text": "Майското слънце изскоква високо с края на сутрешните телевизионни блокове. Потоци от зари се носят на талази из противниковите политически щабове, гдето от ранни зори пиари, стратези и активисти стръвно са се вторачили в изявите на вразите. Напрежението главоломно расте. Обсъждат се разменените обвинения, разплитат се сетните вражески козни. Преповтарянето на записаните участия допълнително налива масло в огъня. В миг страстите кипват. Виковете и крясъците от минута на минута се усилват, попържат се враговете най-вече след победоносната поява на своите си действащи лица. И тутакси се започва: – Смазахте ги, ей! Оназ херинга дума не можа да продума! – Страшни сте, бе! И двете госпожи лъжи издишаха като риби на сухо! – Банкянецът сам си хвърли въжето на врата! В примката е, люлеят му се краката! – Ковнахте русата кукувица на червено! Червеношапката още премигва! Градусът на страстите силно се покачва, така че репликите и от двата лагера прерастват в нестройни клетви от новия политически фолклор: – С офшорките си в Барселона да се задави! – Блокът ѝ в Хараре да я затисне! – Костинброд на магистралата да го стигне! – Бял ден в къщите си за гости да не види, те като душата ѝ да чернеят! – Асансьорът му да го завлече надолу! Докато батареите в двата щаба задочно кръстосват огъня си, водачите на съответните ядра – Варлаамът и Селямсъзката – запотени и разядосани, седят в центъра на агитките си, кръвожадно въртейки очи. Държат се като генерали, разположили огневите си сили на ближни могили, откъдето наблюдават развоя на политическите събития. Самите те не отлепят нито дума, само одобрително клюмат на всяка поразителна клетва. Ала в един миг им писва и шътват за тишина. Туй е знак, че бомбите-проклетии трябва да спрат. Дошло е времето за анализа, преди кръстосаният огън на нападките смъртоносно да изпържи телесата на противника. В щаба си Варлаамът, изпълнил креслото, троснато мълчи, изсумтявайки от време на време. Той тежко оглежда събралите се и отпочва така равносметката си: – Това, дето се случи, сами си го направихме. Ние и само ние! Проклета отрова е Селямсъзката, ама не тя ни увеси мъртвата котка на портата, дето усмърдя орталъка, та де що има медия да ни глозга кокалите. Казвах ви: два пъти мислете, преди да се олепите! Ама кой да чуе! Мецо бръкна с катранената лъжица в меда и ни омаза наред! Кой ще ви пере сега физиономиите, питам аз? Кой? И след тая си дълбокомислена реч Варлаамът кихна, сякаш е смръкнал емфие подобно на френския пълководец пред Аустерлиц. В това време Селямсъзката, опулила страховито очи, занарежда с фелдфебелския си бас пред своите: – Предадохте ме за пет, не - за тринайсет сребърника ме продадохте! Как пък не ви угодих! От нафталина ви измъкнах, хора ви направих, че за смях и за едното наздраве политика правехте. Президент ли не ви намерих, бабичките ли не разбудих, път ви проправих, щото щяхте да чакате още двайсет години старата гвардия да ви топли местата. И за отплата какво? Забихте ми с листата нож в гърба, па си подсвирквате доволно с уста. За народа загуба велика! Не сте познали! Ще ви чистя до конец! Сетне спира за миг и повелително извиква на сътрудничката си: – Дай данни! Онази, като треперещ лист, нещо смънква. Полугласно се дочува, че те, таквоз, данните не били окончателни, ама всъщност. – Какво, таквоз – срязва я Селямсъзката. Що казва червен Колчо? Момата набира смелост и пита – право куме в очи: – Ама истинските ли или за пред публиката? – Стига бе – избухва Селямсъзката – говори открито. Срам сте вий за българския народ! – Трудно е да се каже още – брани се сътрудничката – един, два или три процента... – Какви два-три процента? – невярващо пита Селямсъзката. – Нагоре или надолу? Абе каква държава сме, не може туй да е истина! Изведнъж телефонът ѝ звънва, тя ядосано понечва да го изключи, но вижда от кого е обаждането и бързо излиза навън. В същото време Варлаамът, вдигнал кръвно, цял мораво-червен, разсъдително се произнася пред обкръжението си: – Всички сме като патета в кълчища. Селямсъзката не ни е проблем, Хвърчилков не ни е чак такъв проблем. Хубавите и умните са ни най-малък проблем, да не говорим за пишман патриотите. Цялата държава обаче е впрегната в паяжините на езерния ага. Той е онзи, дето дърпа конците. И туй, че ни лапна студения резерв, ни е най-малкият дерт. Проблемът е, че ще поиска утре още и още. И няма как да не му бутнеш гювеч. Инак заиграва   – тъй корпулентното момче бе кръстило финиковия му бастун, донесен му уж от Мека Възцарява се тежко мълчание. С развълнуван глас Йотата, най-приповдигнато настроеният от обкръжението, заявява: – Предлагам, господа, да се противопоставиме! Чуйте: Балканът, както казваше дядо Вазов, се тресе и доловете ехтят от рева на балканския окован лев! Доста робство и тиранство! Братя! Въздухът трепери! – Гащите ти треперят! – тросва се Варлаамът и в този момент телефонът му звънва. Свъсва вежди. Обаждането е от същия номер, от който преди малко са търсили и Селямсъзката. Той също излиза навън, та да говори необезпокоявано. – Въздухът трепери! – иронично повтаря някой след Йотата. Де го сега...", "date": "2019.05.23", "title": "Въздухът трепери (Донякъде по Вазов)"}
{"url": "https://www.dnevnik.bg/sviat/2019/05/23/3910328_partiiata_na_zelenski_sluga_na_naroda_shte_e/", "text": "Концепцията на либертарианството ще лежи в основата на идеологията на украинската президентска партия \"Слуга на народа\", съобщи представителят на новия държавен глава във Върховната Рада (парламента) Руслан Стефанчук, цитиран от ТАСС. Той каза това в интервю за  украинското издание \"Ляв бряг\" , публикувано вчера. На въпрос знае ли новият украински президент Володимир Зеленски какво означава това Стефанчук отговаря: \"С това започнахме да формираме отношенията си с него - либерален модел на икономиката, либерален модел на отношенията със съответните национални особености\". Представителят на Зеленски пояснява, че основната мисия на партията ще бъде да \"разруши системата и да предложи нов модел на икономиката, при който държавата ще придобие обслужваща роля, ще предлага друго качество на предоставяне на услугите, ще инициира частни инициативи във всички сфери, ще съществува съдебна защита на всяка инициатива, в която дойде инвеститор\". Партията \"Слуга на народа\" бе регистрирана през декември 2017 г. Името ѝ съвпада с името на комедийния сериал за учител по история, който става президент на страната. Главната роля в него изпълнява актьорът Зеленски. През есента на 2018 г. начело на партията застана Иван Баканов, който също е шеф на компания по производство на развлекателно съдържание \"Студия Квартал 95\". Вчера заместник-шефът на новата президентската администрация Руслан Рябошапка допусна, че партията може да бъде оглавена от съветника на Зеленски Дмитрий Разумков. Последните анкети сочат, че партията се радва на 40-процентна подкрепа. /БТА", "date": "2019.05.23", "title": "Партията на Зеленски \"Слуга на народа\" ще е либертарианска"}
{"url": "https://www.dnevnik.bg/biznes/2019/05/23/3910352_schetovodnite_pravnite_i_informacionnite_uslugi_sa/", "text": "Юридическите и счетоводните услуги и дейностите в областта на информационните технологии бележат двуцифрени ръстове на оборотите както на тримесечна, така и на годишна база, сочат данните на Националния статистически институт. Спад има в пощенските услуги и издателската дейност. По предварителни данни през първото тримесечие на 2019 г. общият индекс на оборота за сектор  , изчислен от сезонно изгладени данни, се увеличава с 6.3% спрямо четвъртото тримесечие на 2018 година. Най-значителен ръст се наблюдава при \"Воден транспорт\" - с 12.3%, и \"Складиране и обработка на товари, спомагателни дейности в транспорта\" - с 9.0%. Намаление е регистрирано само при \"Пощенски и куриерски услуги\" - с 0.4%. В сектор  индексът нараства със 7.5% спрямо четвъртото тримесечие на 2018 година. Увеличение е регистрирано при повечето дейности, като то е най-голямо при \"Дейности в областта на информационните технологии\" - с 12.6%. Понижение е отчетено при \"Производство на филми и телевизионни предавания, звукозаписване и издаване на музика\" (2.9%) и \"Издателска дейност\" (1.1%). При  най-съществен ръст спрямо предходното тримесечие се наблюдава при \"Юридически дейности; Счетоводни и одиторски дейности, данъчни консултации; Консултантски дейности в областта на управлението\" - с 34.0%, и \"Други професионални дейности\" - с 15.9%, докато при \"Дейности по почистване\" е регистрирано намаление с 0.8%. Годишни изменения През първото тримесечие на 2019 г. общият индекс на календарно изгладените данни на оборота в сектор  нараства с 10.6% в сравнение със същото тримесечие на 2018 година. Най-значимо увеличение е отчетено при \"Складиране и обработка на товари, спомагателни дейности в транспорта\" - с 16.9%. Намаление се наблюдава при \"Воден транспорт\" (3.7%) и \"Пощенски и куриерски услуги\" (2.4%). Общият индекс на оборота за сектор  , изчислен от календарно изгладени данни, е с 15.2% по-висок през първото тримесечие на 2019 г. в сравнение със същия период на предходната. Най-голям е ръстът при \"Дейности в областта на информационните технологии\" - с 20.6%. Понижение е регистрирано при \"Издателска дейност\" (13.9%) и \"Производство на филми и телевизионни предавания, звукозаписване и издаване на музика\" (9.7%). При  ръст спрямо първото тримесечие на 2018 г. е отчетен при повечето дейности, като той е най-голям при \"Административни офис дейности и друго спомагателно обслужване на стопанската дейност\" - с 33.9%, и \"Юридически дейности; Счетоводни и одиторски дейности, данъчни консултации; Консултантски дейности в областта на управлението\" - с 27.0%. При \"Дейности по наемане и предоставяне на работна сила\" и \"Дейности по почистване\" е регистрирано намаление, съответно с 4.5 и 3.4%.", "date": "2019.05.23", "title": "Счетоводните, правните и информационните услуги с най-голям ръст на оборотите"}
{"url": "https://www.dnevnik.bg/razvlechenie/2019/05/23/3910332_video_orkesturut_na_andre_riio_izpulniava_vurvi_narode/", "text": "\"Честит празник на буквите!\" - с тези думи известният холандски цигулар и диригент Андре Рийо поздравява българската си публика по повод празника на славянската писменост и култура 24 май и заедно с неговия оркестър \"Йохан Щраус\" изпълняват \"Върви, народе възродени\" в студиото му в Маастрихт. Подобен жест към своите почитатели в България той направи и през март, когато публикува  изпълнение на българския химн  по повод националния празник 3 март. Рийо, който често е наричан Краля на валса, вече 30 години обикаля света с оркестъра си, в който участват 60 музиканти от 35 националности. Често той се интересува предварително от страните, в които му предстои да изнесе концерти. \"Той проучва, разпитва, допитва се до музиканти, подготвя се, за да направи на всяка сцена своето персонално обръщение към всяка аудитория. Известен е, че на концертите си винаги изпълнява някое местно произведение, което е близко до душата на слушателите\", допълват BG Sound Stage - организаторите на неговите гостувания в България, които предстоят на 8 и 9 юни в зала \"Арена Армеец\" в София. В оркестъра на Рийо вече 23 години свири и българката Кремена Минева, която вероятно му помага в проучванията му за България. За изпълнението на \"Върви, народе възродени\" Рийо прави специален аранжимент, в който водещата мелодия се изпълнява от флейтата. През 2018 г. концертите на известния диригент и неговия оркестър са били посетени от 22 хил. души, допълват организаторите. Тази година билетите за първоначално обявената дата 8 юни бяха разпродадени и поради големия интерес  бе обявен и втори концерт  на 9 юни, за който билети все още има.", "date": "2019.05.23", "title": "Видео: Оркестърът на Андре Рийо изпълнява \"Върви, народе възродени\""}
{"url": "https://www.dnevnik.bg/politika/2019/05/23/3910341_delian_peevski_se_poiavi_na_predizborna_vecheria_vuv/", "text": "Вторият в евролистата на ДПС Делян Пеевски се появи в предизборната кампания. Според съобщение на фейсбук страницата на младежкото ДПС във Велинград той е участвал в благотворителна вечеря за жителите на село Пашови, организирана от областното ръководство на партията в Пазарджик. Вечерята е по случай свещения за мюсюлманите месец Рамазан. В съобщението се посочва, че той е уважил за поредна година празничната вечеря и лично е поздравил жителите на село Пашови. Делян Пеевски не се е появявал публично от 19 април 2017 г., когато бе конституирано 44-ото Народно събрание. Той не ходи на работа в парламента и не присъства на представянето на листата на движението. Според полетни данни, публикувани от сайта \"Биволъ\", до края на 2018 г. той често е летял до Дубай (още по темата четете  тук ). Пеевски бе кандидат за евродепутат и през 2014 г., но се отказа. По неофициална информация това е станало заради възражения от страна на Алианса на либералите и демократите за Европа (АЛДЕ) - политическото семейство, в което ДПС членува. Официално либералите казват, че не обсъждат кандидатите на партиите членки. Сред гостите на вечерята във велинградското село Пашови са били Камен Костадинов от Централното оперативно бюро на ДПС, депутатът Сергей Кичиков, областният председател на ДПС Юмер Хамза, общинският лидер на партията Исмаил Моллов, кметовете и общинските съветници от общината от ДПС. По-късно Пеевски е посетил и селото Света Петка, където според публикуваната информация повече от час е разговарял \"по приятелски\" с хората. \"Мнозина искаха просто да се докоснат и снимат с един от най-влиятелните хора в държавата, утвърден политик, човек истински обичан и уважаван от своите избиратели\", се посочва в съобщението. В разговора си с хората в Пашови и Света Петка Делян Пеевски е поставил акценти върху значението на предстоящите в неделя избори за представители на Европейския парламент. \"Всички знаем, че бъдещето на една нация са младите хора. Именно затова ние от ДПС излизаме пред вас на тези избори с листа от млади, успешни и доказали се хора. И знам, че вие ще ни подкрепите, като в неделя гласувате с №20 в интегралната бюлетина за Движението за права и свободи\", се посочва в съобщението. Очаква се т.нар. Централен лъч на ДПС да бъде на предизборни срещи във Велинградско днес. ", "date": "2019.05.23", "title": "Делян Пеевски все пак се появи в кампанията"}
{"url": "https://www.dnevnik.bg/evropa/2019/05/23/3910383_koi_sa_osemte_politicheski_semeistva_v_evropeiskiia/", "text": "Левицата и десницата споделяха властта в Европейския парламент почти без прекъсване от 1979 г. За първи път в историята на ЕС обаче възходът на популизма заплашва това разбирателство. По този повод \"Франс прес\" и \"Ройтерс\" припомнят кои бяха основните политически семейства в европарламента досега - нещо, което би могло да се промени след евроизборите,  започнали днес . В последния Европейски парламент депутатите бяха обединени в осем политически групи, т.нар. политически семейства. Най-голямата е  (ЕНП) с 217 депутати. В редиците й влизат Християндемократическият съюз (ХДС) и Християнсоциалният съюз (ХСС) от Германия, Републиканците от Франция, \"Форца Италия\" от Италия, Народната партия от Испания, \"Фидес\" от Унгария и др. Кандидатът на ЕНП за председател на еврокомисията е Манфред Вебер, който е член на ХСС - сестринската партия от Бавария на ХДС на Ангела Меркел. Вебер е на 46 години, инженер, направил кариера в Брюксел, където е евродепутат от 2004 г. и председател на парламентарната група на ЕНП от 2014 г.  досега имаха 186 депутати. В редиците на това политическо семейство са Германската социалдемократическа партия, Австрийската социалдемократическа партия, британската Лейбъристка партия, италианската Демократическа партия, Испанската социалистическа народна партия. Кандидатът на това политическо семейство за председател на Европейската комисия е холандецът Франс Тимерманс. Сега той е заместник-председател на еврокомисията и \"дясната ръка\" на Юнкер. На 57 години е и говори отлично шест езика. Бил е външен министър на Холандия от 2012 до 2014 г. Евроскептичната десница е обединена в семейството на  и имаше досега 76 депутати в Европейския парламент. В редиците й влизат британската Консервативна партия на Тереза Мей, полската партия \"Право и справедливост\", белгийската партия Нов фламандски алианс и др. Кандидатът на това политическо семейство за председател на еврокомисията е чехът Ян Захрадил, на 56 години. Европейските либерали са обединени в семейство, наречено   (АЛДЕ). Досега те имаха 68 евродепутати. Водещи партии в това семейство са германската Свободна демократическа партия, холандската Народна партия за свобода и демокрация и др. Либералите не номинираха специален кандидат за поста председател на еврокомисията, а екип от седем души. Сред тях са еврокомисарят по конкуренцията, датчанката Маргрете Вестагер, на 51 години, известна с непреклонността си към гигантите от Силициевата долина. Сред седемте души е и Ги Верхофстад, бившият белгийски премиер, който беше и кандидат на това политическо семейство за председател на ЕК преди пет години, а досега беше лидер на неговата парламентарна група в Европейския парламент. , обединени в политическо семейство със същото име, досега имаха 52 евродепутати. В редиците на групата са екологични партии от Швеция, Германия, Франция и др. Зелените имат двама кандидати в надпреварата за поста председател на еврокомисията - 37-годишната германка Ска Келер, която беше кандидатка и през 2014 г., и 42-годишният холандец Бас Ейкаут. Радикалната левица е обединена в политическото семейство  В редиците му влизат Френската комунистическа партия, гръцката партия Сириза, германската партия Левите. За председател на еврокомисията това политическо семейство издига двама кандидати - словенката Виолета Томич, на 56 години, противник на строгите икономии и привърженик на по-големи държавни разходи, но и на по-строг търговски контрол, и испанецът Нико Куе, на 62 години, бивш синдикалист, който като дете е дошъл в Белгия, където е живял през по-голямата част от живота си. Еврофобите и популистите са обединени в политическото семейство, наречено  . В редиците му влизат италианското Движение \"Пет звезди\", както и бившата дясна ръка на Марин льо Пен, Флориан Филипо, и британски привърженици на Найджъл Фараж, който едно време беше лидер на Партията за независимост на Обединеното кралство, а после се отцепи от нея и сега е лидер на новата Партия на Брекзит. Това политическо семейство няма кандидат за еврокомисията. Крайната десница е в политическото семейство, наречено  , която досега имаше 37 депутати в Европейския парламент. Това политическо семейство обединява крайнодесни националистически партии като френската Национален сбор, италианската Лига, Австрийската партия на свободата и др. /БТА", "date": "2019.05.23", "title": "Кои са осемте политически семейства в Европейския парламент"}
{"url": "https://www.dnevnik.bg/sport/2019/05/23/3910392_bfs_podgotvia_kupa_i_medali_i_za_ludogorec_i_za_cska/", "text": "Българският футболен съюз подготвя шампионска купа и медали както за \"Лудогорец\", така и за ЦСКА. От организацията обявиха, че имат готовност да наградят този отбор, който стане шампион. В петък е последният кръг в Първа лига, като \"Лудогорец\" води с точка пред червените преди решителните мачове. Шампионите приемат \"Черно море\", а ЦСКА е домакин на \"Ботев\" (Пловдив).", "date": "2019.05.23", "title": "БФС подготвя купа и медали и за \"Лудогорец\", и за ЦСКА"}
{"url": "https://www.dnevnik.bg/razvlechenie/2019/05/23/3910388_video_ico_hazarta_iznenada_s_viziiata_si_v_novoto_si/", "text": "Неузнаваем изглежда Ицо Хазарта във второто видео към дебютния си солов албум \"Неправилен рап\". Песента \"Гладен\" е посветена на затлъстяването, а визията на рапъра е издържана в този стил. За пръв път Хазарта изпълни на живо парчето по време на връчването на наградите на \"БГ радио\". За разлика от първия сингъл от албума, \"Браво\", в този случай Хазарта не работи с Бат Венци - музиката и аранжиментите са на MaxxSeed. Видеото е дело на Валери Милев, който неведнъж е работил с \"Ъпсурт\". Той е режисьор и на клипа към \"Браво\". \"За новия си албум се наложи да спазвам строг хранителен режим, но в замяна ми предложиха да си избера любима прическа\", написа Хазарта в профила си в \"Инстаграм\", след като публикува снимка от видеото. \"Нямам претенции, че е нещо велико. Но е нещо мое\", коментира \"Неправилен рап\" наскоро в студиото на Би Ти Ви Хазарта. На 18 май той представи албума в претъпкания Sofia Live Club. Абе, дупета-карам на трета, а намерете ми неква нормална диета, тука до неколко дена треа да бъда първа ракета... В смисъл? Моля ви, поработете вместо мене, че аз на морето нема да мога да стана веднага барета, ма треа колата поне да моо се кара на пета... Мани, на тоя етап не моо излети самолета, трета стюардеса ми вика - понамалете капацитета! Елементарно - нема парички, нема реклами, нема турнета, нема да зема награда ни от жена ми, ни от \"Планета\". Кво да ям? Никви прасета, телета, филета, кюфтета, спираме тия питиета, мани ги тия мезета, караме само на 2% мляко, боб в гърнета, плод и зеленчук и две кафета - друга диета в момента не моа се сета... Е, хубава работа! Спираме ядене, пиене, секс, ама от стрес нема ли да ми падне имунитета?.. Аз не мога като тебе само по кафета и да дъвча наргилета, ше те е*а у пубертета - аре бегай,че свърши куплета! Припев: Гладен... Нещо 'апни, бе, бе де*а мааму! Разбира се, че съм Гладен... Не виждаш ли , че съм Гладен... Най-вероятно на некъв етап нема така да умирам от глад, е кво да направа - мани майтапа, ти си роден в тенджера, брат! Тялото яло и пило, и спало и като цяло само седяло, едно огледало го изненадало и се оказало надебеляло. Старата песен - бара е тесен, пак съм трезвен и съм бесен - как ядете само салати, майка ви де*а, илюминати! Двеста коремни преси, телефона звъни - кажи бе, тати? Мед ми капе на сърцето - въглехидрати... В интернет всичките сте академици, парамедици, нема ли пици - аре мекици, ама не може - еми, ходи си! Тука па неква кака ми вика: нема ти дое акъла в главата... Е нема да дое, ма моо да да доа да ти запълна вдлъбнатината! Моля, веднага кажете - за мене кой модел витамин? Оня в магазина ми вика: пийни L-карнитин! Ама дебел ли ме нарече тоя смел господин - пак добре, че не реве, че не е зел вазелин... Припев: Гладен... Нещо 'апни, бе, бе де*а мааму! Разбира се, че съм Гладен... Не виждаш ли , че съм Гладен... Разказвам сига кулинарна история за мъжа и храната - тва е мойта тиория... Фитнеслаборатория в мойта стая, ето - калория пак изгаря, докато котето галя с царевичак - сега ша ва запаля! Айде пак на доктор - 120 лева, ама ми даде рецепта! Погледнах я - абе, тия за мене са неква секта: Въздух и вода на пара, въображаема цигара, ветър и мъгла на скара - кво да праа в таа държава? Спора с треньори, говора с мои доверени паникьори, всеки втори вика: сори, муци - зеленчуци! Тая фраза ме смаза, казах ти - мраза праза! И заради тия тъпотии обикновено ям за двама. Хората по два екземпляра отиват към бара, а аз седа и гледам тъпо кантара... Колко бързо преработвате храната - дай една пържола и си земи киноата!", "date": "2019.05.23", "title": "Видео: Ицо Хазарта изненада с визията си в новото си видео \"Гладен\""}
{"url": "https://www.dnevnik.bg/politika/2019/05/23/3910231_sociologut_boriana_dimitrova_poslednoto_vpechatlenie/", "text": "За разлика от живота, където първото впечатление често е най-важно, на предстоящите избори в неделя решаващо може да се окаже последното впечатление - така социологът Боряна Димитрова обобщи приключващата днес предизборна кампания за изборите за европарламент, като подчерта, че не са изключени изненади в последния момент преди вота. Димитрова, която е управляващ партньор в социологическата агенция \"Алфа Рисърч\", представи в ефира на БНТ най-новото национално представително проучване на агенцията, осъществено от 19 до 22 май. Според него  ГЕРБ връща преднината си пред БСП,  а четири формации ще преминат бариерата от 5.88% от действителните гласове и ще излъчат евродепутати. Социолозите отчитат голяма група избиратели - 27% от решилите да гласуват, които ще преценяват в последния момент за коя партия да пуснат бюлетина, и затова не изключват изненади в неделя. Финалните дни ще са решаващи за извънпарламентарната десница и за националпопулистките формации, чиито симпатизанти се колебаят до последно, смятат от \"Алфа Рисърч\" (още за проучването -  тук ). Предизборната кампания беше кампания на амплитудите и решението за кого ще се гласува не беше предварително взето в началото й, коментира Боряна Димитрова. Тя открои два основни етапа на кампанията. В първия - в края на март, покрай скандалите с евтините имоти ГЕРБ претърпя имиджови щети, ерозия на доверие и избиратели. \"Тази тенденция продължи до началото на кампанията . Тогава изглеждаше, че има всички предпоставки да се сбъдне най-големият кошмар на управляващите - да се надигне протестна вълна, а естествените предпоставки като че ли бяха на страната на БСП\", обясни социологът. Тя припомни, че в този момент беше отчетено първото сближаване на позициите на управляващите и левицата. По думите на Боряна Димитрова втората част на кампанията има напълно различна динамика и в нея ГЕРБ се мобилизират да намалят щетите, докато социалистите губят от относителната си тежест. \"БСП издигна като основна теза в кампанията предсрочните избори. Теза, която има своите привърженици, но не е достатъчно силна да привлече хора извън тясното ядро на БСП. Те не успяха да отворят по-широка палитра на доверие\". Като причина за забавянето на левицата тя посочи, че избраните \"остриета\" като водача на листата Елена Йончева и четвъртия - Иво Христов, не са успели да се превърнат в рейтингови политици. Отчете и \"технологична загуба\" - проучването с модел на интегралната бюлетина е показало, че част от гласовете отиват при \"Коалиция за България\" - обединението около създадената от бившия лидер на БСП и президент Георги Първанов партия АБВ. Името на коалицията беше наложено и използвано в продължение на години от социалистите. ГЕРБ заложиха на , коментира пред Би Ти Ви другият управляващ партньор в \"Алфа Рисърч\" - Геновева Петрова. Тя подчерта, че макар за момента да има три партии, които без никакво съмнение ще прескочат изборната бариера от 5.88%, по-малките формации също не трябва да бъдат изключвани от сметките за изборите. По думите й най-вероятно ще има и още политически играчи, които ще изпратят свои представители в европарламента.", "date": "2019.05.23", "title": "Социологът Боряна Димитрова: Последното впечатление може да се окаже решаващо за изборите"}
{"url": "https://www.dnevnik.bg/sport/2019/05/23/3910402_finalut_v_liga_evropa_moje_da_se_igrae_na_poluprazen/", "text": "По-малко от седмица преди финала в Лига Европа между \"Арсенал\" и \"Челси\" Европейската футболна централа ( УЕФА ) се сблъсква с нови проблеми. Срещата, която трябва да се проведе на 29 май в столицата на Азербайджан Баку, може да се играе пред полупразни трибуни. Това съобщава британското издание \"Таймс\", след като обяснява за понижен интерес към двата финалиста. Стадионът в Баку е с капацитет от близо 70 хиляди места, но изглежда невъзможно да бъде пълен до краен предел за финалния двубой. Двата финалиста получиха по 6000 билета, като до този момент \"артилеристите\" са продали само 3500 от тях, а \"Челси\" - 2500. Първоначално английските клубове се  оплакаха от малкия брой билети , които им бяха отпуснати, но сега ситуацията се промени. Жителите на Великобритания се нуждаят от виза, за да посетят Азербайджан, и според \"Таймс\" това е една от причините за понижен интерес. Освен това разходите по посещение на финала са много големи и заради неудобните полети. Разстоянието между Лондон и Баку е 4000 км. Партньорите на УЕФА, които получиха много билети за финала, също обявиха, че няма да могат да запълнят квотата си, като ще върнат обратно пропуски в европейската централа. Дотук са продадени 23-те хиляди билета, които бяха пуснати в свободна продажба. Част от фенклубовете на \"Арсенал\" и \"Челси\" извън Англия вече търсят повече желаещи, които да пътуват до Азербайджан. Това е и последната надежда на двата финалиста да запълнят квотата си от по 6000 билета. \"Артилеристите\" изпращат и писма до своите 45 хиляди притежатели на сезонни карти, опитвайки се да ги приканят да си вземат билети за мача. Двубоят между \"Арсенал\" и \"Челси\" е на 29 май от 22 часа.", "date": "2019.05.23", "title": "Финалът в Лига Европа може да се играе на полупразен стадион"}
{"url": "https://www.dnevnik.bg/bulgaria/2019/05/23/3910430_borisov_otkri_uchastuk_ot_magistrala_struma/", "text": "Министър-председателят Бойко Борисов инспектира завършения участък от лот 3.1 между Благоевград и отсечката преди бъдещия тунел \"Железница\" на магистрала \"Струма\", съобщи правителствената пресслужба. Борисов благодари на археолозите за разбирането, че находките, които бяха разкрити по трасето край село Покровник, са преместени. \"Ако не бяхме намерили общ език, това нямаше да стане. А сега за една минута минаваш отсечката\", каза премиерът. За най-тежкият  участък от магистрала \"Струма\" - този през Кресненското дефиле , еколозите се обявиха против този маршрут на магистрала, но  решение на петчленен състав  на Върховния административен съд отхвърли окончателно възможността то да бъде обжалвано по съдебен път. В открития от Борисов днес 6.5-километров участък са построени два виадукта, два селскостопански подлеза, два моста - над реките Логодашка и Струма, и един надлез. Положени са 127 хиляди тона асфалт, 70 хиляди тона циментова стабилизация, 200 хиляди кв.м облицовка на откоси и 26 км мантинела. С пускането на движението се избягва влизането в Благоевград и създаването на тапи в градските кръстовища. След около 20 дни ще започне  строителството на тунел \"Железница\" от \"Джи Пи груп\" .", "date": "2019.05.23", "title": "Борисов откри участък от магистрала \"Струма\""}
{"url": "https://www.dnevnik.bg/politika/2019/05/23/3910411_prokuraturata_da_proveri_agitaciia_sus_scena_na_masov/", "text": "Партия \"Възраждане\" агитира за евроизборите с видеоклип, пресъзадаващ масов разстрел, а лидерът й - общинският съветник във Варна Костадин Костадинов коментира пред журналисти от  \"Свободна Европа\",  че той е насочен срещу медии като тяхната. Централната избирателна комисия е отказала да се занимава със случая, защото клипът се разпространява чрез социалните врежи, а те не подлежат на регулиране. Затова Асоциацията на европейските журналисти - България призова главния прокурор Сотир Цацаров да разпореди незабавна проверка за съответствието на политическа партия \"Възраждане\" с разпоредбите на Конституцията и Закона за политическите партии. Асоциацията иска прокуратурата да прецени дали да потърси на Костадинов и наказателна отговорност като ръководител на организация, призоваваща към насилие над хора с различни политически убеждения. Наказателният кодекс предвижда за това престъпление от 1 до 6 г. затвор и глоба между 10 хил. до 30 хил. лв.  Разстрелването на опоненти и журналисти в никакъв случай не може да бъде причислено към демократичните средства и методи, а по-скоро създава усещането за стремеж към насилствено завземане на държавната власт, коментира асоциацията. Половината от 20-секундния клип представлява кадър от комедийния сериал \"Слуга на народа\", в който главната роля е се изпълнява от настоящия президент на Украйна и доскорошен комедиен актьор Володимир Зеленски, уточнява \"Свободна Европа\". Сцената пресъздава как в гнева си срещу политическата класа героят на Зеленски разстрелва депутатите в пленарната зала. В клипа на \"Възраждане\" не е посочено, че кадрите са от художествено произведение. След сцената с разстрела следва надпис: \"Възраждане. Само ние можем\" и номерът на бюлетината. \"С този клип казваме, че в България има медии като \"Свободна Европа\", които работят за унищожаването на българската държава. Този клип е насочен точно към медии като вашата. Това не е предизборен клип, а клип, насочен срещу \"Свободна Европа\", е казал Костадинов по телефона, потърсен от медиата. Конституцията на Република България забранява съществуването на партии, които си поставят за цел насилствено завземане на държавната власт. Наред с това, в Конституцията е предвидено, че правото на изразяване на мнение не може да се упражнява за призоваване на извършване на престъпление или разпалване на вражда. Чл. 2 (3) от Закона за политическите партии постановява, че \"Политическите партии използват демократични средства и методи за постигане на политическите си цели\", се казва в обръщението на асоциацията до прокуратурата. В него се напомня, че по закон прокуратурата може да поиска Софийският градски съд да разпусне партия, която нарушава Конституцията или чиято дейност системно нарушава изискванията на закона. Срещу клипа на \"Възраждане\" се обяви и обединението \"Демократична България\". То е сезирало Централната избирателна комисия за казуса, защото Избирателният кодекс изрично забранява използването на агитационни материали, които застрашават живота и здравето на гражданите, частната, общинската и държавната собственост и безопасността на движението, както и на материали, които накърняват добрите нрави, честта и доброто име на кандидатите. При изработването на агитационни материали са допустими алегории и представянето на политически послания посредством художествени средства, но стандартът спрямо допустимото за производенията на изкуството и за съдържанието на агитационните материали е различен, е мнението на политическата формация. Спрямо съдържанието на агитационните материали законодателят е предвидил строги изисквания, които не допускат използване на кадри с насилие спрямо човешки същества, макар и пресъздадено под формата на клип. Ето защо, използването на сцени с насилие, огнестрелно оръжие и насилствени убийства нарушават добрите нрави, е изпратеното в ЦИК становище. \"Свободна Европа\" припомня, че партията на Костадинов съществува от 2014 г., получава малко над един процент на избори и последователно се обявява за излизане на България от НАТО и ЕС и за преориентиране на страната към Русия.", "date": "2019.05.23", "title": "Прокуратурата да провери агитация със сцена на масов разстрел, поискаха журналисти"}
{"url": "https://www.dnevnik.bg/detski_dnevnik/2019/05/23/3909945_sustezanie_po_chetene_za_denia_na_knigite_i_dobro/", "text": "С двадесет и четири часово състезание по четене с разбиране ще отбележи пускането на пълната си версия  онлайн платформата \"Книговище\" . Сайтът беше създаден в началото на годината с амбицията да върне повече деца към четенето по забавен начин. Той дава възможност за онлайн игра на въпроси и отговори върху прочетени книги, като така цели да затвърждава способността на учениците да осмислят прочетен текст и поощрява четенето за удоволствие. Попълването на анкетите за всяка книга носи точки, които пък дават възможност на децата да се състезават с приятели, съученици от класа или училището или с връстници от цялата страна. При тръгването си \"Книговище\" предлагаше въпроси по 109 книги. Сега те вече са 309, а до септември, когато създателите на сайта се надяват да започне активната регистрация на класове и училища в платформата, броят на книгите, за които може да се отговаря, ще нарасне още. 24 май- ден за състезание по книги Състезанието, с което създателите на \"Книговище\" предизвикват младите читатели, ще бъде на национално ниво и ще се проведе на 24 май, а първите трима с най-добър резултат ще получат награди. Надпреварата е за деца от 6- до 14-годишна възраст, независимо дали живеят в България или в чужбина. Участниците трябва да влязат в профила си, но ако нямат, могат  да се регистрират на сайта на платформата . Следващата стъпка е да отговарят правилно на въпросите към книга, която са прочели. Верните отговори носят точки, грешните - отнемат, а пропускането на въпрос не носи точки. Състезанието ще започне в 00 ч. на 24 май и ще приключи в полунощ срещу 25 май. Отличените в надпреварата ще спечелят за награда абонамент за \"Книговище\", уточняват организаторите. Първата награда е годишен абонамент за клас, който включва 30 индивидуални абонамента и един учителски. Той дава възможност децата да се състезават едно с друго, да виждат къде са в сравнение със съучениците си, да споделят препоръки и коментари за любимите си книги. Абонаментът на учителя му позволява да следи развитието на класа. Втората награда е годишен семеен абонамент, който включва 4 индивидуални абонамента и един родителски. С него децата в едно семейство могат да играят и да сравняват знанията си, а родителят може да наблюдава резултата. Третата награда е годишен индивидуален абонамент, с който детето се състезава с компютъра в една електронна игра, а условието за участие е да чете. Състезанието ще бъде съпроводено от събирания на живо в 24 града, сред които София, Бургас, Варна и Велико Търново. На всяко място ще присъства по един посланик на \"Книговище\", който ще запознава децата с платформата и ще демонстрират как се играе. Срещите ще продължат до 1 юни (още за събитията можете да прочетете  тук .).", "date": "2019.05.23", "title": "Състезание по четене за деня на книгите и добро начало на ваканцията"}
{"url": "https://www.dnevnik.bg/politika/2019/05/23/3909781_gerb_dps_i_patriotite_ne_iskat_da_vijdate_tezi/", "text": "Помните ли как партиите се превръщаха във филми, книги, песни, животни и други образи, за да могат медиите да информират как се движат резултатите от гласуването по време на изборния ден, като стоят на ръба на закона? Тази форма беше почти изоставена и след  становище на Централната избирателна комисия, направено по искане на голяма група медии  още през 2014 г., беше заменена с директно съобщаване на данни, но само в социалните мрежи, защото това не е нарушение на Изборния кодекс. На предстоящите евроизбори обаче е сложено и това ограничение. Със среднощна \"грешка\" - поправка, парламентът е забранил на медиите да оповестяват резултати в изборния ден на страниците си във фейсбук, туитър и други подобни социални мрежи при последните промени на Изборния кодекс през февруари тази година. Предложената от НФСБ промяна е отхвърлена в комисия, но часове по-късно в пленарна зала е представено, че правна комисия я е одобрила. Парадоксално е, че след като от ГЕРБ първоначално предложиха отпадане на тази забрана, после са подкрепили по-строги ограничения. За тях освен управляващата партия са гласували и от ДПС и \"патриотите\", чийто представител е направил предложението и в зала, въпреки че комисията преди това го е отхвърлила. Депутатите от БСП, които настояваха забраната за оповестяване да остане, пък са гласували против поправката, защото не подкрепяха промени в Изборния кодекс, които не са направени от тях. Че има нови разпоредби на закона допреди два дни не бяха разбрали и в Централната избирателна комисия (ЦИК). Във вторник от ЦИК обясниха пред \"Дневник\", че няма как да контролират социалните мрежи и ще санкционират медии само ако в публикация в социалните мрежи има линк към материал на сайта на медията. За съобщаването на данни, докато тече гласуването, има аргументи за и против. Редовно около избори темата преминава през спорове, но без сериозен дебат. Такъв липсваше и при предложението на ГЕРБ през февруари тази година Водещият мотив на управляващите беше, че така и така се заобикаля - да се отмени. И извън парламента противници на обявяването твърдят, че така можело да се повлияе на резултата - като видят избирателите как се движат гласовете за партия, която подкрепят или не подкрепят - да отидат или да не отидат да гласуват. Друга тема е въпросът с източника на проучванията и доколко такива публикации могат лесно да разпространят фалшиви данни и да предизвикат заблуда. Но ако съобщаването е уредено с изисквания да се посочва от какво проучване са данните - това по-лесно ще бъде избегнато. При обсъждането на предложението на ГЕРБ за отпадане на забраната тази година Хамид Хамид от ДПС обясни, че забраната трябва да остане заради фалшивите новини. Според него с публикуване на социологически данни в 17.00 часа медиите могат да обърнат резултата от изборите - \"кой ще поеме отговорността тогава\". Той не обясни как точно може да се преобърне.  Напротив непрозрачността може да работи само в полза на контролирания вот и използването му. На практика партиите следят данните през целия ден и могат да действат спрямо тази информация. Тоест всички, които могат да активират допълнително гласоподаватели на определени места или да ги спрат да гласуват - виждат междинните резултати. И явно не искат да има данни, за да се забележат по-лесно евентуални разлики или избирателите да са информирани заедно с тях. Новото ограничение е въведено донякъде заради \"грешка\" в доклада на правната комисия, чието заседание се проведе през нощта на 13 срещу 14 февруари - това е часове преди окончателното приемане на промените в пленарната зала. На него депутатът от НСФБ (\"Обединени патриоти\") Христиан Митев предлага промени в Допълнителните разпоредби на кодекса в параграфа, с който се дава определението за медийна услуга, което към този момент изключва социалните мрежи – фейсбук, туитър и личните блогове. Митев предлага към определението да се добави \"с изключение на профилите в социалните мрежи на медиите\". Така Изборният кодекс дава статут на \"доставчик на медийна услуга\" на страниците на медии във фейсбук, туитър и други социални мрежи (не са изредени кои). По-рано на това заседание правната комисия е подкрепила с 9 гласа \"за\", 4 \"против\" и 3 \"въздържал се\" предложението на депутата от ГЕР Диана Саватева и други нейни съпартийци забраната за публикуване на данни от социологически проучвания в изборния ден да отпадне изцяло. Мотивът им е, че тя така или иначе не се спазва и успешно се заобикаля. Към края на заседанието Митев прави предложението си и то предизвиква реакция на депутата от БСП Крум Зарков, който заявява, че Митев няма право да прави такова предложение, тъй като в правилника на парламента се казва, \"че народните представители имат определен 7- до 21-дневен срок, за да правят предложения\". Но тогавашният председател на правната комисия Данаил Кирилов, сега министър на правосъдието, допуска гласуването, тъй като го приема за \"редакционна поправка\". След спор повече по технологията, отколкото по съдържанието, Кирилов го подлага на гласуване: \"Не се обаждайте поне! Виждаме поведението Ви, в процедура на гласуване сме! Против няма, въздържали се 9. Не се приема предложението на колегата Митев.\" (Цитатът е от  стенограмата на заседанието .) Парламентарното заседание, на което се гласуват промените в Изборния кодекс, започна след по-малко от 9 часа без готов доклад за второ гласуване от правна комисия. В доклада, който е предоставен на депутатите по-късно по време на заседанието, е отбелязано обратното на случилото се - че комисията е подкрепила предложението на Митев. Междувременно по време на парламентарното заседание е обявено извънредно заседание на правната комисия. На него отпада предложението на ГЕРБ забраната за публикуване на данни от социологически проучвания в изборния ден да се премахне изцяло. По всяка вероятност ГЕРБ се отказва под натиска на ДПС  в сделка при, която движението осигури кворума , необходим за приемането на кодекса. Няколко часа по-късно, към 22.30 часа вечерта, при гласуването в пленарната зала за предложението на Христиан Митев също е обявено, че комисията го подкрепя, и никой не реагира, че не е вярно. А становището на комисията е ориентир към депутатите от управляващата партия и коалицията кое предложение трябва да подкрепят и кое не. Промяната е гласувана окончателно без никакви дебати, както се вижда от  стенограмата на заседанието : Председател Цвета Караянчева: Изказвания? Няма. Подлагам на гласуване новосъздадения §31. Гласували 124 народни представители: за 96, против 26, въздържали се 2. Предложението е прието.\" В гласуването са участвали 124 от общо 240 народни представители. \"За\" са гласували 66 народни представители от ГЕРБ, 13 - от \"Обединени патриоти\", и 17 от ДПС, или общо 96 народни представители. Против са били 26 депутати от \"БСП за България\", а двама от \"Воля\" са се въздържали (поименен списък вижте в карето). \"Трябва да питате комисията. Не съм в течение как е писан докладът. Не знам защо се е получило такова разминаване\", каза вчера пред \"Дневник\" Христиан Митев. \"По този начин се заобикаля общата забрана да няма разпространяване на социологически проучвания в изборния ден и всъщност с публикуването им в профилите на социалните мрежи на медиите тази забрана на практика се обезсмисля и става само формално съществуваща, без да може да бъде реализирана санкцията за едно такова нарушение\", защити станалото закон предложение Митев. Данаил Кирилов каза пред \"Дневник\" в сряда, че слабо си спомня заседанието на комисията на 13 февруари. \"По този въпрос основното предложение беше на Саватева и група народни представители и то беше за либерализиране на режима за оповестяване на социологически резултати по време на изборния ден. Имаше и още едно предложение, но него не мога да си го спомня. Колегите от комисията по култура и медии имаха желание да удовлетворят медиите и аргументът им беше, че вместо да се заобикаля законът, по-добре да имаме изричен регламент, за да може да се контролира това. То не беше прието на правна комисия\", припомни си Кирилов. Трябва да попитате администрацията на правната комисия, посъветва Кирилов. \"При всички положения обаче имайте предвид, че в зала гласуването е решаващо. Правната комисия в много случаи е приемала един текст или е отхвърляла един текст, а в зала решението е било различно. В залата участва колеги, които не са участвали в правната комисия\", припомни още Данаил Кирилов. \"Дневник\" не успя да се свърже в сряда с администрацията на правната комисия, тъй като не вдигаха телефоните си. Промяната е преминала почти незабелязано и от медии, и от юристи, защото не е коментирана, а експерти, които \"Дневник\" потърси, поискаха време, за да се запознаят с новото ограничение. Според поправката всеки профил, страница или група във фейсбук, туитър и други подобни социални мрежи, който не е свързан с медия, би могъл да публикува данни за резултатите от изборите. Просто преценката на потребителите могат ли да са достоверни и да им вярват ли ще бъде по-трудна. Такива резултати могат да излизат и в лични блогове.", "date": "2019.05.23", "title": "ГЕРБ, ДПС и Патриотите не искат да виждате тези резултати"}
{"url": "https://www.dnevnik.bg/evropa/evropeiski_parlament/2019/05/23/3910466_evroizbori_2019_kakvo_predlagat_evropeiskite_partii_za/", "text": "Нова индустриална политика за Европа, повече подкрепа за малки и средни предприятия и подобрена данъчна политика са основните приоритети за европейските политически семейства за следващия петгодишен мандат на Европейския парламент. EurActiv представя някои от основните им идеи. Европейска народна партия Дясноцентристката група подкрепя \"създаването на правилните условия\" за най-малко пет милиона нови работни места през следващите години. За тази цел тя иска да бъдат подписани нови \"споразумения за свободна и честна търговия\", както и да се подновят преговорите със САЩ за търговска сделка. Фокусира се върху подкрепата за малките и средните предприятия и върху индустриална политика и политика за конкуренция, които да позволят световни шампиони да бъдат изградени в Европа. Обещава намаляване на бюрокрацията за бизнеса с 30%, особено за малките и средните предприятия. Иска отваряне на нови сектори в Европа, най-вече в цифровата и кръговата икономика. Партията обръща внимание на налагането на европейските икономически правила. Иска Европейският механизъм за стабилност да се превърне в европейски валутен фонд, който да подкрепя растежа и възможностите за работа. Защитава завършването на банковия съюз с европейска схема за гарантиране на депозитите и подсилване на инструментите, необходими за подкрепа на инвестициите по време на икономически спад. Настоява за сериозни усилия за борба срещу укриването на данъците и казва, че големите корпорации не трябва да получават данъчни облекчения или да ползват вратички, недостъпни за другите. Партията защитава \"справедлив цифров данък\". Партия на европейските социалисти Нейният приоритет номер едно е борба с неравенството, намаляване на концентрацията на богатство и подсилване на социалните системи. Предлага дългосрочен инвестиционен план, който да подготви индустриите и работниците за зелен преход, дигитална революция и ръст в областта на изкуствения интелект. Казва, че еврозоната се нуждае от \"значителна реформа\" и от свой собствен бюджет. Подчертава, че печалбите трябва да се облагат там, където се генерират. Консерватори и реформисти Водещият им кандидат Ян Захрадил се фокусира основно върху търговски сделки и функциониращ вътрешен пазар. \"Общият пазар обаче не трябва да се използва като претекст за създаването на допълнителни регулации, като например опитите да се хармонизират данъци, както и социални и здравни системи\", подчертава той. Иска да се сложи край на задължението за приемането на еврото предвид разногласията между \"догмата\" за по-тесен съюз и политическата реалност в държавите членки. Алианс на либералите и демократите за Европа Либералната партия иска да превърне предизвикателствата, които глобализацията носи, във възможности. За тази цел защитава \"отворена и основана на правила търговия, подкрепена от силна Световна търговска организация\", но приема, че комуникацията по сделките за свободна търговия трябва да се подобри. Иска постигане на цел от 3% от БВП на ЕС инвестирани в изследвания и развитие до 2020 г.,макар това решение да зависи от финансовите министри на държавите членки. За собствения бюджет на ЕС казва, че той не трябва да подкрепя проекти, които са против климатичните и енергийни цели на ЕС. Настоява за завършване на банковия съюз на ЕС и създаване на \"истински\" европейски валутен фонд. Достъпът до средства обаче трябва да се основава на строги условия. Ще работи за повече автоматични санкции за страните, които нарушават пакта за стабилност и растеж на ЕС. Иска да комбинира \"отговорността на всяка държава членка за собствените й политики със структура, която да може да насърчава финансовата стабилност и икономическия растеж\". Зелените Техният план от 12 точки включва нова зелена сделка, която да преодолее \"парадигмата за икономии\" и да гарантира достойни работни места за всички. Предлага да има европейски орган, който да надзирава цифровия сектор, и \"обща устойчива индустриална политика\". Защитава принципа да се облага с данъци това, което искаме да имаме по-малко (използване на ресурси, замърсяване), и да се облага по-малко това, което искаме да подкрепим (работни места). Призовава за дигитален данък и данък върху финансовите транзакции и обещава да се бори срещу \"несправедливата\" данъчна конкуренция между държавите членки. Иска минимален корпоративен данък. Предлага европейски данък за полетите и пластмасата. Връща идеята за използване на нови показатели за измерване на социалния и икономическия напредък, включително не само брутния вътрешен продукт, но и алтернативи, които да отговарят на социалните опасения и притесненията за околната среда. Иска пренаписване на пакта за стабилност и растеж и включване в него на социални цели и такива за околната среда. Европейска левица Сред предложенията й е намаляване на работното време, без това да води до загуба на доходи. Защитава идеята за минимален данък за големите компании. Призовава за данък върху финансовите транзакции. Предлага анулиране на търговски сделки, застрашаващи селското стопанство, промишлеността, аудио-визуалния сектор, правата на работниците, околната среда и културата. Друга идея е програма за публични инвестиции в социално важни области. Какво предлагат за младите хора четете  тук .", "date": "2019.05.23", "title": "Евроизбори 2019: Какво предлагат европейските партии за икономиката"}
{"url": "https://www.dnevnik.bg/sviat/2019/05/23/3909204_korab_bez_ekipaj_poteglia_za_pruv_put_prez_atlantika/", "text": "Британска компания прави последните приготовления за провеждане на първото плаване през Атлантическия океан на безпилотен кораб. В  Sea-Kit International  предполагат, че плаването от Канада до Южна Англия ще отнеме 35 дни. Плавателният съд е доста компактен - едва 12 метра дължина, и по пътя ще извърши и някои дълбоководни проучвания. Управлението му ще става дистанционно от контролна зала във Великобритания. USV Maxlimer е проект на компанията, която разработва плавателни съдове за институти, занимаващи се с изследвания или проектиране на морски съдове. Корабът е изработен за конкурса Shell Ocean Discovery XPRIZE за автономно проучване на морското дъно. Корпусът му частично наподобява катамаран, без реално да е окончателно разделен на две тела. От борда му се спуска подводен дрон, но може да бъде адаптиран за различни задачи и с различен товар. \"Това е нещо като морски пикап, стабилен е, приспособим е и има огромен обсег на действие\", обяснява за \"Ройтерс\" Бен Симпсън, изпълнителен директор на компанията. Докато е в пристанище, Maxlimer се управлява дистанционно с конзола. Когато излезе в открито море, започва да предава данни до контролната зала чрез сателитна връзка. \"Технологиите позволяват днес да имаме нещо, което изключително много прилича на мостика на кораб. Дори съм готов да твърдя, че е по-добро\", казва Джеймс Феншоу, директор в SEA-KIT. \"Управляващият в контролната зала може да вижда почти в реално време целия 360-градусов хоризонт. На много кораби това в действителност е трудно или невъзможно, тъй като няма видимост назад директно от мостика.\" От компанията обясняват също, че с изобретенията си могат да избегнат излагането на хора на риск по време на плаванията. На борда няма нужда и от всичко, свързано с екипажа, от което има значителни ползи за разходите и за околната среда. \"Не ви трябва в конструкцията да се добавя мостик, нямате нужда от спални помещения, камбуз, питейна вода, климатична инсталация... И изведнъж размерите на кораба се свиват значително\", обяснява Симпсън. Компанията е изчислила, че комбинацията от намалените размери и хибридното дизелово-електрическо задвижване намаляват разходите за гориво с около 95%.", "date": "2019.05.23", "title": "Кораб без екипаж потегля за пръв път през Атлантика"}
{"url": "https://www.dnevnik.bg/bulgaria/2019/05/23/3910477_dvuetajnoto_novo_krustovishte_vuv_varna_propadna_za/", "text": "Спукан незаконен водопровод е причината за срутването на земна маса по локалното платно на булевард \"Васил Левски\" във Варна този следобед. Това съобщи \"Нова телевизия\", като цитира изявление на кметът Иван Портних. Къщата, която е на ръба на ската, ще бъде премахната незабавно и ще започне неговото обезопасяване. В нея живеят четирима души според адресната регистрация, като Община Варна ще се погрижи да им бъде осигурено място за живеене. Още през март миналата година е започнала процедура по събарянето на къщата, но през май Върховният административен съд е отменил заповедта за предварително изпълнение. Затова къщата не е премахната, обясни Портних. \"Влизаме и събаряме\", каза кметът. Той допълни, че през последните няколко години 200 незаконни къщи са съборени в квартал \"Максуда\". Преди два дни  едно от трите двуетажни кръгови кръстовища  по току-що ремонтирания за 113 млн. лв. булевард пропадна, докато премиерът Бойко Борисов участваше в предизборна среща на ГЕРБ във Фестивалния и конгресен център в града. За качеството на ремонта говори и днес  Борисов в \"Нова телевизия\".  \"Качеството е отлично. Минах онзи ден, говорих с хората. Когато падна големият дъжд в София на Южната дъга, един се возеше с лодка. В Германия, в Австрия при наводнения карат водни ски и канута\", беше коментарът на премиера. \"Стихия. Природа\", обобщи той. Вчера стана известно, че кръстовищата и трасето на току-що ремонтирания булевард са били \"недовършени\",  въпреки че движението по тях е било позволено . Информацията бе потвърдена и от пресцентъра на местната администрация, след като седмици наред тя оставяше без внимание медийните публикации и сигнали на граждани за проблема. Булевардът, чието трасе е дълго малко над 3 км, беше отворен за движение на 25 март при изненадващо посещение на Бойко Борисов. Пред медиите, спешно свикани именно на кръстовището, което пропадна снощи, премиерът нареди на кмета на града Иван Портних: \"Кажи им да пускат движението!\"", "date": "2019.05.23", "title": "Незаконен водопровод причини срутване върху новото кръстовище във Варна (обновена)"}
{"url": "https://www.dnevnik.bg/bulgaria/2019/05/23/3910534_prebroiavane_na_razpiskite_ot_mashinnoto_glasuvane/", "text": "На европейските избори на 26 май, на които ще има възможност за машинно гласуване в 3 хиляди секции в страната, секционните избирателни комисии няма да броят ръчно разписките от машините. Преброяване може да има само от районните избирателни комисии, и то в случай, че има съмнения за разминаване. На следващите избори (местните избори през есента - бел. авт.), на които по сега действащия Изборен кодекс трябва да има възможност за машинно гласуване в 6 хиляди секции, Централната избирателна комисия (ЦИК) ще мисли начини за контролно преброяване на разписките на случаен принцип. Това се разбра от отговори на говорителя на ЦИК Таня Цанева на въпроси на журналисти днес. Темата с контролното отчитане на гласовете бе повдигната от изборния експерт и наблюдател Стоил Стоилов. В личната си страница във фейсбук той разказва, че е поискал от ЦИК да въведе процедура за контролно броене на разписките от машинното гласуване и да се сравнят резултатите с данните от машинния протокол. От ЦИК обаче са отказали със същия мотив, който заявиха и пред \"Дневник\": \"Контролно ръчно преброяване се прави задължително, когато гласуването с машини е единственият начин, по който гласоподавателите могат да упражнят правото си на глас.\" Омбудсманът Мая Манолова също поиска контролно преброяване на разписките от машинното гласуване. Днес от ЦИК обявиха още, че стойността на договорите по т.нар. медийни пакети за предизборна агитация на партиите без субсидия е около 570 хил. лева. Средствата тепърва ще се одобряват и отпускат.", "date": "2019.05.23", "title": "Преброяване на разписките от машинното гласуване ще има, но на случаен принцип на други избори"}
{"url": "https://www.dnevnik.bg/analizi/2019/05/23/3910398_borisov_nai-dobre_znae_kak_se_izbira_glaven_prokuror/", "text": "Ако нещо стана ясно от  интервюто на премиера Бойко Борисов  по \"Нова телевизия\" тази сутрин, то е, че схемата на КГБ как се правят компромати му е добре известна. И след като на притеснените водещи и невярващите зрители с брутален тон беше поднесено, че номерът е в ефир да се каже нещо невярно, за да остане в съзнанието на хората, лидерът на ГЕРБ пусна в обращение точно този похват. Така той съобщи на гражданите, че не друг, а социалистите винаги са избирали главния прокурор:  На припомняне за скандала с изтеклите записи от къщата му в Банкя, когато тогавашният градски прокурор му заявява по отношение на Сотир Цацаров: \"Не ми се подсмихвай, ти си го избра\", Борисов се измъкна: \"Аз не съм избирал никого. Иначе онова възмездие, което всички очакваха към тройната коалиция, щеше да се сбъдне.\" Малко е вероятно премиерът да страда от амнезия. По-скоро предизборно залага на късата памет на избирателите си. А те наистина са позабравили. Затова е необходимо да припомним само няколко публичноизвестни факта. Записите от Банкя са скандал, сравним с този в Австрия преди няколко дни, при който правителството падна. През 2013 г. в българските медии се появи запис на Борисов - тогава бивш премиер, шефа на Софийската градска прокуратура Николай Кокинов и земеделския министър в първото правителство на ГЕРБ Мирослав Найденов. На записите се чу как премиер и прокурор обсъждат делото на присъстващия министър, развитието му и показанията на основните свидетели в процеса. От записите става ясно и че прокурорът за резултатите от разследването за незаконно подслушване в МВР с т.нар. цецомобили, по името на вътрешния министър Цветан Цветанов, чийто мандат стана емблема на политическото слухтене. Прокурорът изказва за пръв път гласно и друга обществена тайна - че дисциплинарните производства, образувани от Висшия съдебен съвет, се използват за изнудване. Затова Кокинов се оплаква, че имал \"чатал на врата\". \"Всеки ме изнудва\", проплаква той на премиера. Всяка реплика беше достатъчна правителството на ГЕРБ в следващите години да не помирише властта, а участниците в потресаващия разговор да бъдат съдени за престъпления заедно с част от споменатите в разговора. Нищо подобно не се случи! Прокуратурата, оглавявана от Сотир Цацаров, не откри никакво престъпление, освен... незаконно подслушване. Разследващите по стар кагебистски метод се заровиха да търсят кой посмя да записва висшите представители на властта и си затвориха плътно очите за изговорените скандални неща. Оставка подаде само Кокинов, който добре разбра, че това е единственият начин да ограничи щетите за себе си. Той обаче остана в историята с това, че, обсъждайки Цацаров и неговия \"труден характер\", И Борисов не отрича това. Така главният прокурор беше поставен в ситуация да се проверява сам - огромен проблем, който стои нерешен и до ден днешен въпреки възраженията и на Брюксел, и на Венецианската комисия. Неразследвани останаха скандалните зависимости на върховете на прокуратурата от правителството. Търговията с влияние въобще беше подмината и продължава да бъде подминавана всеки път, когато Борисов бъде подслушан и записите видят бял свят. От политическата сцена беше изтикан единствено някогашният земеделски министър, който в записа разкрива практики в повереното му министерство за изразходването на европейски средства. Те останаха без последствия и днес гърмят бомбите с раздаването на европейски средства на шуробаджанашки принцип, а Борисов и компания отново са учудени и изненадани. Записът в Банкя последва скандалните разговори за Мишо Бирата, в които се чува как на Михаил Михов, защото му бил обещал \"да не го закача\". И тук прокуратурата си затвори очите за незаконното му поведение и не образува дело с абсурдния аргумент, че Борисов си бил направил самокритика. На премиера му се размина разследване и за третия скандал с подслушване между две известни дами (\"две каки\" по Борисов) от Софийския градски съд, едната семейна приятелка на Цветанов, и техен близък адвокат. За разлика от него и срещу двете бяха образувани наказателни дела, като приятелката получи и присъда. За премиера нямаше последствия и за убийството (според решението на съда в Страсбург) на Тодор Димов-Чакъра, взривен след нападение с гранати от цяла войска, докато се беше залостил сам във вилата си, за да избегне 4-годишна присъда за кражба. че и съденият по 4 наказателни дела Цветанов беше оправдан в последния момент, преди да бъде вкаран в килията по едно от тях, след като получи 4 години затвор на две инстанции. Колкото за \"дъвката\" му за Костинброд - да не забравяме, че тогава на ГЕРБ напълно му се размина и гражданите така и не разбраха какви бяха онези надписани и приготвени бюлетини, които след това минаха за \"брак\". Факт е, че прокуратурата направи невиждан чадър през последните 10 години на управляващите от ГЕРБ и особено на нейния лидер. Даже го привика с таен SMS във Висшия съдебен съвет, а той връхлетя там, като научи, че искат да го проверяват за разговорите на \"двете каки\". Естествено, че след това нападение не го провериха. И още нещо много важно - директното признание на министър-председателя, че политически партии избират главните прокурори, е повод за моментално разследване и изясняване какво знае той за това. Сигурно е, че ще има много да разказва. По схемата на КГБ.", "date": "2019.05.23", "title": "Борисов най-добре знае как се избира главен прокурор"}
{"url": "https://www.dnevnik.bg/sport/2019/05/23/3910543_prezidentut_na_psj_e_razsledvan_vuv_franciia_po/", "text": "Президентът на френския футболен шампион ПСЖ Насер ал Хелайфи е разследван по подозрения в корупция. Катарският бизнесмен, който е и изпълнителен директор на телевизията beIN Sport, е проверяван за корупционни практики при избора на Катар за домакин на световното първенство по лека атлетика тази година. Страната беше кандидат за световното през 2017 г., но загуби спора с Лондон. Катар се пребори за правото да организира първенството тази година, като то ще се проведе между 28 септември и 6 октомври. Френският съд е съобщил на Ал Хелайфи, че му отправя обвинения. Причината са две плащания от 3.5 милиона долара през 2011 г., направени от Oryx Qatar Sports Investment, чийто директор е именно катарският бизнесмен. Сумите са преведени на маркетингова компания на Папа Диак – син на отстранения бивш член на Международния олимпийски комитет (МОК) Ламин Диак. Освен това разследване френският съд разглежда и избора на Рио де Жанейро и Токио за домакини на олимпийските игри през 2016 и 2020 г.", "date": "2019.05.23", "title": "Президентът на ПСЖ е разследван във Франция по подозрения за корупция"}
{"url": "https://www.dnevnik.bg/evropa/2019/05/23/3910509_golemiiat_vupros_na_evroizborite_-_kolko_dobre_shte_se/", "text": "Изборите за Европейски парламент никога не са пораждали толкова трепетно очакване, като мнозина предричат, че тазгодишният вот,  който започва днес , ще отбележи епохален момент за евроскептичното крайнодясно движение. Залогът на изборите, които продължават до неделя и се произвеждат във всички 28 страни - членки на Европейския съюз, никога не е бил толкова голям. Традиционните европейски политически семейства  - десноцентристката Европейска народна партия (ЕНП) и левоцентристкият Прогресивен алианс на социалистите и демократите (ПАСД) - вероятно ще загубят част от влиянието си и ще се изправят срещу най-голямото си предизвикателство досега от страна на групата от популистки, националистически и крайнодесни партии, които са решени да изземат властта от ЕС в полза на собствените си правителства. Следва преглед на изборите, които започнаха днес в Холандия и  Великобритания : Сблъсък на ценности Този сблъсък на основни ценности - между идеите за по-обединена и по-разделена Европа - изправи континента пред исторически кръстопът. Френският президент Еманюел Макрон, привърженик на лагера за по-тясна интеграция, казва, че предизвикателството на евроизборите тази седмица е да \"не се отстъпва пред коалиция, целяща разрушение и дезинтеграция\", която ще поиска да наруши единството, върху което се гради ЕС през последните шест десетилетия. Срещу Макрон и традиционните партии в Европа се изправят италианският вътрешен министър Матео Салвини, унгарският премиер Виктор Орбан, лидерът на френската крайна десница Марин льо Пен и цял куп други популисти, десни и  крайнодесни лидери , които обещават да разтърсят из основи европейския политически пейзаж. Националистически ръководители от 11 държави от ЕС застанаха един до друг  в Милано миналия уикенд  - демонстрация на единство, немислима през минали години за група, за която някога бе смятано, че заема европейската политическа периферия. На срещата Салвини обяви, че \"екстремистите са в Брюксел\", дома на институциите на ЕС, заради това, че искат да запазят статуквото. \"Трябва да направим всичко необходимо, за да освободим тази страна, този континент, от незаконната окупация, организирана от Брюксел\", каза Салвини. Заемки от репертоара на Тръмп Европейските крайнодесни и националистически партии се надяват да повторят това, което направи президентът Доналд Тръмп на изборите в САЩ през 2016 г., и онова, което постигнаха привържениците на Брекзит на референдума за напускане на ЕС. То е да подкопаят сегашните власти, да стоварят критиките си върху онези, които смятат за изолиран елит, и да предупредят за мигрантите, които се струпват по границите на Европа, готови да откраднат работните места и културата на континента. Застанала до Салвини, Льо Пен обеща, че крайната десница \"ще извърши исторически подвиг\", като каза, че тя може да стане втората по големина политическа група в Европейския парламент. Прогнозите сочат, че това все още е прекалено амбициозна задача. Проучванията, публикувани от Европарламента този месец, показват, че десноцентристката ЕНП ще загуби 37 от 217-те си места, а местата на левоцентристкия ПАСД ще намалеят от 186 на 149. Що се отнася да крайната десница и националистите от групата \"Европа на нациите и свободите\", прогнозите са те да спечелят 62 места при 37 сега. Подобна статистика може да стане неактуална още в понеделник, ако националните партии започнат да се присъединяват към други паневропейски политически групи в 751-местния Европейски парламент, който заседава едновременно в Брюксел и френския град Страсбург. Националистическата партия \"Фидес\" на Орбан сега е в редиците на ЕНП, но нейното членство е замразено заради антиевропейските й позиции и яростната антимигрантска риторика. Унгарският премиер обаче може преспокойно да се прехвърли след евроизборите към новата радикално дясна група, която вероятно ще бъде създадена от Салвини, Льо Пен и други националистически лидери. Война, данъци, безработица За много от гражданите на ЕС спомените за Втората световна война са избледнели, а ролята му в опазването на мира за период от 75 години - подвиг, за който спечели Нобелова награда, е пренебрегвана. При това Европа бе разтърсена от финансовата криза преди едно десетилетие и се бори с дългогодишна дългова криза, при която страни като Гърция, Ирландия, Португалия и Кипър минаха през спасителни планове и преживяха рецесии, орязали доходите на милиони граждани. Високите данъци, стагниращите заплати и пропастта между богати и бедни в Европа все още са болезнени въпроси, изпъкващи сега с ежеседмичните протести на френските \"жълти жилетки\", настояващи за по-голямо подпомагане на изпадналите в затруднено положение работници. Страните от ЕС също така не успяха да изковат общ подход към имиграцията, създаваща напрежение вътре в блока, а неговото безсилие бързо да възпре мигрантския поток през 2015 г. доведе до нарастване на подкрепата за крайнодесни и националистически партии. \"Имаме криза на Европейския съюз. Това е факт\", призна Макрон. Според експерти той е прав. \"Има много хора, които се страхуват, че нещата вероятно се движат в грешна посока или вече са отишли в грешна посока\", каза Янис Емануилидис от мозъчния тръст Център за европейска политика в Брюксел и добави: \"Това е смесица от несигурност в множество сфери, която в крайна сметка тласка хората към онези, които предлагат лесни решения.\" Превръщане във влиятелна сила От първите избори за Европейски парламент през 1979 г. законодателният орган бавно се промени от беззъба организация, в която застаряващи политици получават добре платена работа преди пенсионирането си, към влиятелна сила с реална власт за взимане на решения. В началото ЕС основно регулираше селското стопанство, но сега води международна търговска политика от името на всичките си членове и дори въвежда валутни правила за 19-те страни, които използват единната валута - еврото. Самият Европейски парламент влияе върху ежедневието на европейците по хиляди начини: чрез намаляване таксите за роуминг на мобилните телефони, чрез налагане на правила в областта на безопасността и човешкото здраве за индустриални сектори, вариращи от химическа промишленост и енергетиката, през автомобилостроенето до хранителна промишленост, чрез подпомагане на земеделието, реформиране на авторското право и опазване на околната среда. Тази седмица няма да има трансгранични избори, а само национални гласувания в 28 страни. Всяка страна членка има определен брой места в Европейския парламент според броя на населението си. Кипър, Люксембург и Малта получават  най-малко места  - по шест, а страната - членка на ЕС с най-многобройното население, Германия - 96. Досега евроизборите протичаха вяло. Избирателната активност падна до 42.6 процента през 2014 г., но е доста вероятно това да се промени тази година. По кой път да се поеме? Проевропейският лагер казва, че засилването на интеграцията е от основно значение за оцеляването на ЕС в един глобализиращ се свят. Евроскептиците заявяват, че това отнема от националната идентичност, доколкото все повече решения се взимат от европейските институции в Брюксел. При това дори някои консерватори от основното течение могат да имат евроскептични тежнения. Чешкият политик Ян Захрадил, водещ кандидат на Алианса на европейските консерватори и реформисти, е сред онези, които искат да бъде върнат по-голям контрол в европейските столици. \"(Искаме) ЕС с намален обсег, един съюз, който да е гъвкав, децентрализиран\", каза Захрадил и добави: \"(ЕС) който уважава националните правителства и сътрудничи с тях, който не воюва с тях, не им заповядва и не ги поучава.\" От страна на проевропейския лагер в свят, в който едновременно Китай, САЩ и Русия показват политически и икономически мускули, Макрон призовава избирателите да помислят за силата и единството, които произтичат от 28-те по-малки страни, работещи заедно. \"Ако фрагментирате Европа, няма шанс за по-силна Европа. Съединението прави силата\", каза Макрон. /БТА", "date": "2019.05.23", "title": "Големият въпрос на евроизборите - колко добре ще се представи крайната десница"}
{"url": "https://www.dnevnik.bg/politika/2019/05/23/3910656_vmro_zakri_kampaniiata_si_s_horo_v_elin_pelin/", "text": "ВМРО – Българско национално движение закри официално кампанията си за европейските избори днес в гр. Елин Пелин с концерт на Илия Луков и певицата Диа. Под инициативата на водача на листата на ВМРО Ангел Джамбазки \"Да се хванем на хорото\" концертите на Луков под партиен флаг се провежда от началото на март 2019 г. Преди концерта и хорото кметът на Елин Пелин Ивайло Симеонов разказа историята на Таню Войвода и го сравни с водача на листата. \"Имаме един жив герой и той се казва Ангел Джамбазки\", каза Симеонов. Според него единствен Джамбазки се изправил и казал, че има геноцид срещу България и поискал равно заплащане за всички без значение, къде се намираш в Европа. Генерал (от резерва) Димитър Шивиков обърна внимание на номера на бюлетината – 3, която според него е сакрално свято число и символизира Бог, Отец и Светия дух. Режисьорът Андрей Слабаков, добави, че депутатите в европарламента първо са българи и не трябва да ни смятат за втора ръка, защото \"ние сме основатели на християнската цивилизация на този континент\". Вицепремиерът Красимир Каракачанов заяви, че Европейския парламент има нужда от български представители, а не социалисти, джендъри, 31-32-ри пол и т.н., а нормалното семейство е от мъж и жена. Според него ВМРО пречи на тези, които искат България да стане гето на нелегални емигранти. Той каза, че по време на тази кампания са атакувани от лъжепатриоти, без да споменава партия на \"Воля\" и лидера и Веселин Марешки. \"Да покажем, на тези, които искат да купуват гласове с фалшиви хапчета и контрабанден бензин, че тяхното място е на боклука\", призова Каракачанов. Последно, преди хората, думата взе и Ангел Джамбазки. \"На тези избори ще докажем, какво е българско родолюбие, какво е български национализъм\", каза Джамбазки. Ние българите сме велика нация, ние възкръсваме много пъти, каза още Джамбазки и добави, че защитавал България 5 години в Европейския парламент. Няколко от говорещите на митинги заявиха, че целта на ВМРО е да имат трима евродепутати. Според  последното проучване на \"Алфа Рисърч\"  симпатизантите на националпопулистките формации са сред все още най-разколебаните как да постъпят в изборния ден. ВМРО обаче запазва позициите си отпреди месец и с 6% от твърдо решилите да гласуват заема четвъртата позиция след ГЕРБ, БСП и ДПС, и ще има поне един депутат.", "date": "2019.05.23", "title": "ВМРО закри кампанията си с хоро в Елин Пелин"}
{"url": "https://www.dnevnik.bg/analizi/2019/05/23/3910578_borisov_jenicite_padenieto/", "text": "Тази снизходително-опрощаваща оценка за жени, направена от индивид от мъжки пол и същевременно български премиер Бойко Борисов, се открои в  сутрешното му интервю . Открои се дори сред поредицата от другите забележителни откровения, в които лъжи се състезаваха за първото място сред Не сте ли свикнали вече, сигурно ще се учудят мнозина. И не помните ли, че започна кампанията с посланието към своите кандидатки за евродепутати - да не бъдат \"кучки както е модерно\", ще попитат други. Не съм... Поводът да се произнесе за \"падението на жениците\" е сигналът на водача на евролистата на БСП Елена Йончева, че не е декларирал къща, построена в границите на имота му в Банкя, за която като доказателство бе показва сателитна снимка. Ставало въпрос \"за една стая, направена на мястото на обора\", заяви Борисов. И разбира се, прикачи и лидера на опозиционната БСП - Корнелия Нинова, та станаха две \"жениците\", чието \"падение е голямо\". Извън въпроса по същество - дали има или няма недекларирана къща; извън парадоксалната логика на Борисовата защитна пледоария - която слушаме тази седмица - според която щом е набил братовчедите си, значи няма къща в Барселона; извън лъжата, че той се разделял с всеки попаднал сред придобилите имоти под реална цена, докато шефът на вече компрометираната до немай къде КПКОНПИ удължава отпуските си, но не му иска оставката (защото му е задължен че го покри по проверката \"Ало Ваньо\", и ще видим, че няма да го пипне, ако спечели изборите); извън  другата заблуда към публиката, че не той избрал главния прокурор ... Извън всичко това блести ярко заради което трябваше да е вече елиминиран като заслужаващ уважение мъж и премиер, избиран от тъй наречената \"нежна половина на човечеството\". Натрапчивата дебелащина на репликата не намирисва, а задушава с унижаващата претенция за снизхождение и прошка към \"жениците\", въпреки тяхното \"голямо падение\". И е учудващо, че нито защитниците на равенството на половете още са се възмутили, нито традиционните закрилници на \"нежния пол\". Явно пристрастията, с които гледаме на политическата фауна, предубежденията, с които делим цветовете й на добри и лоши, пречат да видим ненормалното: че Борисов ни оскърбява, но за това получава не санкция, а аплодисментите на масите. Грубостта, които излъчва репликата за \"жениците\", не би била простена, ако политическата заслепеност не притъпяваше сетивата за допустимо и недопустимо. Дори и на такова ниво.", "date": "2019.05.23", "title": "Борисов, \"жениците\", падението..."}
{"url": "https://www.dnevnik.bg/sport/2019/05/23/3910544_grigor_dimitrov_zapochva_sreshtu_poznat_supernik_v/", "text": "Григор Димитров ще срещне Янко Типсаревич в първия кръг на \"Ролан Гарос\". Във втори пореден турнир от Големия шлем двамата ще се изправят един срещу друг още в първи кръг, след като играха и на Australian Open през януари. Димитров и Типсаревич имат шест мача помежду си, като 34-годишният сърбин води с 4:2 в общия баланс. На клей кортове двамата са се срещали само веднъж и Димитров победи в Монте Карло през 2013 г. Типсаревич се бореше с контузии в последните години и сега е 317-и в света. Българинът е 47-и в ранглистата. При евентуална победа в първи кръг във втората си среща Димитров може да играе с Марин Чилич. Хърватинът ще започне срещу Томас Фабиано, който пък беше съперник на Димитров в квалификациите в Женева. Димитров е единственият български представител на турнира, след като Виктория Томова отпадна в квалификациите за основната схема. В кариерата си Григор Димитров никога не е стигал по-далеч от трети кръг във френската столица. Той ще играе за девети път в Париж, като стигаше до третия кръг през 2013, 2017 и 2018 г. През миналия сезон българинът загуби от испанския ветеран Фернандо Вердаско, отстъпвайки в три сета. Димитров има и четири отпадания в първи кръг на \"Ролан Гарос\" 2011, 2014, 2015 и 2016 г. Дотук в сезона на червено българинът не успя да стигне по-далеч от осминафиналите, като го постигна единствено в Монте Карло в  първия \"Мастърс\"  и след това в надпреварата от сериите  АТП 500 в Барселона . В следващите два мастърса в  Мадрид  и Рим Димитров загуби още в първи кръг – в испанската столица от Тейлър Фриц (57-и в света), а в Рим от  Ян-Ленард Щруф  (51-и). Последното участие на бившия №3 беше в турнира от АТП 250 в Женева. Димитров реши да мине през квалификациите и постигна две победи, но отпадна в първия кръг в основната схема,  губейки от 84-ия в света Федерико Делбонис . През 2019 г. Димитров е с баланс от девет победи и осем поражения. Неубедителното представяне на българина от началото на сезона доведе и до  раздяла с дългогодишния му треньор Даниел Валверду . В щаба му влезе  Радек Щепанек . С него продължава да работи и носителят на 8 титли от Големия шлем Андре Агаси. Квалификанти за Надал, поляк за Джокович Двамата големи фаворити за титлата в Париж Рафаел Надал и Новак Джокович изтеглиха лесни съперници в първи кръг. Испанецът, който има 11 титли от \"Ролан Гарос\" ще срещне квалификанти в първите два кръга. Джокович се изправя срещу 43-ия в света Хуберт Хуркач. Дотук Джокович не е играл срещу полския тенисист. В половината на сърбина отиде четвъртият поставен Доминик Тийм, който миналата година игра финал. При Надал е Роджър Федерер, който е трети поставен. Швейцарският ветеран се завръща в Париж за пръв път от 2015 г., като в първи кръг ще срещне Лоренцо Сонего. Евентуалните четвъртфинали в турнира ще противопоставят Кей Нишикори срещу Надал, Федерер срещу Стефанос Циципас, Тийм срещу Хуан Мартин дел Потро и Джокович с Александър Зверев. При дамите един от най-интересните мачове в първи кръг е между Йелена Остапенко, която спечели турнира през 2017 г. и бившата №1 Виктория Азаренка. Винъс Уилямс ще срещне Елина Свитолина, която е девета поставена. По-малката от двете сестри Серена Уилямс ще играе с Виталия Дяченко. Световната №1 Наоми Осака ще играе с представителката на Словакия Ана Каролина Шмиедлова. Шампионката от 2018 г. Симона Халеп започва надпреварата срещу австралийката Айла Томлянович. Серена Уилямс, Халеп, Осака и Петра Квитова попаднаха в една част на схемата.", "date": "2019.05.23", "title": "Григор Димитров започва срещу познат съперник на \"Ролан Гарос\""}
{"url": "https://www.dnevnik.bg/sport/2019/05/23/3910660_stotici_chakaha_chasove_v_zadrustvane_pod_everest/", "text": "Стотици алпинисти са чакали часове наред в подножието на Еверест в сряда, за да могат да стъпят на върха. Всеки един от тях е рискувал смъртоносно измръзване или височинна болест в един от най-натоварените дни в историята на изкачването на най-високата точка на планетата. Нирмал Пурджа  разпространи  снимка от задръстването по тясната пътека, което според очевидци е блокирало някои от изкачващите се между 3 и 4 часа. Според \"Ню Йорк таймс\" става дума за 250-300 души, решили да се възползват от доброто време. Изданието допълва, че поне двама от алпинистите, успели да стигнат вчера до върха, са починали при слизането и гибелта им може да е свързана с трафика. Единият от тях е 54-годишният американец Доналд Кеш, който е припаднал след необичайно дълго изкачване, твърди \"Пайъниърс адвенчърс\", базирана в Катманду компания за органииране на експедиции до Еверест. Двамата шерпи от организацията, с които се е изкачвал, не са успели да го върнат в съзнание, той е починал и съгласно волята му тялото ще остане в планината. Анджали Кулкарни, също на 54 години, е починала при слизане със съпруга си, съобщиха организаторите на тяхното изкачване. Водачът на групата Фупден Шерпа директно заявява, че \"заради огромния трафик в сряда и забавянето на обратното потегляне, тя остана без енергия\". Шерпа, който си припомня подобни ситуации с жертви през 2017 г., казва, че се е наложило групата да слиза към лагера 3 часа повече от обичайното и това, според него, е довело до смъртта на Кулкани. Тя е стигнала до палатките с измръзвания и други наранявания. Двама души - индиец и ирландец, загинаха миналата седмица на Еверест, след като миналата година за целия сезон жертвите са 5. За изкачването няма квотни ограничения и според неокончателни данни през 2018 г. на върха са стъпили 802 души - чужденци и местни водачи, а тази година се очаква броят им да е още по-голям.", "date": "2019.05.23", "title": "Стотици чакаха часове в задръстване под Еверест, двама умряха на връщане"}
{"url": "https://www.dnevnik.bg/bulgaria/2019/05/23/3910664_lokomotiv_na_vlaka_sofiia-gorna_oriahovica_se_zapali/", "text": "Локомотивът на влака, пътуващ от София за Горна Оряховица се е запалил малко след Роман, съобщава \"Фокус\". Инцидентът е станал около 19:30 ч. В пътническата композиция са пътували около 300 пътници, които са изведени на разстояние. От гара Мездра е осигурен друг локомотив, който да обслужи влака. Извънредното спиране на бързия влак от София за Горна Оряховица в участъка Роман и Кунинo по никакъв начин не е застрашило живота и здравето на пътниците и превозния персонал, уточниха от БДЖ.", "date": "2019.05.23", "title": "Локомотив на влака София-Горна Оряховица се запали"}
{"url": "https://www.dnevnik.bg/sviat/2019/05/23/3910672_feisbuk_e_premahnal_3_mlrd_falshivi_profila_za_shest/", "text": "Фейсбук\" съобщи, че е премахнал над 3 милиарда фалшиви профила от октомври до март. Това е два пъти повече, отколкото през предишните шест месеца, съобщава БТА. Нарастването показва пред какви предизвикателства е изправена компанията в борбата с акаунти, създадени от компютри, за да разпространяват спам, фалшиви новини и други нежелателни материали. Според \"Фейсбук\" повечето профили са били блокирани минути след тяхното създаване, преди някой да ги е видял или да ги е докладвал на компанията. Социалната мрежа има 2.4 милиарда активни потребители месечно. Повечето от премахнатите акаунти не се взимат предвид в тази бройка. От компанията смятат, че 5 процента от активните й потребители на месечна база са фалшиви профили.", "date": "2019.05.23", "title": "\"Фейсбук\" е премахнал 3 млрд. фалшиви профила за шест месеца"}
{"url": "https://www.dnevnik.bg/evropa/2019/05/23/3910674_partiiata_na_timermans_iznenadvashto_vodi_v/", "text": "Паритята на труда (PvdA ) на Франс Тимерманс изненадващо печели най-много места на евроизборите в Холандия, сочат първите екзитпол данни, разпространени тази вечер. Според агенция Ipsos лявата партия ще изпрати 5 представители (от общо 26 за страната или 29 след Брекзит), след като всички прогнози ѝ даваха не повече от 3 и трето място по подкрепа. На второ място е консервативната Народна партия за свобода и демокрация (VVD) на премиера Марк Рюте с четирима (тя е член на либералния алианс ALDE), а трети са християндемократите от CDA (от Европейската народна партия). Новите националисти от Форум за демокрация на младия популист Тиери Боде са с трима евродепутати. Първите коментари на световните агенции са, че това е очевидно удържане на популистката вълна в страната. Официални данни ще бъдат съобщени едва след като приключи гласуването във всички страни от Европейския съюз късно в неделя българско време. Днес гласуваха и британците, но там не е позволено разгласяването на екзитпол и официални данни също до неделя. Прогнозата на Ipsos показва, че Партията на труда, която ще донесе глаове на европарламентарната група Социалисти и демократия около Партията на европейските социалисти, получава 18% от гласовете, а това е подобрение с 9 пункта на резултата от предишния вот през 2014 г. Резултатът е учудващ за холандските наблюдатели, тъй като Тимерманс почти отсъстваше от националния дебат, сведен предимно до интервюта без истинска кампания, а мнозина избиратели мидлеха дори, че неговата партия членува в либералния ALDE. Партията на Рюте събира 15% (+3 пункта), CDA е с 13% (-2), евроскептичната Форум за демокрация FvD запазва 11% като преди пет години и те ще отидат при групата, наследник на Европейски консерватори и реформисти, ако такава се сформира в новия състав на парламента. Зелените от GL-G/EFA добавят още 3 пункта до 10%, следвани от Християнски съюз (CU-SGP) с 8%, а традиционните либерали от D66 губят цели 9 пункта и слизат на 6%, като така ще донесат и двама евродепутати на ALDE, два пъти по-малко от резултата от 2014 г. Партията на свободата (PVV) на Геерт Вилдерс също е с 9 пункта по-слаба популярност, слиза на 4% и губи три четвърти от евродепутатите си - ще има само 1 в новия състав. За сметка на това свой представител ще има партията 50+, защитаваща интересите на пенсионерите.", "date": "2019.05.23", "title": "Партията на Тимерманс изненадващо води в евроизборите в Холандия"}
{"url": "https://www.dnevnik.bg/politika/2019/05/23/3910659_izbiratelnata_komisiia_nakaza_siderov_zaradi_obidi_kum/", "text": "Лидерът на \"Атака\" Волен Сидеров е нарушил правилата на Изборния кодекс като е допуснал излъчването по партийната телевизия \"Алфа\" на три неверни агитационни материала, в които се съдържат призиви да не бъде подкрепян водача на ВМРО Ангел Джамбазки в предстоящите избори за Европейски парламент, съобщава \" Де факто\".  Комисията приема, че публикациите съдържат обидни и неверни твърдения, които уронват доброто име и честта на опонента. Излъчването им е в нарушение чл. 183, ал. 4 ИК, който забранява използването на подобна агитация, казва ЦИК. В един от разпространените материали по телевизия \"Алфа\" не се е съдържала и задължителната информация, че \"Купуването и продаването на гласове е престъпление\". ЦИК постанови спиране на материалите и премахването им от интернет сайта на телевизията. Предстоящо е председателят на комисията да състави акт на Волен Сидеров, се посочва още в решението, което може да бъде обжалвано пред Върховния административен съд (ВАС). Сигналът е подаден от самия Джамбазки и е изпратен с диск, съдържащ три видеоматериала. В единия от тях се прави твърдение, че \"водачът на листата на ВМРО Ангел Джамбазки носи стара ромска фамилия\". Според ЦИК така се целяло да се \"накърни доброто му име в качеството му на кандидат\". В сигнала си Джамбазки обвинява телевизията, че разпространява фалшива новина от сайта informiran.net, според която кандидатът на ВМРО има апартамент на \"най-централната улица Шанз-Елизе в Париж, а имотът струва 9 милиона евро\".", "date": "2019.05.23", "title": "Избирателната комисия наказа Сидеров заради обиди към Джамбазки"}
{"url": "https://www.dnevnik.bg/politika/2019/05/23/3910537_hristo_ivanov_borisov_prez_ediniia_prozorec_izhvurlia/", "text": "Премиерът Бойко Борисов \"през единия прозорец на Министерския съвет изхвърля министри, а през другия - пари по посока на Сараите, за да си купи време\". С тази метафора си послужи съпредседателят на \"Демократична България\" Христо Иванов в интервю за предаването \"Денят с Веселин Дремджиев\" по TV+ и по TV1 Иванов подчерта, че слизането на Борисов от власт е неизбежно, но той се нуждае от време, за да си осигури спокойствие от страна на прокуратурата след избора на следващия главен прокурор от една страна, а от друга - да закрепи приемника си в ГЕРБ, за да се превърне в \"нещо като следващия Доган\". Прочитът на Иванов на политическите послания от ГЕРБ е, че за следващ лидер е готвен сегашният вицепремиер Томислав Дончев, чийто  манифест за нова икономическа политика  е един от сигналите. Според Иванов Дончев е подходящ, защото е приемлив за по-образованата част на обществото, може да бъде държан в зависимост заради злоупотребите с еврофондовете и липсата на електронно управление, за които отговаря, но и не е фигура със силна вътрешнопартийна подкрепа. Разглеждаме изборите като първи сезон на дълга кампания за парламентарните избори, каза съпредседателят на \"Демократична България\" и призова избирателите да гласуват, за да проличи, че ГЕРБ и БСП имат алтернатива.", "date": "2019.05.23", "title": "Христо Иванов: Борисов през единия прозорец изхвърля министри, през другия - пари (видео)"}
