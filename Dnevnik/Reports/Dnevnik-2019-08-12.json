{"url": "https://www.dnevnik.bg/evropa/2019/08/12/3950122_operaciia_banur_predi_50_godini_britanskata_armiia_se/", "text": "Преди 50 години Великобритания за пръв път разполага войски в Северна Ирландия след тридневни размирици в Лондондери, бастион на католиците. Операция \"Банър\", планирана като ограничена намеса, трае всъщност 38 години и става най-продължителната в историята на британската армия. Единственият северноирландски град с население предимно от католици, Лондондери,, вече е преживял размирици през октомври 1968 г., след като полицията разпръсва демонстрация в защита на гражданските права. На 12 август 1969 г. гневът избухва отново - повод е традиционното шествие на протестантите недалеч от католическото гето в Богсайд. Три дни и две нощи продължават жестоките сблъсъци между полицията, подкрепена от протестантски активисти, и католиците - предимно младежи, обградили се с барикади. Вълненията се разпространяват из още седем града, включително местната столица Белфаст. На 15 август идват първите съобщения за жертви. Безсилно да се справи, северноирландското правителство отправя на 14 август молба за помощ до британския премиер Харолд Уилсън. Същия ден в Лондондери пристигат 300 британски войници. По време на най-силното им присъствие в Ълстър те наброяват близо 30 хил. души. Отначало католиците в Лондондери \"приемат радушно британските войници\" и посрещат радушно завръщането на полицията, обвинявана, че е взела страната на протестантите, съобщават от мястото кореспонденти на АФП. Общественото мнение обаче се обръща и британската армия на свой ред понася упреци в симпатии към протестантите. През 1970 г. се появява \"Временна ИРА\", възродена от пепелта на някогашната Ирландска републиканска армия, чиято партизанска война довежда през 1921 г. до разделяне на острова: независима република в южната част и провинция на Обединеното кралство - в северната. Нелегалната организация повежда кампания от атентати срещу силите на короната; първият британски войник пада убит през февруари 1971 г. Юнионистите отвръщат с акции на екстремисти, обединени в протестантски милиции. На 30 януари 1972 г. - неделя, британски парашутисти стрелят по мирна демонстрация на католици в Лондондери и убиват 14 души. Три дни след тази \"кървава неделя\" побесняла тълпа опожарява британското посолство в Дъблин. На 24 март британското правителство спира правомощията на институциите в Ълстър и въвежда там режим на пряко управление. През 1974 г. ИРА разширява обхвата на смъртоносните си нападения - при атентати във Великобритания, в заведения от Гилфорд, Улич и Бирмингам загиват около трийсет души. На 27 август 1979 г. организацията посяга за пръв път на кралското семейство: лорд Маунтбатън, братовчед на кралица Елизабет Втора и последен вицекрал на Британска Индия, е убит при експлозия на бомба, поставена на кораба му в Северозападна Ирландия. Същия ден в Ълстър са убити 18 британски войници. На 10 април 1998 г., след дългогодишни трудни преговори, Лондон, Дъблин и лидерите на лоялистите и сепаратистите от Северна Ирландия сключват в Белфаст мирно споразумение, подкрепено от ИРА. \"Споразумението от Разпети петък\" слага край на конфликта, взел над 3500 жертви. През 2005 г. ИРА дава нареждане да бъде обезвреден нейният арсенал, а Обединеното кралство постепенно намалява военното си присъствие. Операция \"Банър\" приключва официално на 31 юли 2007 г. /БТА", "date": "2019.08.12", "title": "Операция \"Банър\": Преди 50 години британската армия се намесва в Северна Ирландия"}
{"url": "https://www.dnevnik.bg/sviat/2019/08/12/3950320_peronistkiiat_kandidat_triumfira_na_purvichnite_izbori/", "text": "Опозиционният кандидат Алберто Фернандес води на първичните избори преди президентските през октомври в Аржентина. Фернандес, чийто кандидат за вицепрезидент е бившият президент Кристина Фернандес де Киршнер, печели около 47 процента от гласовете, а настоящият президент Маурисио Макри получава почти 33 процента, показват данни след преброяване на близо две трети от бюлетините. В Аржентина този тип гласуване - т. нар. \"Първични, отворени, едновременни и задължителни\" избори - съществуват от началото на десетилетието. Те определят кои партии ще се включат в предстоящи избори, кои ще са кандидатите в президентската надпревара и др. В първичните избори участваха още шест двойки кандидати за президент и вицепрезидент. Макри заяви пред свои поддръжници, че първичните избори са били \"лоши\" за неговата коалиция. \"Изборите бяха лоши за нас, а това ни задължава да удвоим усилията си, така че през октомври да получим подкрепата, която е необходима, за да продължим промяната\", каза той. Президентските избори са на 27 октомври. За да бъде избран за президент още на първи тур, даден кандидат трябва да победи с най-малко 45 процента от гласовете или да спечели 40 процента с преднина повече от 10 пункта пред този, който е на второ място. В противен случай ще има балотаж на 24 ноември. \"Завръщане на популизма\"? Перонист с интервенционистки нагласи в икономиката, Фернандес обещава да предоговори осигуреното от пазарно ориентирания Макри споразумение за 57 млрд. долара обвързан с реформи заем с Международния валутен фонд (МВФ), ако бъде избран. Макри, потомък на богата фамилия, обеща да стабилизира икономиката, идвайки на власт, но резултатите му са разнопосочни. В бележка до клиентите консултанската организация \"Кепитъл економикс\", цитирана от \"Ройтерс\", отбеляза, че резултатът \"подготвя почвата за завръщане на крайнолевия популизъм, от който се страхуват много инвеститори.\" \"Тези избори ще определят следващите 30 години,\" каза по-рано Макри, докато гласуваше, предаде \"Ел паис\". Липсата на добра вътрешна конкуренция на първичния вот беляза първичния вот, репетиция преди изборите през октомври. Междувременно бразилският президент Жаир Болсонаро обяви, че ако колегата му Макри не бъде преизбран, в Бразилия ще има истинска \"бежанска криза\". Рязко понижаване Курсът на аржентинското песо и борсовите котировки в Аржентина днес рязко се понижиха след победата на Фернандес, пише БТА. Резултатите от вчерашния вот сочат, че сегашният президент Маурисио Макри ще води тежка битка на изборите през октомври, а популистите, управлявали Аржентина през по-голяма част от изминалите две десетилетия, получават сериозен шанс да се завърнат на власт. Резултатът изненада финансовите пазари, отбелязва \"Асошиейтед прес\". В началото на търговията днес доларът се разменяше в държавната \"Банко Насион\" (Banco Nación) срещу 51,50 аржентински песо. В петък търговете приключиха на равнище 46.15 песо за долар, отбелязва ТАСС. Книжата на компанията за финансови услуги \"Групо финансиеро Галисия\" (Grupo Financiero Galicia), която е с пазарна капитализация 2.5 млрд. долара, изгубиха 60 процента от стойността си. Всички банки бяха засегнати сериозно, както и строителните компании и компаниите за инфраструктурни услуги, допълва \"Асошиейтед прес\".", "date": "2019.08.12", "title": "Перонисткият кандидат триумфира на първичните избори в Аржентина и притесни пазарите"}
{"url": "https://www.dnevnik.bg/sport/2019/08/12/3950275_revanshut_mejdu_andi_ruis_i_djoshua_v_sauditska/", "text": "     Мачът на годината в бокса ще се проведе на 7 декември. Тогава световният шампион в тежка категория Анди Руис ще опита да защити титлата си срещу Антъни Джошуа, когото победи изненадващо. Двамата ще се качат на ринга в Саудитска Арабия - факт, който предизвика недоволството на организации, защитаващи правата на човека. \"Ако Дошуа и Руис се бият в Саудитска Арабия, това ще е поредната възможност за властите в Саудитска Арабия да изчистят чрез спорта силно опетнения си облик\", заяви Феликс Джейкинс от \"Амнести интернешънъл\". От организацията изтъкват с недоволство, че Саудитска Арабия е в разгара на засилено нарушаване на правата на човека, като потърпевши са активистите за правата на жените, адвокатите и членовете на шиитската малцинствена общност. Критично се посочва, че няма последици за жестокото убийство на Джамал Хашокжи. В последните месеци Саудитска Арабия прие няколко значими спортни събития и привлече внимание към себе си. Някои  анализатори видяха в това опит за изчистване на имиджа . Мениджърът на Джошуа - Еди Хърн, заяви при официалното представяне на двубоя, че двете страни са се разбрали, а боксьорите са подписали договора. По думите му интерес е имало още от Катар и Дубай. Хърн каза, че Саудитска Арабия предоставя много добри условия, но също и запалена публика, която създава отлична атмосфера.  ", "date": "2019.08.12", "title": "Реваншът между Анди Руис и Джошуа в Саудитска Арабия предизвика критики"}
{"url": "https://www.dnevnik.bg/sviat/2019/08/12/3950329_trump_i_djonsun_obsudiha_brekzit_v_telefonen_razgovor/", "text": "Британският премиер Борис Джонсън и американският президент Доналд Тръмп обсъдиха по телефона Брекзит, търговски и икономически въпроси, предаде \"Ройтерс\", като се позова на \"Даунинг стрийт\" 10, съобщи БТА. Говорител на Джонсън каза, че британският премиер е разговарял с президента Тръмп днес. \"Те обсъдиха глобални икономически въпроси и търговията и премиерът съобщи на президента последните новини около Брекзит\", заяви той. Съветникът на Тръмп по въпросите на националната сигурност Джон Болтън е на посещение в Лондон и днес се очаква да се срещне с Борис Джонсън. Президентът на САЩ желае успешен Брекзит и ще подкрепи Великобритания с двустранно споразумение за свободна търговия, каза Болтън, цитиран от \"Ройтерс\".", "date": "2019.08.12", "title": "Тръмп и Джонсън обсъдиха Брекзит в телефонен разговор"}
{"url": "https://www.dnevnik.bg/bulgaria/2019/08/12/3950333_s_jegata_doidoha_i_gorskite_pojari/", "text": "Поредицата от няколко горещи дни беше последвана от избухване на горски пожари днес. Голям пожар се появи следобед до хасковското село Брягово, предаде БНТ. Огънят е обхванал дървета и храсти между селата Брягово, Родопи и Любеново. Заради силния вятър пламъците се разпространяват много бързо. Към момента няма опасност за хората и не се налага евакуация, обявиха от пожарната. Опасност е имало в следобедните часове, когато огънят е бил много близо до къщите в село Брягово, но е потушен след намесата на пожарникари и доброволци. По първоначални данни горят 2000 декара иглолистна гора, треви и храсти. Тази вечер заседава кризисен щаб за справяне със стихията, а според експертите, най-вероятната причина за пожара е човешка небрежност. Малко преди 20 часа са се подпалили сухи треви и край дупнишкото село Тополница. Час по-късно огънят се разгорял и са пламнали дървета, предаде \"Нова телевизия\". Засега селото не е заплашено от пожара. Към 21 часа пристигнали допълнителни пожарни екипи от Дупница, които да помагат с гасенето. Междувременно от Националния институт по метеорология и хидология обвиха, че в почти цялата страна рискът от полски и горски пожари е голям. А конкретно в Югоизточна България опасността е \"есктремна\", съобщи \"Нова телевизия\". В следващите дни се очакват още по-високи температури и по-силен вятър - с пориви до 20-30 км/ч, предупреждават синоптиците. Захлаждане се очаква в четвъртък и петък, когато са възможни валежи в Югоизточна България.", "date": "2019.08.12", "title": "С жегата дойдоха и горските пожари"}
{"url": "https://www.dnevnik.bg/analizi/2019/08/12/3949536_liatno_vreme_e_i_jivotut_e_lesen/", "text": "В началото на август нашата малка спретната кооперация на първа линия в градче на Черноморието почти изцяло се изпълни с обитатели. Прозорците се отвориха към морето, по балконите виснаха кърпи и мокри бански, замириса на пържена риба и печени чушки, а стълбището заехтя от детски глъч и тежките, напоени с мастика стъпки на родителите. Лятно време, животът е лесен но само в началото. Точно то, стълбището, или т.нар. обща част, не след дълго стана причина за първото стълкновение между нас, съкооператорите. \"Мръсно е!\", отсече някой и всички се съгласиха с тази констатация. \"Трябва да се измете!\" Почнат ли да се употребяват безлични глаголни форми, работата не отива на добре. Обсъдихме няколко варианта. Нито един от тях не се оказа приемлив: или един трябваше да мете повече от останалите, или друг да плаща повече. Стълбището си остана мръсно и това ни направи мрачни. При случайна среща всеки бързаше да се прибере у тях си; ако беше по средата на стълбите, поглеждаше встрани; а пък ако толкова вече се наложеше да поздрави, го правеше през зъби. Иначе дните минаваха кротко, лято е все пак. Докато не се появи повод за второ стълкновение – пространството зад кооперацията, където има простор за пране. При това слънце, докато човек простира втория чаршаф, първият вече е изсъхнал, така че дори и в един ден всички да врътнем по пералня, пак ще ни изсъхне прането. Но нещата се оказаха сложни, защото кооперацията има два вида собственици – обикновени и такива с право на земя – наследниците на някогашната къща, върху която е издигната сегашната. Просторът е върху земята, следователно може да се ползва само от собствениците с право на земя (за по-кратко наричани наследници). И така – наследниците не отстъпиха правото си за ползване на простора на другите. Отде накъде? След построяването на кооперацията част от апартаментите са купени от руснаци. Като граждани извън ЕС те нямат право да притежават земя у нас. После руснаците препродават апартаментите си, но оттук нататък вече новите собственици нямат право на земя, съответно ще си простират чаршафите на балкона и толкова. \"При малък народ като нас все ще се намери някой голям, който да ни подхвърли дребното камъче, че да ни обърне колата\", каза някой и всички се съгласихме с тази констатация. \"Като не си преразгледахме историята, миналото непрекъснато ще ни се пречка в сегашното\" – добави друг, всички се съгласихме и с тази констатация. Третият конфликт изникна, когато се разбра (изневиделица, разбира се), че трябва да се плати токът в общите части. С натрупването на безлични глаголни форми напрежението обикновено ескалира. Никой не поиска да се заеме със събирането на пари, защото знаеше, че никой от другите няма да даде. Тогава се сетихме, че миналата година бяхме посочили домоуправител тъкмо с тази цел – да плаща разходите за общите части. И понеже желанието за полагане на общополезен труд беше същото, както и тази година – никакво, изборът беше паднал върху Димитри – руски пенсионер с апартамент в нашата кооперация на Черноморието. Но сега Димитри го няма. Вратата заключена, колата паркирана отвън и това е. Първо съжалихме горкия човечец, че може Путин да не го е пуснал да си нагледа имота, страшно става там, ей! После взехме да се укоряваме с кой акъл сме му се доверили. Очевидно с този, дето първо чавката ни го изпива, а после ни идва следварително. Обаче работата станала вече. Миналото лято той събра пари от нас, за какво ги е дал? Или не ги е дал, а ги е взел? И без осветление се вижда, че отсега нататък ще ни се наложи в тъмното ще се качваме по общото стълбище. не ми се мисли колко висока ще е купчината до края на лятото. Скоро ще се хванем за гушите за тихия час, за музиката след 23 ч., за пушенето на балкона, от което димът отива в прозореца на съседа И за много други неща ще се хванем за гушите. Проблемите ще се събират и ще плачат за решение от наша страна, но ние няма да имаме готовност, желание, сили и умения да го предложим. Какво друго да правят едни конфликти, освен да се трупат и да тлеят? Все ще дойде денят, в който ще се разрешат. От само себе си. Или няма да се разрешат и ще изтлеят. В края на август всеки от нас ще заключи собствеността си в кооперацията на първа линия в малкото градче на Черноморието, след което ще я повери в ръцете на частните охранители, предплащайки доволно до следващия август. В тази история всички сме опарени. Първо двама от нас намериха апартаментите си разбити. И по неволя сложиха охранителни датчици и стикер на вратите си. После останалите намериха апартаментите си разбити, вратите със стикери не бяха пипнати. Стикерите им показват къде не бива да пипат. \"Храним мутрите\", ще въздъхне някой от нас и всички ще се съгласим с тази констатация. Но какво да се прави? Имаме ли изход? \"Няма такава държава\", ще промърмори друг, всички ще се съгласим и с тази констатация. В същото време ще се попитаме \"Ама не бяхме ли ние държавата?\", но този въпрос вместо да излезе навън, ще отекне навътре в душите ни и всеки ще се стресне да не би другият да е доловил нещо от ехото. Защото ако случайно го долови, не е сигурно дали няма да издаде съседа си, че от време на време очевидно го гризе съмнението кой всъщност е държавата. Ние с една кооперация не можем да се оправим, та с държавата ли? Има ли несъгласни с тази констатация? Затова по-тихо с бурните мисли! Усилете музиката! Още е лятно време и животът е лесен", "date": "2019.08.12", "title": "Лятно време е и животът е лесен"}
{"url": "https://www.dnevnik.bg/analizi/2019/08/12/3949726_vse_edno_za_uoturgeit_prokuraturata_da_beshe_pognala/", "text": "                         Прокуратурата поиска Висшият съдебен съвет (ВСС) да реагира на статии в \"Капитал\" и \"Сега\", които целели \"персоналното компрометиране на определени магистрати\". По този начин държавното обвинение поведе кръстоносен поход срещу броящите се на пръсти медии, които са критични към властта. Според теорията, който се е заял с \"четвъртата власт\" не е прокопсал. Така ли е обаче в България? Или и тук, както в много други случаи, у нас действат някакви други \"закони\", различни от вселенските? Преди да отговоря, нека видим какво точно предизвика \"гибелния гняв\" на прокуратурата. Г-н Гешев, единственият кандидат за поста главен прокурор, заяви по повод на публикацията в \"Капитал\", че \"на старанието да бъдат демонизирани отделни магистрати като прокурор Силвия Соколова ще бъде отговорено с всички позволени от закона средства\". Всъщност обект на публикацията преди всичко е самият Гешев. Акцентът в текста на Росен Босев е, че подкрепата за самотната кандидатура на Гешев за наследник на Сотир Цацаров \"не е автентична\". Оставаме с впечатлението, че себелюбието на зам. главния прокурор е било накърнено от материала. От една страна, г-н Гешев не си направи труда да обори фактите в публикацията, а от друга, отправя заплаха. Иначе казано, главният герой във въпросната статия - \"Тоягата и морковът зад номинацията на Гешев\" – собственоръчно доказва уместността на нейното заглавие, като поглежда строго изпод вежди към сопата. По-важното е, че тук не става дума за \"изпуснатите нерви\" на обикновен чиновник, а за лице, което най-вероятно след няколко месеца ще се разположи на тежкия стол на обвинител No.1. Авторът на разгневилата Гешев статия Росен Босев отдавна създава главоболия на силните на деня. През май 2019 г. Босев бе осъден за \"клевета\" срещу бившия шеф на КФН Стоян Мавродиев и глобен с 1000 лв. Процесът приличаше повече на публична екзекуция. Журналистът е автор на критични публикации за работата на председателката на съдебния състав (същият, който преценяваше вината му), а тя отказа да си направи отвод. Асоциацията на европейските журналисти в България (АЕЖ) обяви, че ще сезира еврокомисията за случая, защото \"присъдата и целият процес са доказателство за злоупотреба – за това как един държавен служител или представители на държавата могат да се саморазправят с журналист\". Очеркът на \"Сега\", който разбуни духовете, е озаглавен \"Франтишек – път към висшето прокурорско общество\". Материалът на Доротея Дачкова е посветен на новоизбрания шеф на Специализираната прокуратура, който вече даде категорична заявка да \"задмине темпото\" на г-н Гешев. В края на статията има и параграф за прокурор Станкова, която наблюдава разследването срещу \"ТАД Груп\". Тя се прочу с теорията си за хакнатия сървър на пръскачките пред парламента. Според прокуратурата статията съдържа \"манипулативни твърдения и неистини\". Прокурорската колегия във ВСС очаквано зае сходна позиция - осъди \"негативната кампания в медиите\" и призова за толерантност към Гешев. \"Сега\" отговори на претенциите на прокуратурата, подчертавайки, че цялата информация за г-н Франтишек е \"взета от официалната му биография, качена на сайта на ВСС\". От \"Сега\" недоумяват защо ВСС трябва да влиза в ролята на адвокат на въпросните лица. Паралелно се разгръща и друга \"сюжетна линия\". Преди дни по повод на \"теча\" в НАП прокуратурата погна и сайта \"Биволъ\", който периодично публикува материали за злоупотреби, в които е замесен \"политическият елит\". Скандалите, в които герои са висши политици, в България, а и в други страни нерядко произволно са обозначавани в медиите чрез залепването на суфикса \"гейт\". Арехтипът, разбира се, е аферата \"Уотъргейт\" (1972-1974) в САЩ. Българската политическа система и медийна среда могат да бъдат претеглени и оценени чрез припомнянето на първообраза. Скандалът с опита за подслушване на щабквартирата на демократите във вашингтонския комплекс \"Уотъргейт\" от представители на републиканците предизвиква политическа лавина, която довежда до оставката на президента Никсън. Прокуратурата повдига обвинения на 69 души. Няма категорични доказателства, че Никсън е замесен в престъпленията, но въпреки това е принуден да се оттегли. Нужно ли е да правим паралел с един български министър-председател, рекордьор по престой във властта, който винаги разбира последен за злоупотребите в своята партия, но отказва да понесе лична отговорност? Този, който \"винаги се завръща\". Представете си, че вместо да повдига обвинения на замесените в скандала, американската прокуратура беше решила да вземе на мушка журналистите от \"Вашингтон Пост\", \"Тайм\", и \" Ню Йорк Таймс\", които имат първостепенна роля за разкритията по \"Уотъргейт\". Явно в България още дълго ще се чудим \"как да ги стигнем\". Освен ако нашият еталон не са страни като Путинова Русия, която обвини DW в \"недопустима намеса\". У нас, ако си партиен другар на силните на деня, можеш спокойно и публично да размахаш пръст срещу т. нар. четвърта власт. Причините са поне три. Най-напред политическото кадруване в съдебната система (\"Няма кой да ме накаже\", както е казал класикът). Второ, пороците на самия медиен пазар: монополизация, сервилност и ниска професионална хигиена, цензура, автоцензура и пр. И трето, слабите съпротивителни сили на българското общество. Повечето хора са се примирили, че \"онези горе преяждат и покрадват\". Това се възприема като неизбежна аксиома. И така пейзажът става все по-кафяв. Разкритията на медиите по случаите \"Апартаментгейт\" и \"Къщи за гости\" не доведоха до тоталния срив на управляващата конфигурация. Вместо това след скандалите ГЕРБ излезе по-силен. Вероятността да видим предсрочни избори сега е дори по-малка отпреди. Но, както отбелязва Дизраели, най-тъмно е преди разсъмване. Значимите журналистически разследвания, публикувани тази година, все пак показаха, че има надежда. Театрално паднаха \"свидни жертви\" от страна на \"елита\", макар никоя от тях да не е в затвора. Много маски се търкулнаха на земята. Сега засегнатите явно отвръщат на удара. Разгръща се решителна битка. Или медиите ще докажат, че заслужават гръмкото си прозвище \"Четвърта власт\", или пълзящата сянка на деспотизма окончателно ще задуши територията.", "date": "2019.08.12", "title": "Все едно за \"Уотъргейт\" прокуратурата да беше погнала журналистите"}
{"url": "https://www.dnevnik.bg/bulgaria/2019/08/12/3947274_kak_da_potursite_pravata_si_za_izteklite_lichni_danni/", "text": "                           Пловдивският адвокат Ясен Крайчев е предприел няколко стъпки, разказа той пред \"Дневник\". Внесъл е искане в НАП да бъде уведомен кои са личните му данни, които са изтекли. Институциите са задължени по регламента GDPR да информират потърпевшите както за конкретното нарушение, така и за мерките, които вземат, за предотвратяването му. Според адвокат Крайчев е добре гражданите да изискат от данъчните такава информация. Паралелно с това юристът е пратил на НАП покана за доброволно изпълнение да бъде обезщетен със символичния 1 лев за претърпени неимуществени вреди. \"Вредите се изразяват в: притеснения, произтичащи от основателни съмнения за възможни злоупотреби с личните ми данни; 10 дни липса на официална информация относно това какви мои лични данни не са били опазени въпреки достъпността им в интернет пространството; загубено време в промяна на пароли, пин кодове на дебитни и кредитни карти, консултации със специалисти в сферата на сигурността; притеснения, че неограничен и неизвестен брой трети лица имат достъп до мои лични данни, в това число адрес и финансова информация и други\", пише в жалбата му, предоставена на \"Дневник\". Към нея той е приложил номера на заявката си, с която приложението на НАП го уведомява, че има изтекли негови данни. \"На основание чл. 82, ал. 1 от Общия регламент за защита на личните данни имам право на обезщетение за всички имуществени и неимуществени вреди, причинени от нарушения на регламента от страна на администратор на лични данни. Ето защо Ви каня в тридневен срок от получаване на настоящата покана да ми изплатите обезщетение в размер на 1 (един) лев за нанесените неимуществени вреди поради допускането на изтичане на мои лични данни\", пише юристът до НАП и посочва банковата си сметка. Досега приходната агенция не го е обезщетила. Но ако решите да направите същите стъпки - може да ползвате тези формулировки за исканията си. Тя се подава в срок от 6 месеца от узнаването на нарушението, но не по-късно от 2 години от извършването му. Възможностите са лично, по пощата с обратна разписка, по факс или по електронен път с електронен подпис. На сайта на комисията има  примерен образец  на жалба. В нея се описва нарушението, извършено срещу жалбоподателя - максимално подробно, плюс искане НАП да бъде задължена да предостави на КЗЛД справка за това какви лични данни на конкретния жалбоподател са били обект на хакерската атака и са изтекли в интернет, съветват адвокат Деница Люнчева и Юлия Пригонча. Комисията трябва да се произнесе с решение и да глоби НАП. Ако жалбоподателят не е доволен, може да обжалва пред административния съд. \"Важно е да се отбележи, че КЗЛД не присъжда обезщетения за вреди на жалбоподателите. За тази цел е необходимо засегнатото лице да се обърне към съда\", посочват Люнчева и Пригонча. Решението на КЗЛД е полезно за тези, които възнамеряват да водят дела за обезщетение. Актовете на регулатора, с които се установява нарушение, имат материална доказателствена сила пред съда. Ако вече е подадена жалба в КЗЛД, трябва да се изчака тя да се произнесе и тогава да се подава иск в съда. По тези дела се дължи държавна такса. След приключване на проверката от КЗЛД адвокат Крайчев възнамерява да заведе иск по Закона за отговорността на държавата и общините за вреди пред Административния съд за обезщетението от 1 лв. Вредите, които може да се претендират, са както имуществени (загуби или пропуснати ползи), така и неимуществени (причинени болки и страдания, включително психически такива) и трябва да са пряка и непосредствена последица от увреждането, независимо дали са причинени виновно от длъжностно лице, съветва адвокат Люнчева. Адвокат Димо Господинов конкретизира какви вреди могат да се посочат: имуществени – например кражба на самоличност, уволнение от работа, измама и т.н., или неимуществени – неудобството от това колегите ти да знаят колко пари получаваш, да стане публично известно, че играеш хазарт, и т.н. По време на процеса на НАП ще се падне тежестта да докаже, че преди инцидента е взела всички необходими и адекватни мерки за сигурност на данните, като покаже и механизма, по който ги е взела, включително анализи, оценки на риска и оценки на въздействието. Според адвокат Николай Хаджигенов искове трябва да се подадат от колкото се може повече хора. Той говори за множество индивидуални искове, които съдът би обединил в един процес. \"Множество искове накратко означава в рамките на един процес срещу един ответник и с една и съща фактическа обстановка да се предявят искове от множество ищци\". Според него колективни искове са възможни, но не особено смислени, защото в рамките на такъв иск не може да се осъди НАП на индивидуално обезщетение, а само да се установи, че е извършено нарушение. \"Непозволено увреждане е нанесено на всеки един от почти 5 000 000 български граждани, като вредите от него могат да бъдат репарирани по съдебен ред. Ще бъдат претендирани само неимуществените вреди, доколкото в един толкова масов иск имуществените вреди ще трябва да бъдат доказвани индивидуално по основание и размер и това ще обезсмисли всичко, тъй като процесът ще продължи безкрайно\", посочва той. Адвокатът е сметнал колко би струвало подобно начинание на всеки ищец - 100 лв. при цена на иска 1000 лв, като разноските ще бъдат претендирани от ответника. Колективният иск е най-често споменаваният по форумите, но хората очевидно не си дават сметка, че ефектът от него не може да е получаването на индивидуални обезщетения. При такъв иск съдът може само: Да установи нарушението, неговата противоправност и вината на нарушителя. Да го осъди да преустанови нарушението – например НАП да предприеме мерки за информационна сигурност при обработването на лични данни. Да осъди нарушителя да поправи последиците от нарушения колективен интерес – обикновено информационни кампании. Да осъди нарушителя да обезщети вредите, причинени на колективния интерес, обяснява адвокат Димо Господинов. \"Внимание, тук се обезщетява колективният интерес, което значи, че парите от обезщетението се разходват за цели в обществена полза от нарочен комитет на увредените лица. Те не се прибират в джоба, а трябва да отиват за поправяне на последиците от нарушения колективен интерес тогава, когато колективът няма доверие на нарушителя, че може да ги поправи сам\", разяснява юристът. Адвокат Господинов препоръчва колективни искове за защита на лични данни, когато: • Има данни за множество увредени, нарушителят отказва да ги компенсира доброволно и искаме да ги улесним с еднократно доказване на нарушението от името на всички, а впоследствие всеки индивидуално да си получи обезщетение. • КЗЛД е сезирана, но бездейства или действа неадекватно. Според адвоката \"за всеки увреден, имайки едно решение по колективен иск \"зад гърба си\", е достатъчно само да докаже пред съда, че е претърпял някакви вреди от нарушението, без да го доказва самото него и вината на нарушителя. Това е огромно практическо облекчение, защото можем да си представим дали ще е по силите на всеки отделен субект да доказва пред съда, че НАП не са приложили адекватни мерки за информационна сигурност, което е довело до теча на лични данни\".  ", "date": "2019.08.12", "title": "Как да потърсите правата си за изтеклите лични данни"}
{"url": "https://www.dnevnik.bg/bulgaria/2019/08/12/3949779_borisov_shte_obsujda_s_medvedev_tranzita_na_turkmenski/", "text": "Премиерът Бойко Борисов и водената от него правителствена делегация ще участват днес в Първия каспийски икономически форум в Туркменистан. По време на форума се очаква Борисов да разговаря с  премиера на Русия Дмитрий Медведев . Вчера пред медиите Борисов съобщи, че по време на разговорът ще  бъде проучена възможността да се сключат съвместни суап сделки , така че след договорка с руската страна газовият хъб \"Балкан\" да бъде захранен с газ от Туркменистан. \"Интересно е дали можем да захраним хъб \"Балкан\" с газ от Туркмeнистан. Това може да стане само съвместно с руската страна, тъй като всички тръби от Туркменистан минават през Русия\", коментира Борисов, а видео от думите му беше разпространено от пресцентъра на правителството. \"Знаете, че Каспийско море има екологична оценка да не може да минава газопровод, петролопровод може. В същото време те са в тройката с най-големите газови находища. Даже от газта правят бензин\", коментира той. Затова единственият начин този газ да може да захрани газовия хъб \"Балкан\" минавал през договаряне с Русия. По информация на БТА сред темите на разговора ще са също други енергийни проекти, сред което е разклонението на газопровода \"Турски поток\" през България, както и изграждането на АЕЦ \"Белене\".", "date": "2019.08.12", "title": "Борисов ще обсъжда с Медведев транзита на туркменски газ за хъб \"Балкан\""}
{"url": "https://www.dnevnik.bg/sport/2019/08/12/3949860_grigor_dimitrov_zagubi_oshte_20_pozicii_v_svetovnata/", "text": "Григор Димитров загуби още 20 позиции в световната ранглиста и след последното обновяване на списъка започва новата седмица от 74-о място. След ранното си отпадане от турнира от сериите \"Мастърс\" в Монреал българинът допусна голям срив в мястото с в ранглистата. Преди седмица Димитров отстъпи на  Стан Вавринка  още в първия кръг и не успя да защити 180-те точки от предходната година. В момента българинът има 802 т. в класацията на АТП. За пръв път от 2012 г. Димитров е извън първите 70 на ранглистата, като заемаше 72-о място в средата на юни 2012. След това започна серията му от добри резултати, за да завърши годината под №48, а през 2013 г. успя да се наложи и сред първите 30. Между 2013 и 2018 г. Димитров неизменно завършваше сред топ 30 в ранглистата, като върхът постигна преди два сезона, достигайки до №30. През новата седмица българският тенисист започва участието си на турнира в Синсинати. В надпреварата от сериите \"Мастърс\" той има да защитава 90 точки за ранглистата.   В първия кръг Димитров се  изправя отново срещу Вавринка , от когото загуби преди седем дни. Мачът между двамата ще бъде във вторник, като тепърва предстои да излезе програмата за втория състезателен ден от надпреварата. Димитров влезе в основната схема в Синсинати, след като имаше поредица отказали се тенисисти, сред които Хуан Мартин дел Потро, Кевин Андерсън и Милош Раонич. Така той попадна в турнира, независимо че не се беше записал за квалификациите. По същия начин Димитров участваше и в Монреал. Преди 2 години Димитров спечели надпреварата от сериите \"Мастърс\" 1000, като изигра много силен турнир, а във финала победи Ник Кириос. Тогава започна и възходът му, изкачил го до №3 в световната ранглиста в края на 2017 г. Българинът е с 12 победи и 14 поражения, като последният му успех беше в Лос Кабос в първи кръг срещу Стив Джонсън от САЩ. Последният турнир, в който Димитров спечели два поредни мача, беше \"Ролан Гарос\", преодолявайки първите две препятствия. От началото на 2019 г. бившият №3 в ранглистата е достигал само до един четвъртфинал и това се случи в първия турнир за годината - Бризбейн. Там Димитров загуби от Кей Нишикори.", "date": "2019.08.12", "title": "Григор Димитров загуби още 20 позиции в световната ранглиста"}
{"url": "https://www.dnevnik.bg/sport/2019/08/12/3949863_nadal_zagria_za_us_open_s_rekordna_35-a_titla_ot/", "text": "Рафаел Надал защити титлата си в Монреал от турнира от сериите \"Мастърс\" 1000 и показа добра форма само две седмици преди започването на US Open. Световният №2 не срещна никакви проблеми срещу руснака Даниил Медведев и го победи само за 71 минути – 6:3, 6:0. Испанецът впечатли с играта си, като беше и много по-свеж от Медведев. Надал се класира за финала без игра, след като съперникът му Гаел Монфис се отказа, докато руснакът трябваше да се справя със своя сънародник Карен Хачанов. За Надал титлата е пета от канадския \"Мастър\" и общо 83-а в кариерата му. Едва за пръв път, откакто е професионалист, испанецът успява да защити титла на твърди кортове. Рекордьорът Надал увеличи колекцията си от \"Мастърс\" титли на 35, оставяйки зад себе си Новак Джокович (33) и Роджър Федерер (28). През 2019 г. испанецът има три спечелени надпревари – Рим и \"Ролан Гарос\".   Срещата започна с труден сервис гейм на Надал, но след това испанецът заигра по-добре. Той проби Медведев в четвъртия гейм и си осигури ключово предимство, което не изпусна до края на сета. Във втората част световният №2 беше безмилостен, усещайки разколебаването на съперника си. Надал заигра много уверено и завъртя \"геврек\" на Медведев, като не му даде и един гейм, затваряйки срещата по най-бързия начин. След края на надпреварата стана ясно, че Надал ще пропусне предстоящия турнир в Синсинати отново от \"Мастърс\" 1000. Испанецът обясни това с натрупана умора и желание да се възстанови по-добре за US Open. Последният турнир от Големия шлем за сезона започва на 26 август.", "date": "2019.08.12", "title": "Надал загря за US Open с рекордна 35-а титла от \"Мастърс\""}
{"url": "https://www.dnevnik.bg/sport/2019/08/12/3949876_fotogaleriia_emociite_vuv_voleibolnata_bitka_mejdu/", "text": "Българският национален отбор по волейбол се бори мъжки, но   с 2:3, с което изпусна и златен шанс да се класира за олимпийските игри в Токио през 2020 г. Волейболистите останаха втори в квалификационния турнир във Варна. Тимът беше близо до успеха, като поведе с 2:0, а дори имаше и мачбол в третия гейм, но въпреки това рухна.", "date": "2019.08.12", "title": "Фотогалерия: Емоциите във волейболната битка между България и Бразилия"}
{"url": "https://www.dnevnik.bg/evropa/2019/08/12/3949877_povecheto_germanci_sa_protiv_partiite_da_sutrudnichat/", "text": "Мнозинството от германците са против политическото сътрудничество на партиите с крайнодясната \"Алтернатива за Германия\", предаде ДПА. Агенцията се позовава на социологическо проучване на \"Политбарометер\", направено по искане на германската национална телевизия Цет Де Еф. От проучването става ясно, че 58 процента от запитаните са изразили мнение, че политическите партии не трябва да си сътрудничат с \"Алтернатива за Германия\". Противопоставянето на \"Алтернатива за Германия\" е по-силно в западните провинции на Германия, отколкото в източните. Резултатите от проучването бяха оповестени в навечерието на регионалните избори на 1 септември в провинциите Бранденбург и Долна Саксония, които са в Източна Германия. Прогнозите на института \"Форза\" сочат, че в Бранденбург \"Алтернатива за Германия\" ще спечели 21 процента от гласовете на избирателите и че на второ място ще е Християндемократическият съюз с 18 процента. В Долна Саксония се очаква \"Алтернатива за Германия\" да спечели 25 процента от гласовете и да се нареди на второ място след ХДС. Алианс между двете политически сили обаче е малко вероятен, тъй като водещи фигури в ХДС вече отхвърлиха идеята за сътрудничество с \"Алтернатива за Германия\". /БТА", "date": "2019.08.12", "title": "Повечето германци са против партиите да сътрудничат с \"Алтернатива за Германия\""}
{"url": "https://www.dnevnik.bg/bulgaria/2019/08/12/3949879_maia_manolova_ako_resha_da_se_kandidatiram_shte_stana/", "text": "Омбудсманът Мая Манолова изрази увереност, че ако се кандидатира за кмет на София, ще спечели изборите. Преди Би Ти Ви тя за пореден път уточни, че ще вземе решението дали да се яви на вота през есента. \"Ако реша да се кандидатирам, ще стана кмет. Това се дължи на атаките, на които съм подложена. Това издава паника. Медиите, близки до властта, се опитват да ме дискредитират, защото се боят, че ще се кандидатирам за кмет. Затова се опитват да ме спрат\", каза Манолова. Тя уточни, че не е водила разговори за подкрепа с нито една политическа сила. \"Очаквам подкрепа от гражданите, а не от партийните централи\", добави омбудсманът. По думите ѝ в момента тя не може да даде оценка на управлението на столичния кмет Йорданка Фандъкова. Това обаче можело да се промени, ако все пак се кандидатира за кмет. \"Имайте търпение, ще бъдат задавани въпроси и ще има отговори\", каза още Манолова.", "date": "2019.08.12", "title": "Мая Манолова: Ако реша да се кандидатирам, ще стана кмет на София"}
{"url": "https://www.dnevnik.bg/evropa/2019/08/12/3949878_litva_se_oblagodetelstva_ot_vuvejdaneto_na_evroto_kaza/", "text": "Литва се е облагодетелства от въвеждането на еврото, заяви министърът на икономиката Виргиниюс Синкявичус, цитиран от ДПА. Въвеждането на европейската единна валута имаше значителни икономически последствия, каза Синкявичус пред ДПА във Вилнюс. Балтийската държава в Североизточна Европа въведе еврото в началото на 2015 година и така стана 19-ата и най-нова държава членка на еврозоната. При присъединяването към еврозоната рейтинговите агенции повишиха оценките си за кредитоспособността на Литва, което намали лихвите на финансовия пазар за кредитирането на страната, населението й и компаниите, каза Синкявичус. Освен това разходите за обмяна на валута са премахнати и трансграничните плащания в евро са по-евтини, допълни литовският икономически министър. Оценката му се потвърждава от анализ и данни от литовската централна банка. Еврото не се цени особено високо сред населението на балтийската държава, която продължава да е една от най-бедните страни от еврозоната въпреки икономическия подем. В края на 2018 г. само 42 на сто от анкетираните в проучване на Евробарометър се определили еврото като нещо добро, а почти толкова - 40 на сто - са посочили, че то е лошо за тяхната страна. Това е най-ниският процент на одобрение в еврозоната, но подкрепата за еврото като валутата на ЕС неотдавна започна да нараства, отбелязва ДПА. /БТА", "date": "2019.08.12", "title": "Литва се облагодетелства от въвеждането на еврото, каза министърът на икономиката"}
{"url": "https://www.dnevnik.bg/evropa/2019/08/12/3949880_pojar_izbuhna_krai_atina_vlastite_narediha_evakuaciia/", "text": "Голям пожар избухна край Атина и властите заявиха, че са наредили евакуация на околните къщи, предаде \"Асошиейтед прес\", цитирана от БТА. Според АП рано сутринта изглежда пожарът е бил овладян. Огънят в предградието Пеания източно от гръцката столица се е разпространил бързо и се е приближил към върха на планината Имитос. Пламъците можеха да се видят от Атина тази сутрин. Най-малко 141 пожарникари с 46 автомобила са борят с огъня. Според пожарната служба огънят очевидно се е запалил в къща или градина. Свидетели казват, че една от къщите е била сериозно повредена. Властите предупредиха за повишена вероятност от пожари в голяма част от Гърция във вторник заради високи температури и вятър.     ", "date": "2019.08.12", "title": "Пожар избухна край Атина, властите наредиха евакуация (допълнена)"}
{"url": "https://www.dnevnik.bg/na_put/2019/08/12/3948139_fotogaleriia_gradut_v_koito_jivial_niakoga_drakon_pod/", "text": "Когато пътуваш за Словения веднага разбираш, че си на нейна територия, не защото си преминал вече и последната граница - тази с Хърватия, а защото изведнъж всичко става подредено - и дворовете на къщите и поляните извън градовете. Няма вече нищо порутено или оставено на самотек. Затова и по-късно ако човек е тръгнал за Италия или Австрия не разбира кога се е оказал там - Шенген не спира пътуващите за проверка и все така е чисто и подредено.  В кадър част от стената на замъка, издигащ се над Любляна.", "date": "2019.08.12", "title": "Фотогалерия: Градът, в който живял някога дракон под хълма"}
{"url": "https://www.dnevnik.bg/evropa/2019/08/12/3949886_germaniia_podgotvia_zabrana_na_nailonovite_torbichki/", "text": "Германският министър на околната среда Свеня Шулце съобщи, че нейното министерство работи върху закони за забрана на найлоновите торбички за пазаруване, предаде ДПА. \"Министерството в момента работи върху юридическите регулации за забраната\", каза тя пред в. \"Билд\". През юли Маркус Зьодер, премиер на провинция Бавария и лидер на консервативния Християнсоциален съюз (ХСС), заяви, че инициира общогерманска кампания за забрана на найлоновите торбички. Шулце по-рано е изразявала скептицизъм за законите, забраняващи тези торбички, предпочитайки доброволните мерки. Съгласно доброволно споразумение супермаркетите таксуват потребителите за торбичките, отбелязва ДПА. Сега Шулце планира да осигури по-широко споразумение, което ще задължи бизнеса да ограничи тези опаковки особено за плодове и зеленчуци. /БТА", "date": "2019.08.12", "title": "Германия подготвя забрана на найлоновите торбички"}
{"url": "https://www.dnevnik.bg/bulgaria/2019/08/12/3949889_kmetove_koito_ne_sudeistvat_za_umurtviavaneto_na/", "text": "Глоба от 100 до 300 лева ще бъде наложена на всеки кмет, който не съдейства за умъртвяването на домашни прасета в населени места, които ръководят. Това заяви пред Би Ти Ви зам.-министърът на земеделието Янко Иванов, като уточни, че глобите най-вероятно ще са за кметове от Южна България. \"Кметовете, които не изпълниха нашите предписания, до края на работния ден искам на всеки един от тях да видя акт за административно нарушение. Глобата е от 100 до 300 лева, при второ нарушение се удвоява и така всеки път, докато стигнем до прокуратурата\", добави Иванов. Според него масово кметовете са \"яхнали вълната на популизма\". \"Но да не забравят, че като отмине тази вълна, ще се види кой е влязъл във водата гол\", каза още той. По думите на зам.-министъра умъртвяването на домашните прасета вече дава резултати, като в последните дни не е установен нито един двор със заразено животно.", "date": "2019.08.12", "title": "Кметове, които не съдействат за умъртвяването на домашни прасета, ще бъдат глобявани"}
{"url": "https://www.dnevnik.bg/evropa/2019/08/12/3949890_bivsh_premier_na_italiia_predloji_institucionalno/", "text": "Бившият премиер на Италия Матео Ренци предложи вчера на всички политически сили да се обединят зад \"институционално\" правителство, предаде АФП. Така по думите му Италия ще бъде спасена от \"екстремистки\" уклон и ще бъдат подготвени  избори, без да се бърза . Според Ренци, който бе начело на италианското правителство от февруари 2014 година до декември 2016 година, \"би било лудост да се гласува веднага\" още през есента, както поиска лидерът на крайнодясната партия \"Лига\" Матео Салвини,  предизвиквайки в четвъртък разпадане  на управляващата коалиция, създадена преди 14 месеца заедно с антисистемното Движение \"Пет звезди\". Напрежението между коалиционните партньори се засили особено след като миналата седмица те се скараха по време на гласуване на важен и скъп проект за жп връзка с Франция. \"Убеден съм, че има мнозинство за институционално правителство, което е в състояние да спаси Италия. Който откаже, ще трябва да поеме отговорността да даде в ръцете на екстремистката десница бъдещето на децата ни\", написа вчера Ренци във \"Фейсбук\" и повтори думите си в интервю за в. \"Кориере дела сера\" и телевизия \"Канале синко\". Лидерите на парламентарните групи в Камарата на депутатите в Италия планират да се срещнат във вторник в опит да намерят изход от кризата в италианското правителство, предаде ДПА. Председателят на долната камара Роберто Фико насрочи срещата за 12 часа местно време. В понеделник е планирана среща между лидерите на парламентарните групи в Сената, горната камара. Тези срещи са важни за определянето на следващите стъпки към евентуални предсрочни парламентарни избори. Салвини обяви, че планира да внесе искане за вот на недоверие към правителството на независимия министър-председател Джузепе Конте. За да има такова гласуване, депутатите първо трябва да прекъснат лятната си ваканция. /БТА", "date": "2019.08.12", "title": "Бивш премиер на Италия предложи \"институционално\" правителство, за да се избегнат избори"}
{"url": "https://www.dnevnik.bg/evropa/regioni/2019/08/12/3949896_regionalnoto_ministerstvo_obiavi_kampaniia_pokaji_kak/", "text": "Министерството на регионалното развитие и благоустройството и Управляващият орган на Оперативна програма \"Региони в растеж\" 2014-2020 г. приканват чрез снимки да се покажат проектите, допринесли най-много за промяната на българските градове, например с обновяване на паркове и площади, междублокови пространства, детски градини, училища, жилищни и обществени сгради, спортни площадки и центрове, рехабилитирани пътища, културни и туристически обекти, реновирани здравни заведения, обществен транспорт и внедрени интелигентни решения за управление на населените места. Големината на снимките трябва да е между 2 MB и 6 MB. Задължително е при изпращането им да бъдат посочени име и адрес на автора, телефон, възраст, както и описание на мястото, където е направена снимката, и мнение защо този обект ви впечатлява. Министерството очаква снимките на имейл:  press@mrrb.government.bg  до 30 септември 2019 г. Най-добрите кадри и посланията към тях ще бъдат включени в календар за 2020 г., а 12 участници ще получат награди. Снимките ще бъдат публикувани в социалните мрежи.", "date": "2019.08.12", "title": "Регионалното министерство обяви кампания \"Покажи как обновяваме родното ти място\""}
{"url": "https://www.dnevnik.bg/zdrave/2019/08/12/3949911_ima_epidemiia_ot_morbili_vsiaka_sedmica_se_registrirat/", "text": "Бившият национален консултант по епидемиология Мира Кожухарова, обяви пред Би Ти Ви, че в България има епидемия от морбили и този проблем е много по-голям от първата регистрация на заразен със западнонилска треска. По думите ѝ епидемията е започнала през февруари и до 8 август има потвърдени 1134 случая. Тя добави, че болестта се разпространява и през лятото, което е нетипично за морбили. Според изчисленията ѝ всяка седмица се регистрират по около 20 нови случая на заразени. \"Основно деца са засегнати, като най-много заболели има в София и областта. Те са над 700. Заразените са предимно до 9-годишна възраст, което означава, че най-вероятно не са ваксинирани\", каза Кожухарова и призова родителите да ваксинират децата си. Според нея западнонилската треска може да се избегне с използването на репеленти, замрежване на прозорците и предотвратяване на фактори, допринасящи за събирането на комари, като например застоялата вода. Миналата седмица беше установен първи случай на заразен българин за тази година. Болестта може да стане смъртоносна в много редки случаи – под 1% при хората, при които въобще се развива това заболяване. Характерно за тази инфекция е, че преобладаващата част от хората, като се срещнат с вируса, изобщо не реагират по никакъв начин – няма никакво заболяване. По-висок е рискът при хората над 60-годишна възраст\", каза още тя.", "date": "2019.08.12", "title": "Има епидемия от морбили, всяка седмица се регистрират по 20 нови случая, обяви експерт"}
{"url": "https://www.dnevnik.bg/sviat/2019/08/12/3949934_germaniia_spria_finansirane_ot_35_mln_evro_za/", "text": "Германия реши да спре финансиране на стойност 35 милиона евро за Бразилия, свързано с проекти за опазване на горите в Амазония, заради нарастващото обезлесяване, предаде ДПА, като се позова на бразилски медии. Решението отразява \"силната тревога заради увеличаващото се  обезлесяване в бразилска Амазония \", заяви германското посолство в Бразилия пред в. \"Фоля де Сао Пауло\". Дипломатическото представителство каза, че спирането на финансирането не засяга Фонда за Амазония, на който Германия е ключов дарител. Според в. \"Глобо\" решението се отнася единствено до финансиране, предназначено за нови проекти, финансирани от министерството на околната среда. По данни на бразилската агенция за космически изследвания  обезлесяването на дъждовните гори  в Бразилия рязко се е увеличило с 67 процента през първите седем месеца на тази година. Правителството обаче твърди, че данните са ненадеждни и подвеждащи. Крайнодесният бразилски президент  Жаир Болсонаро , избран миналата година, отдавна е скептичен към екологичните въпроси и многократно е казвал, че Амазония е ресурс, който принадлежи на Бразилия и който бразилците би трябвало да преценят как да управляват. Попитан за решението на Германия за спиране на финансирането, Болсонаро отговори пред журналисти: \"Бразилия няма нужда от това.\" /БТА", "date": "2019.08.12", "title": "Германия спря финансиране от 35 млн. евро за Бразилия заради обезлесяването на Амазония"}
{"url": "https://www.dnevnik.bg/bulgaria/2019/08/12/3949938_kratki_novini_putnata_policiia_zapochna_ednosedmichna/", "text": "                         . Запали се сметището край пловдивското село Шишманци Пожар е избухнал тази нощ около 1 часа в депото за отпадъци край село Шишманци, община Раковски. Огънят е локализиран, но около мястото се носят кълба гъст дим, тъй като в дълбочина горят основно пластмасови отпадъци. Извършените замервания за качеството на въздуха в населените места в близост не отчитат опасно високи нови на замърсяване.      Вегани протестираха срещу жертвоприношения за Байрам Българският вегански съюз организира протестна акция пред Главното мюфтийство по повод мюсюлманския празник Курбан Байрам. Веганите са недоволни от религиозната традиция да се коли животно на празника от благодарност към Аллах. Според председателят на Българския вегански съюз Никола Донев е изключително зверска варварщина и патология да се извършват подобни неща в 21-ви век. Пътната полиция започна едноседмична акция за скорост  От днес до края на седмицата (18 август) в България и във всички страни, членки на Европейската мрежа на службите на Пътна полиция TISPOL, ще се проведе операция за контрол на скоростта, съобщиха от пресцентъра на МВР. От Пътната полиция уточняват, че нарушенията, свързани с превишаване на разрешената скорост за движение, са често срещано явление във всички европейски държави. Те са признати и като най-сериозната причина за причиняването на тежки пътнотранспортни произшествия и смърт по пътищата в Европа.", "date": "2019.08.12", "title": "Кратки новини: Вегани протестираха срещу жертвоприношения за Байрам"}
{"url": "https://www.dnevnik.bg/evropa/2019/08/12/3949937_london_gotvi_pomosht_za_biznesa_v_sluchai_na_brekzit/", "text": "Правителството на Борис Джонсън разработва планове за спасителен фонд, който да подпомогне компаниите в риск в случай на Брекзит без сделка, предаде вестник \"Таймс\", цитиран от \"Политико\". Според изданието правителството е изготвило таен списък с големи британски работодатели, смятани за най-изложени на риск. Строителството и производството са оценявани като най-уязвимите сектори. Британският министър Майкъл Гоув, отговарящ за приготовленията за напускане без сделка, потвърди, че министри работят по пакет за подпомагане на компаниите в риск. Очаква се тази седмица кабинетът на Джонсън да обсъди спасителните планове. Лондон е под натиск да овладее икономическите последици от евентуален Брекзит без сделка, след като в петък статистиката показа, че страната е на крачка от рецесия.  Британската икономика се е свила с 0.2% от април до юни, което е първото й тримесечие с понижение от 2012 г., показа Националната статистическа служба. Икономистите определят, че има рецесия, след свиване на икономиката в две последователни тримесечия. Министърът на финансите Саджид Джавид омаловажи данните, изтъквайки \"забавящия се растеж в много държави\".", "date": "2019.08.12", "title": "Лондон готви помощ за бизнеса в случай на Брекзит без сделка"}
{"url": "https://www.dnevnik.bg/sport/2019/08/12/3949942_petrichev_proslovutiiat_feurplei_e_v_ushturb_na/", "text": "Феърплеят в първенството обещан от собствениците на водещите футболни клубове пред премиера Бойко Борисов е в ущърб на \"Лудогорец\". Такова мнение изрази изпълнителният директор на шампионите Ангел Петричев след  равенството 0:0 в дербито с ЦСКА  от петия кръг в Първа лига. Преди началото на сезона Васил Божков (собственик на \"Левски\"), Гриша Ганчев (собственик на ЦСКА) и Георги Домусчиев (съсобственик на \"Лудогорец\")  бяха на среща с премиера , вътрешния министър и главния прокурор, за да гарантират феърплей. След дербито в Разград в неделя обаче шампионите имаха претенции за грешки на съдията и неотсъдена дузпа заради опасна игра на Раул Албентоса срещу Клаудиу Кешеру. Това е втори пореден мач, след който  \"Лудогорец\" има претенции . Седмица по-рано след 1:1 с \"Локомотив\" (Пловдив) шампионите отново претендираха за неотсъдена дузпа. \"Много рядко си позволяваме да коментираме съдиите, но се посъветвахме с колегите. Възнамеряваме да пуснем жалба от клуба, защото във втори мач не дават чиста дузпа за \"Лудогорец\". Ако това е феърплеят от началото на първенството, то той е срещу отбора нио. Не само за ситуацията, в която трябваше да ни се свири дузпа, но и още няколко нарушения, за които е трябвало да има червен картон за футболист на ЦСКА казаха момчетата в съблекалнята\", каза изпълнителният директор на шампионите.      Според него през миналия сезон \"Лудогорец\" е изгубил точки заради съдийски грешки. \"Сега виждаме подобно нещо във втори пореден мач. Очевидно се виждат наченки на някаква тенденция срещу \"Лудогорец\". Надявам се за тоя прословут феърплей да не са имали това предвид\", добави Петричев. Директорът на шампионите все пак изрази задоволство от играта на състава. \"Изпуснахме трите точки, почти бях сигурен, че ще победим. Като цяло като зрител мисля, че мачът беше хубав и интересен. Той затвърждава възходящата тенденция, в която се намира \"Лудогорец\", започваме да напипваме верния ритъм\".", "date": "2019.08.12", "title": "Петричев: Прословутият феърплей е в ущърб на \"Лудогорец\""}
{"url": "https://www.dnevnik.bg/evropa/2019/08/12/3949946_benzinostancii_v_portugaliia_ostanaha_bez_benzin_predi/", "text": "Много бензиностанции в Португалия свършиха бензина вчера, тъй като много шофьори се втурнаха да напълнят резервоарите си през последните дни преди началото на днешната  стачка на превозвачите на гориво , предаде \"Франс прес\". Надписът \"Изчерпано\" може да се прочете на окачените известия по бензиностанциите в Лисабон и страната. Шофьорите се запасиха предварително, каза премиерът на Португалия Антониу Коща, като подчерта, че продажбите на гориво са се увеличи почти двойно спрямо нормалното си равнище през последните дни. Близо 15 процента от около 3 хил. бензиностанции в страната останаха изцяло или частично без гориво в ранния следобед вчера според сайт, който регистрира сигнали на водачите на превозни средства. На последната среща в събота между правителството и представители на синдикатите, които искат увеличение на заплатите, не бе постигнато споразумение и безсрочната стачка, която започна днес в полунощ, остана в сила. В разгара на лятото правителството обяви серия от мерки, за да ограничи влиянието от този ход на синдикатите, тъй като предходната стачка на превозвачите на гориво през април доведе до голям недостиг. Лисабон обяви \"кризисна енергийна ситуация\" до 21 август, която ще позволи разпределянето на горивото на определени дажби от днес. Продаваният обем ще се ограничи до 25 литра на автомобил и 100 литра на камион. Правителството постанови, че превозвачите трябва да осигурят на всички потребители минимално обслужване от поне 50 процента от доставките на гориво. Компаниите за обществен транспорт и доставчиците на хранителни стоки, вода, енергия, както и телекомуникационните оператори трябва да бъдат снабдени със 75 процента от необходимото гориво. Аварийните служби, летищата и полицейските сили трябва да получат изцяло доставките си на гориво, както и мрежа от 374 бензиностанции, определена от правителството. Петдесет от тези бензиностанции са предназначени изцяло за превозни средства с приоритет като линейки, пожарни, полицейски автомобили и други. Властите са решили също така да мобилизират 500 военни и полицаи, които биха могли да карат камионите цистерни, ако не бъде осигурено минимално обслужване. Премиерът не изключи и \"реквизиция\" на стачкуващи шофьори, ако ситуацията го изисква. Антониу Коща каза, че въпреки осигуряването на изискуемия минимум от гориво тази стачка ще засегне дълбоко всекидневието на португалците./БТА", "date": "2019.08.12", "title": "Бензиностанции в Португалия останаха без бензин преди безсрочната стачка"}
{"url": "https://www.dnevnik.bg/bulgaria/2019/08/12/3949959_sudut_prekrati_delo_za_kleveta_sreshtu_elena_ioncheva/", "text": "Състав на Софийския градски съд (СГС) прекрати гражданското дело за клевета, заведено от бизнесмена Иван Саздов срещу избраната за евродепутат Елена Йончева. Причината за решението на съда е неизпълнени от Саздов указания да плати в срок държавната такса от 40 000 лв., която е 4% от стойността на иска. След изтичане на законовия срок за обжалване определението за прекратяване на делото е влязло в сила, съобщиха от СГС. Бизнесменът Иван Саздов  заведе граждански иск в размер от 1 млн. лв.  в края на май. Седмица преди това Йончева  внесе в прокуратурата сигнали  с документи, свързани с прехвърляне на фирми на братовчед на премиера Бойко Борисов. В единия от сигналите е споменат бизнесменът Иван Саздов като представляващ офшорната фирма \"Palms Enterprises\" (Overseas) LTD, като се твърди, че фирмата е изпратила по сметка на \"EMA BGS SL\" 1.7 млн. евро, представлявана от Борислава Йовчева, а по-късно от нейния баща. Името на Йовчева се свързва с къщата в Барселона. За тази къща бе споменато за първи път в записите \"Яневагейт\" през 2015 г. от бившата шефка на Софийския градски съд Владимира Янева, която свърза името на Борисов с покупката. Иван Саздов е създател на тенис клуб \"Банкя\". Той беше в инициативния комитет, издигнал Бойко Борисов за кмет през 2005 г. Тогава Саздов отрече да е купувал имот в Барселона и да има офшорка \"Палмс Ентерпрайсиз\", която е превела 1,7 милиона евро.", "date": "2019.08.12", "title": "Съдът прекрати делото за клевета срещу Елена Йончева за къщата в Барселона"}
{"url": "https://www.dnevnik.bg/biznes/2019/08/12/3949963_bulgargaz_sudi_toplofikaciia_sofiia_za_35_miliona_leva/", "text": "Булгаргаз\" е завела иск срещу \"Топлофикация София\" за 35 милиона лева, които са част от общите задължения на дружеството в размер на 120 милиона лева. Тази мярка е предприета, тъй като има риск \"Булгаргаз\" да не може да плати на своя доставчик на гориво - руската компания \"Газпром експорт\", обясни пред БНР изпълнителният директор на газовата компания Николай Павлов. \"Топлофикация София\" успя да натрупа нов дълг от 120 млн. лв., след като миналия август задълженията й бяха изкупени изцяло от Българския енергиен холдинг (БЕХ). Въпреки смяната на ръководството преди половин година топлофикационното дружество не може да намали тези задължения, каза преди седмица пред БНР изпълнителният директор на столичното дружество Кремен Георгиев. През август миналата година задълженията на \"Топлофикация София\" бяха стигнали 105 милиона лева и бе решено \"Булгаргаз\" да продаде на БЕХ вземанията си от столичното дружество. Така по думите на Павлов са били осигурени и гарантирани доставките на газ за страната през есенно-зимния период. Година по-късно обаче \"Топлофикация София\" има нови просрочени задължения от 120 милиона лева. \"Необяснимо е как за такъв кратък период са натрупани толкова големи задължения. В същото време, ако направите преглед на финансовия отчет на \"Топлофикация София\" за 2018 година, ще разберете, че техните постъпления са достатъчни, за да могат да си покриват задълженията към \"Булгаргаз\" за доставен газ\", казва Николай Павлов пред БНР. Освен че са изпратени десетки писма до \"Топлофикация София\", за проблема са информирани принципалите на двете дружества - Столичната община и БЕХ, както и Министерството на енергетиката. За да може \"Булгаргаз\" да спазва своите договорни и лицензионни задължения, да се разплаща за доставката и преноса на природен газ, на газовата компания ѝ е необходима финансова стабилност, която е свързана с плащането от страна на всички клиенти за доставеното им гориво, посочи Николай Павлов. \"Топлофикация София\" на практика е преустановила плащанията за доставения ѝ природен газ. \"Булгаргаз\" не може и не бива да покрива задължения за своя сметка на който и да е свой клиент, включително и на \"Топлофикация София\". Няма такава компания, която да покрие такъв огромен дълг, а същевременно да изпълнява своите задължения, независимо колко добре се управлява тази компания. Въпреки всички писма и разговори, вместо техните задължения да намаляват - се генерират нови. Ние сме използвали всички възможности, изразходвали сме всички резерви, включително и овърдрафтите, сроковете за изплащане на тези задължения изтекоха и ние бяхме принудени да предприемем действия за събиране на вземанията си по съдебен ред\", каза той. Заведената в съда искова молба е за 35 милиона лева, а според Павлов мерките и действията, които е предприела \"Булгаргаз\", са възможно най-меките и щадящите \"Топлофикация София\" - единствената цел е дружеството да си изплати задълженията до края на август. Столичната топлофикация е била информирана писмено за предприетите съдебни действия, а днес ръководството ѝ е поканено на среща, на която да се търси решение на този проблем. Ако просроченият дълг бъде изплатен до 29 август заедно с текущите задължения, \"Булгаргаз\" ще оттегли съдебния си иск. За да стане това, \"Топлофикация София\" трябва да плати до края на август 35 милиона лева, а за септември - още 65 милиона лева. Павлов се надява, че до края на месеца ще се намери решение и тези пари ща бъдат получени, което ще позволи на \"Булгаргаз\" да се разплати както с доставчиците си на газ, така и за преноса на горивото. \"Булгаргаз\" няма подобни проблеми с други свои клиенти. Дори и да има забавяния в плащанията им, те са за не повече от 1-2 месеца. С топлофикациите в Бургас, Враца и Плевен има постигнати споразумения в началото на годината за разсрочване на дълговете им, като те са дали и съответното финансово обезпечение, което гарантира плащанията им. ТЕЦ \"Варна\" има задължения от 2 милиона лева, но е поела ангажимент да ги изплати до края на септември – един милион през този месец и един милион - следващия.", "date": "2019.08.12", "title": "\"Булгаргаз\" съди \"Топлофикация София\" за 35 милиона лева"}
{"url": "https://www.dnevnik.bg/razvlechenie/2019/08/12/3949962_posledniiat_deseti_film_na_tarantino_shte_e_kato_epilog/", "text": "Американският режисьор Куентин Тарантино обяви, че неговият десети, последен филм ще бъде като епилог, писа \"Холивуд рипортър\". Той сподели това по време на посещението си в Москва, което освен пресконференция за най-новия му филм \"Имало едно време в Холивуд\" включваше и обиколка на Кремъл с министъра на културата Владимир Медински, както и дегустация на сирена. Пред изданието Тарантино обяснява, че ако човек разсъзждава над идеята как всичките му филми разказват една история и всеки един от тях е като вагон, който свързан с останалите, образува цял влак, то последният по някакъв начин ще е голямата финална кулминация. \"Мога да си представя, че десетият ще е малко по-епилогичен.\" Режисьорът потвърди, че планира да създаде общо десет филма в кариерата си и че му предстои да направи само още един, но не сподели допълнително информация за него. По време на обиколката си в Кремъл Тарантино е бил заинтересован да разбере какво е нужно, за да може човек да бъде погребан в Кремъл или близо до него, и му е било обяснено, че трябва да е член на царското семейство, допълва агенция ТАСС. Въпреки разходката си с министъра на културата режисьорът сподели и несъгласието си с политиката на руското правителство спрямо определени неща. \"Не съм съгласен с някои неща, които чувам, че се случват, когато стане дума за управлението. Но когато съм тук, съм тук, за да видя хората от Русия. Тук съм, за да видя феновете си\", коментира той пред независимата телевизионна мрежа \"Дожд\".", "date": "2019.08.12", "title": "Последният, десети филм на Тарантино ще е като епилог"}
{"url": "https://www.dnevnik.bg/biznes/2019/08/12/3950006_ot_nachaloto_na_godinata_bulgariia_vnasia_ot_es_nad_40/", "text": "През първите пет месеца на годината вносът на България от страни от Европейския съюз (ЕС) се е увеличил с 2.7% спрямо същия период на 2018 г. Той достига 16.8 млрд. лв. Това показват данните на Националния статистически институт (НСИ). Най-голям е стойностният обем на стоките, внесени от Германия, Италия, Румъния, Гърция и Испания. През май 2019 г. вносът на България от ЕС се увеличава с 4.5% спрямо същия месец на предходната година и е в размер на 3.5 млрд. лева. От януари до май тази година най-голямо процентно увеличение спрямо същия период през 2018 г. е отчетено в сектор \"Безалкохолни и алкохолни напитки и тютюн\" (41%). Най-голямо намаление пък се наблюдава в сектор \"Необработени (сурови) материали, негодни за консумация (изкл. горивата)\" (27.9%). За същия времеви период износът на България за ЕС нараства с 6.9% спрямо януари-май 2018 г. и е в размер на 15.9 млрд. лева. Основни търговски партньори на България са Германия, Румъния, Италия, Гърция, Франция и Белгия, които формират 67.3% от износа за държавите - членки на ЕС. През май 2019 г. износът за ЕС нараства с 5.1% спрямо същия месец на предходната година и е в размер на 3.17 млрд. лева. Най-голямо процентно увеличение при износа за ЕС за първите 5 месеца в сравнение със същия период на предходната година е отбелязан в сектор \"Минерални горива, масла и подобни продукти\" (129.7%). Най-голям спад се наблюдава в сектор \"Мазнини, масла и восъци от животински и растителен произход\" (19.6%). Външнотърговското салдо на България с ЕС за периода януари - май 2019 г. е отрицателно и е на стойност 883.7 млн. лева.", "date": "2019.08.12", "title": "От началото на годината България внася от ЕС над 40% повече алкохол, безалкохолни и тютюн"}
{"url": "https://www.dnevnik.bg/zdrave/2019/08/12/3950005_blizo_1300_apteki_oshte_niamat_mehanizum_da_slediat/", "text": "Няколко дни след като изтече и гратисният период, в който трябваше  да се внедрят системите за проверка на продаваните лекарства , в страната продължава да има около 1300 аптеки, които нямат нужните четци и софтуер, за да изпълняват това общоевропейско изискване. Това се разбира от информация, изпратена днес от здравното министерство до медиите. Системата за верификация, която е в сила от 9 февруари тази година според европейски регламент, приет преди около три години, представлява нов начин за продажба на лекарства. Тя предвижда внедряването на специални четци и софтуер, които да разчитат задължителен код върху всички медикаменти. Ако те не са чекирани и пратени към обща европейска база данни, продуктът не може да бъде продаден. Системата трябва да гарантира, че лекарствата не са фалшиви, и да проследява пътя им от производителя до аптеката. Още преди влизането в сила на изискванията за проверка на лекарствата  множество фармацевти поискаха отлагане  и заявиха, че инвестициите в четци и софтуер ще са непосилни за някои аптеки, особено такива в малки населени места. Бяха организирани и протести. Коментираше се, че ще се стигне до затваряне на аптеки, които са единствени за немалък дял от хора, живеещи из селата. Многократно здравните власти отбелязаха, че правилата са известни от години и е направено всичко възможно да се дадат нужните разяснения и подкрепа за внедряването на новите изисквания. Министър Кирил Ананиев на няколко пъти заяви, че няма как да има финансова подкрепа за аптеките, тъй като това ще е нерегламентирана държавна помощ. Заради недоволството здравните власти решиха да дадат 6-месечен срок, в който регламентът да е в сила, но да не бъдат налагани глоби на аптеките, които не са пуснали системата. От Изпълнителната агенция по лекарствата само парвеха проверки и издаваха предписания да се въведат изискванията там, където това още не е направено. На 9 август обаче изтече и този гратисен период и по закон вече трябва да бъдат налагани глоби за неспазването на регламента за верификация. Според справката на здравното министерство от днес 2300 аптеки са свързани вече към системата за верификация и удостоверяване на автентичността на лекарствата. Това е около 65% от общия брой на аптеките, които трябва да се свържат със системата (3600). Министерството отчита, че почти всички от аптеките, работещи със здравната каса, вече имат тази система за проследяване на медикаментите. Засега обаче не е ясно какво ще се случи с тези 1300 аптеки, които още нямат четци и софтуер. По закон те трябва да бъдат глобявани. В същото време при промените в закона, с които се въведоха изискванията, не бяха предвидени конкретните глоби, които аптеките ще трябва да плащат. Така и до момента има нормативна дупка за налагането на санкции. В момента аптеките могат да бъдат глобявани за липса на система за верификация само по общия текст за нарушение на лекарствения закон от 3000 до 10 000 лв., но не е ясно дали подобна глоба ще издържи при съдебно обжалване. Здравното министерство е предложило специален текст в закона, според който аптеките да бъдат глобявани, но проектът дори не е качен още за съгласуване. В него е записано, че глобата ще бъде от 1000 до 3000 лв.  Измененията освен това са от 86 страници и предвиждат още редица сериозни промени в работата на здравния сектор с преходни и заключителни разпоредби. Така че не е ясно кога и в каква форма ще стигнат до депутатите и ще бъдат гласувани.", "date": "2019.08.12", "title": "Близо 1300 аптеки още нямат механизъм да следят дали не продават фалшиви лекарства"}
{"url": "https://www.dnevnik.bg/biznes/2019/08/12/3950032_prez_juni_vnosut_i_iznosut_za_treti_strani_namaliava/", "text": "През първите шест месеца на годината износът на стоки от България за трети страни нараства с 9.1% в сравнение със същия период на предходната година и е за 8.8 млрд. лв. Основни търговски партньори на България са Турция, Китай, Сърбия, САЩ, Русия и Северна Македония, които формират 50.1% от износа за трети страни, показват данните на Националния статистически институт (НСИ). През юни експортът намалява с 11.7% спрямо същия месец на предходната година и е за 1.4 млрд. лв. Най-голям ръст в сравнение със същия период на предходната година е отбелязан в секторите \"Мазнини, масла и восъци от животински и растителен произход\" (51.7%) и \"Минерални горива, масла и подобни продукти\" (29.4%). Най-голям спад се наблюдава в сектор \"Артикули, класифицирани главно според вида на материала\" (13.3%). Вносът през шестте месеца намалява с 1.4% в сравнение със същия период на 2018 г. и е на стойност 10.4 млрд. лева. Най-голям е стойностният обем на стоките, внесени от Русия, Турция, Китай и Сърбия. През юни вносът на стоки в България от трети страни намалява с 30.2% спрямо същия месец на предходната година и е за 1.4 млрд. лв. При вноса най-голямо увеличение спрямо същия период на предходната година е отчетено в секторите \"Мазнини, масла и восъци от животински и растителен произход\" (27.3%) и \"Храни и живи животни\" (21.6%). Най-голям спад се наблюдава в сектор \"Минерални горива, масла и подобни продукти\" (12.5%). Външнотърговското салдо на България с трети страни през периода януари - юни 2019 г. е отрицателно и е 1.5 млрд. лева. През периода януари - юни 2019 г. от България общо (за ЕС и трети страни) са изнесени стоки на стойност 27.8 млрд. лв., което е с 6.3% повече в сравнение със същия период на предходната година. През юни общият износ на стоки е за 4.5 млрд. лв. и се увеличава с 6.4% спрямо същия месец на предходната година. През първите шест месеца на годината общо в страната са внесени стоки на стойност 30.5 млрд. лв., или с 0.4% повече спрямо същия период на 2018 година. Само през юни общият внос на стоки намалява с 14.3% спрямо същия месец на предходната година и възлиза на 4.7 млрд. лв. Общото външнотърговско салдо е отрицателно през периода януари - юни 2019 г. и е на стойност 2.6 млрд. лева.", "date": "2019.08.12", "title": "През юни вносът и износът за трети страни намаляват"}
{"url": "https://www.dnevnik.bg/razvlechenie/2019/08/12/3950036_grupa_ostava_izdava_biografichna_kniga/", "text": "Българската инди рок група \"Остава\" ще отбележи 27-ата годишнина от основаването си с два последователни концерта в София и Пловдив, на които ще представи и първата си биографична книга, озаглавена \"аз ОСТАВА\". Първият концерт за годишнината им по традиция ще бъде в \"Маймунарника\" в Борисовата градина на 30 август. На следващия ден, 31 август, групата ще се срещне и с публиката в Пловдив в бар \"Конюшните\". В прессъобщение групата пише, че първоначалната идея за биографична книга се появява преди 8-9 години от журналиста Даниел Ненчев. Преди година тя се заражда и в главата на Георги Гаврилов, който заедно с издателство Scribens реализират това предизвикателство. Елин Рахнев дава идеята за заглавието, а Даниел Ненчев се включва с няколко негови интервюта с артисти и приятели на групата. Визията е на Антония Георгиева, а фотографиите са дело на Добрин Кашавелов. Освен представяне на книгата двучасовата програма на концертите включва не само някои от най-големите хитове на бандата, но и две готови песни от предстоящия нов студиен албум, който записват в момента и се очаква да излезе през пролетта на 2020 г. В София в концерта ще се включи групата Jeremy?, а зад диджейския пулт музиката ще подбира Пинг Понг Галя. Билети за концертите се продават в мрежата на \"Ивентим\" и техните партньорски каси.", "date": "2019.08.12", "title": "Група \"Остава\" издава биографична книга"}
{"url": "https://www.dnevnik.bg/photos/2019/08/12/3950029_fotogaleriia_taifunut_lekima_udari_kitai/", "text": "Загиналите при преминаването на тайфуна \"Лекима\" над Източен Китай се увеличиха на 45, а 16 души са в неизвестност, предаде агенция \"Асошиейтед прес\", като се позова на китайската \"Синхуа\". Стихията стана причина за евакуацията над 180 000 души в Шандун и нанесе щети за 1.48 милиарда юана (211 милиона долара).", "date": "2019.08.12", "title": "Фотогалерия: Тайфунът \"Лекима\" удари Китай"}
{"url": "https://www.dnevnik.bg/biznes/2019/08/12/3950089_gotov_e_proektut_na_metodika_koiato_da_vuvede_red_pri/", "text": "Готов е проектът на методика, която да въведе ред при определяна размера на обезщетенията за имуществени и неимуществени вреди, плащани по \"Гражданска отговорност, след катастрофи на пътя, съобщиха днес на пресконференция от Асоциацията на българските застрахователи (АБЗ). Тя е изготвена от избраната от Гаранционния фонд консултантска компания \"HLB България\", като в работата са участвали 16 експерти - лекари, психолог, актюери и финансисти. До края на деня методологията трябва да бъде качена на сайта на Гаранционния фонд, като предстоят обществени обсъждания по нея, преди да се подготви и утвърди съответната наредба. Поставеният срок това да стане е 7 декември. Срокът 7 декември беше заложен от депутатите, които записаха в Кодекса за застраховането, че трябва да се изработи нова методиката за определяне на обезщетенията. Това се наложи, след тълкувателното решение на трите колегии на Върховния касационен съд (ВКС) от юни миналата година., с което кръгът на близките, които могат да търсят компенсация за смърт на пътя, беше разширен. Председателят на бюджетната комисия в парламента  Менда Стоянова предложи  да се въведат лимити за всички обезщетения за неимуществени вреди при смърт, но след  остра обществена реакция  се определи само таван от 5000 лв. за роднините извън най-близкия кръг. Това обаче е временна мярка, докато бъде изготвена новата методика. Тя обаче предвижда сумата за далечните роднини да остане 5000 лева, се разбра днес. Целта на въвеждането на методиката е да се избегнат субективизмът и дисбалансите, които се получават при обезщетенията в различните съдилища. За едни и същи случаи в различните съдилища неимуществени вреди варират от 80 хил. до 150 хил. лева, посочиха от асоциацията. Освен това бъдещата наредба щяла да създаде и предвидимост за застрахователите, пострадалите лица и техните близки какво могат да очакват. Иначе, както и досега, застрахователят ще решава какво да бъде обезщетението, а който не е доволен от него, ще може да се обърне към съда. Според председателя на АБЗ Константин Велев методиката предлага справедлив механизъм на база сегашната съдебна практика и практиката на застрахователните компании. Той допълни, че няма как да знае дали съдилищата ще се съобразяват с бъдещата наредба. Велев поясни, че те все пак ще имат една обективна база, на която да стъпят.      Методологията предлага двукомпонентно обезщетение за имуществени и неимуществени вреди, като при изготвянето е анализирана практиката във Великобритания, Франция, Испания, Германия, Италия и Румъния, обясни ръководителят на проекта в консултанта \"HLB България\" Розалина Градинарова. Тя допълни, че методиката е базирана на испанския модел със заемки от френския. Христо Христов, който е част от екипа, допълни, че за имуществените вреди (разноски за лечение, полагане на домашна грижа, пригаждане на жилище и т.н.) се предлага да се запази сегашният подход, като те ще трябва да се доказват с документи. Неимуществените вреди на преживелите катастрофи ще се оценяват с точки, като всяка една е със стойността на минималната работна заплата, а за всяка травма ще има присъдени точки. Когато става въпрос за обезщетение за роднини и близки на загинал, ще се изчислява основна вреда, особена вреда, включваща коригиращи фактори, увеличаващи обезщетението до 75%, като смърт на бременна жена например, а третият компонент ще са фактори от изключителен характер (необичайни обстоятелства, представляващи тежка последица - например, ако бащата е бил принуден да наблюдава смъртта на сина си). За особената вреда и изключителния характер се предвижда да има определен лимит. На пресконференцията бяха представени примери за обезщетения за лека травма, тежка травма и политравма, от които стана ясно, че при прилагане на методиката обезщетенията ще се повишат. При примера със смъртния случай имаше леко понижение. Според присъстващи на пресконференцията адвокати, които вече са се запознали с методологията, обезщетенията са четири-пет пъти по-ниски от приетите в съдебната практика. Владимир Тодоров от Асоциацията на пострадалите при катастрофи уточни, че за смъртта на дете се предлага обезщетение от 75 хил. лева при 150-200 хил., давани от съдилищата. \"Искат да ни накарат да сме европейци втора ръка, същите тези български застрахователи при катастрофа в чужбина плащат след съдебни решения по 1 млн. евро обезщетения за загинал\", допълни той. \"Целта на методиката е да намерим баланс, а не да закрепи най-високите обезщетения, които са постигнати\", отговори Розалина Градинарова. Тя поясни, че това е само предложение за методология и от нея могат да отпаднат текстове, а други да бъдат сериозно променени. В отговор на въпрос Константин Велев каза, че застрахователите не очакват да се повиши цената на гражданската отговорност при въвеждане на бъдещата наредба.", "date": "2019.08.12", "title": "Готов е проектът на методика, която да въведе ред при обезщетенията след катастрофи"}
{"url": "https://www.dnevnik.bg/biznes/2019/08/12/3950074_za_edna_godina_srednata_mesechna_zaplata_e_narasnala_s/", "text": "През второто тримесечие на 2019 г. средната месечна работна заплата е нараснала с 12% спрямо същия период на миналата година. Най-голямо e увеличението в секторите \"Други дейности\" - със 17.3%, \"Операции с недвижими имоти\" - с 16.5%, и \"Образование\" - с 15.5%. Това показват данните на Националния статистически институт (НСИ). През същия период на тази година средната месечна работна заплата e 1260 лв. и нараства спрямо първото тримесечие на 2019 г. с 4.3%. Икономическите дейности, в които е регистрирано най-голямо увеличение, са \"Производство и разпределение на електрическа и топлинна енергия и на газообразни горива\" - с 9.1%, и \"Хотелиерство и ресторантьорство\" и \"Образование\" - по 7.3%. Средната брутна месечна работна заплата за април 2019 г. е 1281 лв., за май - 1246 лв., а за юни - 1253 лева, уточняват от НСИ. Икономическите дейности с най-високо средномесечно трудово възнаграждение през второто тримесечие на 2019 г. са \"Създаване и разпространение на информация и творчески продукти; далекосъобщения\" - 3053 лева, \"Финансови и застрахователни дейности\" - 2174 лева, \"Производство и разпределение на електрическа и топлинна енергия и на газообразни горива\" - 2048 лева. Най-нископлатени са били наетите лица в \"Хотелиерство и ресторантьорство\" - 782 лева, \"Други дейности\" - 924 лева, както и \"Строителство\" - 974 лева. Спрямо същия период на 2018 г. средната месечна работна заплата през второто тримесечие на 2019 г. в обществения сектор нараства с 11%, а в частния - с 12.4%.", "date": "2019.08.12", "title": "За една година средната месечна заплата е нараснала с 12%"}
{"url": "https://www.dnevnik.bg/sport/2019/08/12/3949996_ot_daruma_kum_ruskata_ruletka_kakvo_predstoi_za/", "text": "Българският национален отбор по волейбол почти беше хванал куклата \"Дарума\", която се връчва на отборите, спечелили квалификационните турнири за олимпийските игри в Токио 2020,  но я изпусна и тя се озова в притежание на Бразилия . Сега пътят към Япония става още по-труден. Волейболните национали изиграха силен мач във Варна, поведоха с 2:0 и имаха възможност за спечелване на двубоя. Олимпийският шампион обаче направи пълен обрат за 3:2 и си гарантира участие в турнира. За България предстои втора възможност, която ще е още по-трудна. В началото на януари 2020 г. националите ще играят в нова квалификация - този път континентална, с най-добрите европейски отбори. Дежавю с надежда за различен изход Българският отбор пропусна игрите в Рио де Жанейро 2016, след като завърши без успех европейската олимпийска квалификация в Берлин. Тогава отборите бяха разпределени в две групи по четири, а българският състав не успя да излезе от своята група (напред продължиха Франция и Русия). Сега картината няма да е по-различна - осемте най-добри отбора в Европа, които не са се класирали за Токио 2020, ще спорят само за едно място на олимпийските игри. От европейската конфедерация (CEV) посочват, че участниците в турнира се определят въз основа на класирането в европейската ранглиста след опресняването ѝ след Евроволей 2019. Сигурно е, че в турнира няма да играят световният шампион Полша,  победителят от Лигата на нациите Русия , както и Италия, които вече се класираха за Токио. Извън тях в момента осемте най-предно класирани в ранглистата на CEV са Сърбия, Франция, България, Белгия, Словения, Холандия, Германия и Финландия.      \"Европейската олимпийска квалификация е едно миниевропейско от най-силните селекции. Сега отиваме да играем \"руска рулетка\", защото ще изиграем седем мача за осем дни, но се надявам да сме здрави и да се подготвим по най-добрия начин. Трудно е, защото бяхме толкова близо до класиране, но ни се изплъзна. Всички в отбора съжаляват, защото имахме възможност да направим нещо голямо, в което много хора не вярваха. Но нека гледаме напред, защото има още мачове и време\", каза диагоналът Цветан Соколов след загубата от Бразилия. Вълненията от Варна България положи усилия, за да мине по прекия път към Токио и да се завърне на олимпийски игри след пропуснатия турнир в Рио 2016. За целта  държавата плати 250 хил. долара за получаване на домакинството в квалификацията . Очакванията се оправдаха и след задължителните победи срещу Египет и Пуерто Рико се стигна до прекия мач с Бразилия, който да определи победителя. \"Да си говорим, че сме играли силно, в този момент ще бъде по-скоро търсене на някакъв вариант да се утешаваме. Но в момента при мен преобладават горчивината и голямото разочарование от пропуснатия шанс да постигнем голямата си цел. Когато минат два-три дни и поотминат емоциите, тогава може конкретно да анализираме какво точно направихме в този мач. Факт е, че имахме страхотен шанс, но за съжаление не успяхме да го реализираме\", каза селекционерът Силвано Пранди. След края на Лигата на нациите италианецът предприе крайни мерки и остави извън състава някои от най-опитните волейболисти, сред които близнаците Георги и Валентин Братоеви, центъра Николай Николов и диагонала Николай Учиков. Въпреки големите промени срещу Бразилия българският отбор показа добро лице. Титулярен разпределител беше Георги Сеганов, а след контузията на Тодор Скримов във втория гейм като посрещачи действаха Розалин Пенчев и Мартин Атанасов. \"Да, можем да говорим за израстване, но сега трябва да мислим основно какво още трябва да подобряваме, върху какво още трябва да работим, за да подобрим още играта си\", заяви Пранди. Основният проблем - особено след предприетите от него действия - е ограниченият брой качествени състезатели. Въпреки това италианецът е положително настроен в седмиците преди Евроволей 2019.      \"Не мога да ви кажа в момента какво точно очаквам от европейското първенство - аз съм треньор, а не ясновидец, за да давам конкретни прогнози. За мен е важно след няколко дни да подготвим списъка от състезатели, които ще включа за европейското първенство, и да се върнем в залата, където ни очаква много работа. Позитивното за мен е, че вече имаме изградената основа, върху която да стъпим. От тази гледна точка съм по-скоро оптимист\", добави Пранди. Следващото изпитание пред българския отбор ще е европейското, което ще се проведе в четири държави - Белгия, Франция, Холандия и Словения, през септември. Първият мач е срещу Гърция на 12 септември, а останалите съперници на националите са Франция, Италия, Португалия и Румъния.", "date": "2019.08.12", "title": "От \"Дарума\" към \"руската рулетка\": какво предстои за волейболистите по пътя към Токио"}
{"url": "https://www.dnevnik.bg/bulgaria/2019/08/12/3949975_kak_da_otgovorim_pri_kritika_ot_shefa/", "text": "Елате в офиса ми за момент\" или \"Шефът те вика при него\" са двете фрази, които смразяват кръвта на всеки служител. Е, разбира се, разговорът може да е положителен, но не винаги. А щом видите сърдитата физиономия на вашия ръководител, веднага ви става ясно за какво става дума. Всички все някога сме правили грешки в работата, а след това е имало смъмряне от шефа. Ако обаче вашият началник не е от готините, критиката в офиса е често срещано явление. Някои хора я приемат лесно, други обаче не толкова и започват дори да опонират. Понякога ви идва да се развикате и в знак на протест да напуснете кабинета му с гръм и трясък. Подобен подход почти сигурно ще ви гарантира уволнение. За да не се стигне до подобна ситуация, много е важно да сте самокритични, да сте наблюдателни и да откривате грешките си преди другите. Но колкото и да ви се иска, няма как да сте напълно безгрешни. Ето и няколко съвета как да подходим правилно при критика и смъмряне от шефа. Не бъдете импулсивни и се научете да овладявате емоциите си. В противен случай рискувате да започнете да опонирате на шефа си и разговорът да се превърне в един спор, което ще ви изиграе лоша шега, що се отнася до бъдещето ви във фирмата. Бъдете търпеливи, сдържани и изслушвайте докрай шефа си, съгласете се с доводите му да ви критикува и обяснете, че ще се постараете да не повтаряте същата грешка повече. Все пак, ако имате ваша позиция, обяснете я. Недейте да прехвърляте своята вина на колегите си, защото проблемът може да стане още по-голям. Преглътнете самочувствието си и не се притеснявайте да поискате съвет от шефа или колегите си как да коригирате грешката си. Все пак понякога се стига и до ситуация, в която ръководителите подхождат некоректно и започват да ви критикуват за грешката пред всички останали в офиса, обиждайки ви. В такъв случай запазете достойнство и спокойствие, не слизайте до неговото ниво, тоест не отвръщайте с обиди и викове, а обяснете, че ще се явите в кабинета му да обсъдите насаме и в по-спокойна атмосфера проблема. Разгледайте и актуалните обяви за работа на  Karieri.bg .  търси: LEAN EXPERT търси: DevOps Engineer/Cross Team Manager търси: National Consultant on Social Services Act By-laws Development търси: Експерт - външна търговия търси: Education Abroad Consultant търси: Investment Banking Analyst търси: A Full -Time Teacher In Sports търси: BUSINESS DEVELOPMENT ASSISTANT ADMINISTRATIVE ASSISTANT Information Risk Management (IRM) Specialist Tax Advisors търси: КРЕДИТЕН КОНСУЛТАНТ – КРЕДИТНО ПОСРЕДНИЧЕСТВО търси: Младши консултант ИТ Бизнес решения (м/ж) Анализатор Централизирана касова проверка (м/ж) търси: \"Експерт\" в отдел \"Одит на паричните дейности\" Експерти в дирекция \"Статистика\" \"Вътрешен одитор\" в отдел \"Одит на паричните дейности\" Началник отдел \"Строителство и инвеститорски контрол\" търси: Head of Marketing търси: Административен мениджър търси: Information Systems Security Officer Team Leader Provisions and Portfolio Management Team Leader Credit Risk Management Team Lead Strategic Analysis and Revenue Optimizations Brand Manager Legal Advisor Senior Data Scientist", "date": "2019.08.12", "title": "Как да отговорим при критика от шефа"}
{"url": "https://www.dnevnik.bg/sviat/2019/08/12/3950092_vsichki_zaminavashti_poleti_sa_otmeneni_v_honkong/", "text": "Международното летище в Хонконг отмени всички излитащи полети, след като хиляди демонстранти протестират четвърти ден, предават международни агенции и медии. Случилото се \"сериозно затруднява\" дейностите на летището, съобщи администрацията му. \"Всички пътници се съветват да напуснат терминалите възможно най-бързо. (Молим) засегнатите пътници, свържете се със съответните авиокомпании\" за полетите си, продължава краткият текст на  сайта  на летището. Според \"Гардиън\" ще се изпълнят само регистрираните полети (макар това да не се споменава в англоезичната версия на съобщението) и мярката ще е в сила до края на деня. С общо около 75 млн. пътници за миналата година това е едно от важните международни летища в света. Справка на сайта му към 13 ч. българско време сочи, че за следващите часове (до 19 ч., когато ще приключи денят по местно време) са засегнати полети до Шанхай, Банкок, Манила, Делхи, Пекин, Токио, Ню Йорк, Сидни, Джакарта, Адис Абеба, Доха и много други. За 22:50 ч. местно (17:50 българско) време е обявен полет за Париж, но той също няма да излети. Според разписанието полетът с най-близка до България дестинация - Истанбул - единствен ще се състои в 18 ч. българско време.      \"Срам за полицията\" Някои от участниците в демонстрацията, започнала в края на миналата седмица, държат плакати с надписи като \"Хонконг не е свободен\" и \"Срам за полицията\". \"Ройтерс\" пише, че на терминалите са се събрали общо около 5000 души. Според Би Би Си голяма част от участниците в протеста са насочили недоволството си срещу полицията. Вчера сили на реда използваха сълзотворен газ срещу демонстранти и стреляха с \"несмъртоносни\" оръжия, а действията им бяха записани и публикувани в социалните мрежи. Появиха се кадри с ранени. Някои протестиращи носят превръзки на очите заради изображения с жена, чието око кърви. Най-малко 14 са пострадалите според в. \"Саут Чайна морнинг пост\". Данните са на базата на хора, потърсили медицинска помощ, а въпросната жена е улучена с гумен куршум в окото, уточнява изданието. То пише, че служител на реда е с изгаряния след коктейл \"Молотов\", хвърлен от радикали. \"Признаци на тероризъм\" Протестите в Хонконг не спират десета седмица, откакто стотици хиляди изразиха недоволството си срещу според законопроект, разрешаващ екстрадицията в Китай. Макар да имаше демонстрации и през пролетта, активната фаза започна през юли с искане да се оттегли законопроектът. Той бе замразен, но не и изтеглен, а с времето демонстрациите прераснаха в гняв срещу полицейското насилие и  опасността континентален Китай да ограничи  свободите - възможност, за която според протестиращите е дал сигнал и законът за екстрадицията. Хонконг, който е полуавтономен от 1997 г. след предаването си от бившата метрополия Великобритания, се ползва с някои привилегии в сравнение с останалата част от Китай - свобода на словото, собствени закони и съдебна система и други. Китай нарича част от протестиращите \"радикали\" и също ги обвинява за насилие. Активисти, обратно, твърдят, че служителите на реда използват прекалена сила срещу демонстрантите. След уикенд на сблъсъци между протестиращи и полиция китайски представител заяви в Пекин, че вече се наблюдават признаци на \"тероризъм\". В. \"Глобъл таймс\" - издание от групата на вестника на комунистическата партия - пише, че въоръжени полицейски части са се събрали за учение в съседния на Хонконг Шънджън, предаде \"Ройтерс\".", "date": "2019.08.12", "title": "Всички заминаващи полети са отменени в Хонконг, хиляди \"окупираха\" летището"}
{"url": "https://www.dnevnik.bg/biznes/2019/08/12/3950104_chujdite_turisti_namaliavat_prez_juni_bulgarite_sa/", "text": "Българските туристи през юни са повече от чужденците и харчат повече, но отсядат в хотели от по-ниска категория и за по-малък брой нощувки. Това са изводите от данните на Националния статистически институт за заетостта на местата за настаняване през юни. Общият брой на нощувките във всички места за настаняване, регистрирани през юни 2019 г., е 4.036 млн., или с 0.7% по-малко в сравнение със същия месец миналата година. В хотелите с 4 и 5 звезди, предпочитани от чужденците, спадът е с 4%. Броят на пренощувалите се увеличава с 4% до 586.6 хил. души. То се дължи на българите - 408.2 хил. души, с 4.9% повече, отколкото през същия месец преди година. Средният престой на хотел на български турист е за 2.4 нощувки средно. Чужденците също се увеличават с 3.5% до 620.6 хил., а средният им престой е за 4.9 нощи. 65.9% от тях са нощували в хотели с 4 и 5 звезди. Приходите от нощувки се увеличават с 2.6% до 205.4 млн. лв. Чужденците са похарчили с 0.5% по-малко, отколкото преди година, докато българите - със 17.9% повече. Общата заетост на леглата е 45.5%, като намалява с 2.3 процентни пункта в сравнение с юни 2018 г. Най-висока е в хотелите с 4 и 5 звезди - 56.8%, в тризвездните тя е 46.2%, а в тези с по-ниска категория - 26.3%.", "date": "2019.08.12", "title": "Чуждите туристи намаляват през юни, българите са повече и харчат повече"}
{"url": "https://www.dnevnik.bg/evropa/2019/08/12/3950090_brekzit_bez_sdelka_moje_da_zadulbochi_nedostiga_na/", "text": "С наближаването на датата за излизане на Великобритания от Европейския съюз (31 октомври) здравни експерти предупреждават за задълбочаване на недостига на някои лекарства в Европа в случай на Брекзит без сделка, пише \"Ройтерс\". Миналата седмица британската Федерация за храните и напитките  предупреди, че  страната може да изпита недостиг на някои пресни храни при хаотично излизане от ЕС. Фармацевтични компании изразиха подобни опасения за лекарствата. Ефектът върху доставките на лекарства обаче ще се усети и извън Великобритания. Около 45 милиона опаковки с медикаменти се доставят от Обединеното кралство до останалата част от блока всеки месец. През 2016 г. тази търговия е била на стойност почти 12 милиарда паунда според доклад на британския парламент. Според експерти известни нарушения са неизбежни при \"твърд\" Брекзит.  Премиерът Борис Джонсън  каза, че ще изведе страната от блока на 31 октомври със или  без сделка , ако ЕС откаже да договори ново споразумение за \"развода\". Дотогава някои лекарства може да не са получили необходимото регулаторно одобрение, за да продължат да се внасят от Великобритания. Освен това засилените митнически проверки по пристанища и по другите граници между Великобритания и ЕС може също да нарушат доставките на лекарства и на съставките, необходими за производството им, казват регулатори и представители на индустрията. Някои основни лекарства може да бъдат блокирани заради пречки, свързани с надзора, показват данни на агенцията. Тя е единственият орган, който може да разреши продажбите в ЕС на нови лекарства за лечение на най-честите и сериозни болести, включително рак, диабет и грип. Засилващи се тревоги Много други лекарства, разрешени на национално ниво, също може да са в риск. Почти 6 хил. такива лекарства трябва да преминат през нов процес по лицензиране след Брекзит. Служителят от агенцията каза, че тя не разполага с \"пълна картина\" на ситуацията във всички страни от ЕС за разрешените на национално равнище медикаменти. През февруари Холандия заяви, че има риск от недостиг на 50 \"критични\" лекарства в случай на Брекзит без сделка. Говорител на холандското здравно министерство заяви, че оттогава досега опасенията за повечето от тях са били решени, но може да възникнат проблеми с не толкова важни медикаменти. В доклад през юни Европейската комисия включи лекарствата и медицинските изделия в списък на секторите, за които е необходима \"продължителна и особена бдителност\". Много държави - членки на ЕС, вече се сблъскват с недостиг на някои лекарства заради проблеми, свързани с производството, регулаторите или разпространението. Проучване, проведено сред 21 европейски страни, показа, че всички те са изпитали недостиг миналата година според Фармацевтичната група на ЕС. Ваксините са сред тези, за които най-често се посочва, че има недостиг.", "date": "2019.08.12", "title": "Брекзит без сделка може да задълбочи недостига на лекарства в ЕС според експерти"}
{"url": "https://www.dnevnik.bg/politika/2019/08/12/3950116_borisov_pak_poiska_cherno_more_da_e_za_platnohodi_na/", "text": "Винаги съм говорил, че Черно море трябва да остане зона за търговия, туризъм, фериботи, платноходи, газопроводи – зона за мир.\" Това каза за пореден път премиерът Бойко Борисов в началото на среща с руския премиер Дмитрий Медведев, която се състоя в рамките на Първия каспийски икономически форум, който се провежда в Туркменистан. Протоколното видео от началото на срещата бе разпространено от правителствата информационна служба. Борисов изтъкна интереса на България да води равнопоставен и взаимно изгоден двустранен политически диалог с Русия, \"при който се ръководим от своите национални интереси и същевременно се придържаме към общата политика на държавите - членки на ЕС и НАТО\". Той акцентира върху желанието ни да продължим да развиваме сътрудничеството с Русия по приоритетните за България въпроси в икономиката, енергетиката, туризма, транспорта, образованието, науката и културата, социалната политика. Според правителствената информационна служба енергийната тема е била сред акцентите на разговора. Борисов е отбелязал, че България води политика, която е насочена към гарантирането на енергийната сигурност както за страната ни, така и за ЕС. Българският министър-председател е подчертал, че диверсификацията е важен елемент за гарантирането на сигурността на газовите доставки в ЕС, а България работи активно по проектите за газови връзки със съседните страни. Пред Медведев Борисов е обърнал специално внимание на сериозната работа на българското правителство във връзка с осъществяването на проекта за газоразпределителния център \"Балкан\". На срещата е била обсъдена възможността и за реализация на АЕЦ \"Белене\" при поставените от българската страна условия. Заявления за участие в настоящата процедура за избор на стратегически инвеститор по проекта се приемат до 19 август. Според Борисов в региона ще възникне необходимост от производствени мощности, които да генерират чиста електроенергия на достъпни цени, отчитайки все по-амбициозните цели за намаляване нивата на вредни емисии във всички сектори на икономиката. В този смисъл АЕЦ \"Белене\" можела да се превърне именно в такъв електроизточник за региона. Борисов е посочил интерес за развитие на фериботни връзки между пристанище Бургас и руските пристанища Кавказ и Новоросийск за пътнически ро-ро фериботи, които пренасят хора и автомобили. Междувременно украинската държава агенция УНИАН съобщи, че Руската федерация е блокирала за военни учения до 19 август пет зони в Черно море с площ от 118 570 квадратни километра, което е повече от четвърт от територията на морето.", "date": "2019.08.12", "title": "На среща с Медведев Борисов пак поиска Черно море да е за платноходи, фериботи и газопроводи"}
{"url": "https://www.dnevnik.bg/gradska_sreda/2019/08/12/3950096_fandukova_deloto_sreshtu_stolichnata_toplofikaciia_ne/", "text": "От години има предизвикателства във взаимоотношенията между \"Топлофикация София\" и \"Булгаргаз\". Това заяви днес столичният кмет Йорданка Фандъкова по повод делото за 35 милиона лева, което е заведено срещу отоплително дружество. Тези пари са само  част от общия дълг от 120 милиона лева  към газовата компания, натрупани само за година, каза по-рано днес изпълнителният директор на \"Булгаргаз\" Николай Павлов. На въпрос защо се получават тези дългове към \"Булгаргаз\" Фандъкова обясни забавените плащания с исканията на газовото дружество да му се плаща по-рано, докато \"Топлофикация София\" събирала своите вземания със закъснение. \"Това е част от процеса и лично аз нямам притеснения да допуснем отоплителният сезон да бъде застрашен независимо от ситуацията\", обяви Фандъкова като призна, че наистина общинското дружество има задължения към \"Булгаргаз\", но ги изплащало като събере своите средства. На 1 август били преведени 7 млн. лева, уточниха от пресцентъра на общината. \"Това не е първото дело, заведено от \"Булгаргаз\", като има и други преди него, но това са търговски взаимоотношения между две търговски дружества\", каза още Фандъкова и повтори, че нито тя, нито министърът на енергетиката ще допуснат да бъде застрашен предстоящият отоплителния сезон.", "date": "2019.08.12", "title": "Фандъкова: Делото срещу столичната топлофикация не застрашава отоплителния сезон"}
{"url": "https://www.dnevnik.bg/politika/2019/08/12/3950125_prevedena_e_cialata_suma_ot_12_mlrd_dolara_za/", "text": "Министерството на отбраната е превело на САЩ цялата сума от 1.2 милиарда щатски долара по международните договори за доставката на осем изтребителя F-16 Block 70 и свързаното с тях оборудване и въоръжение. Преводът е нареден в четвъртък, 8 август. С тази стъпка българската страна е изпълнила ангажимента си по договорите, сключени по проекта за придобиване на нов тип боен самолет за българските военновъздушни сили, съобщиха от министерството на отбраната. С потвърждението за преведените пари за американската страна договорите също са в сила и започва тяхното практическо изпълнение. На 26 юли 2019 г. 44-ото Народно събрание ратифицира договорите за самолетите. Те бяха подписани от министъра на отбраната Красимир Каракачанов на 11 юли (на основание решение на Министерския съвет от 10 юли 2019 г.). Първите два самолета би трябвало да бъдат получени след 4 години - средата на 2023 г., а още четири - до края на същата година. В първото тримесечие на 2024 г. се очакват последните 2 броя. Очаква се решение на Конгреса, с което САЩ ще дадат 60 млн. долара, което би намалило цената. Начинът на плащане на самолетите предвижда сумата да се депозира изцяло в кратък срок по сметка на федералното правителство на САЩ. Сумите по договорите ще бъдат обособени по отделна сметка, предназначена за програмата за чуждестранни продажби за военни цели (FMS) на България. За да се осъществи сделката, се наложи правителството да одобри проект за коригиране на държавния бюджет за 2019 г., според което дефицитът в него ще се увеличи с 1.829 млрд. лв.  Министерството на финансите поема нов вътрешен дълг  в размер на 400 млн. лв., който се налага заради изплащането на сделката за изтребителите.", "date": "2019.08.12", "title": "Цялата сума от 1.2 млрд. долара за покупката на изтребителите F-16 вече е преведена на САЩ"}
{"url": "https://www.dnevnik.bg/sviat/2019/08/12/3950128_evropa_sushto_ponasia_udari_zaradi_turgovskata_voina/", "text": "Подобно на лъскав \"Мерцедес\" (Mercedes), притиснат между два товарни камиона, европейската икономика без съмнение понася ударите на търговския конфликт между САЩ и Китай, информира \"Асошиейтед прес\". Равносметката за нанесените щети от търговския сблъсък между Вашингтон и Пекин тази седмица може да се окаже болезнено висока, ако данните за растежа в сряда покажат, че двигателят на европейската икономика Германия отчита застой или свиване. Освен това според икономистите има признаци, че годините на увеличаване на работните места след връхната точка на Голямата рецесия и кризата с дълга на еврозоната може би са към своя край. Ако търговските войни ескалират с по-високи мита върху европейските автомобили, то картината може да изглежда дори още по-зле. В основата на въпроса е Германия, най-голямата икономика в Европа и ключов партньор както на САЩ, така и на Китай. Почти половината от германската икономика - 47 процента, според оценката на Световната банка се основава на търговията, тъй като германските компании имат водеща роля на световните пазари за луксозни автомобили и комплексни промишлени машини. Веригите за доставки от Германия се разпростират също така до съседните страни и често приходите на Берлин се инвестират в заводи на места като Словакия, Унгария и Полша. Когато търговията процъфтява, това е добре за Германия и Европа, но означава също и че Берлин е много по-уязвим към забавянето в световната търговия на стоки и услуги, отколкото по-малко отворените икономики като Португалия и Франция. А именно това се случва. Германия \"бълва\" много лоши икономически данни от седмици: годишен спад от 8 процента на износа през юни, понижение от 1.5 процента на промишленото производство през юни спрямо предходния месец - три пъти по-голямо от очакваното. Проучвания сред изпълнителните директори на компании показват, че промишленият сектор е в рецесия , а потребителското търсене и услугите подпомагат икономиката. Има няколко малки ползи за Европа. Докато САЩ и Китай издигат бариери помежду си, то Вашингтон запази в голяма степен предишните мита за европейските продукти с изключение на наложените мита върху стоманата и алуминия. Китай намали от своя страна митата върху износа от 19-те европейски страни, които използват еврото. /БТА", "date": "2019.08.12", "title": "Европа също понася удари заради търговската война"}
{"url": "https://www.dnevnik.bg/detski_dnevnik/2019/08/12/3950146_ministerstvoto_shte_finansira_vsichki_uchilishta_koito/", "text": "Министерството на образованието и науката (МОН) ще финансира всички училища в България, които желаят да ползват електронни дневници през новата учебна година, съобщи пресцентърът на ведомството. За специализирания софтуер министерството е заложило близо 2 милиона лева по национална програма \"Информационни и комуникационни технологии\". Училищата могат да изберат сами доставчик на услугата и да заявят купуването на електронен дневник до 3 септември 2019 г., като парите, които ще получат, ще бъдат диференцирани спрямо броя на учениците им, уточнява просветното министерство. Електронните дневници следва да бъдат достъпни през стандартните браузъри и да работят през мобилни устройства. Те трябва да имат модул за родители с безплатно известяване в реално време при постъпване на нова информация – оценки, отсъствия, съобщения от учители и др. Софтуерът ще дава възможност за въвеждане и извеждане на обобщена информация за работата в клас на учениците, постиженията им по даден предмет, активността и инициативността им, отношенията със съученици им и др. Тази информация ще е достъпна и за учители, педагогически съветници или психолози, които работят с някои от децата. По националната програма са предвидени пари за абонамент за доставка на интернет услуги за всички училища в страната, както и за оборудване на училищата и детските градини с хардуер и мултимедия за фронтално обучение. Кандидатстването за тях, както и заявяването на средствата за електронни дневници ще стават през онлайн платформата на националните програми  тук .", "date": "2019.08.12", "title": "Министерството ще финансира всички училища, които искат електронен дневник"}
{"url": "https://www.dnevnik.bg/sport/2019/08/12/3950109_video_nevijdanoto_suchetanie_s_koeto_simon_bails_vleze/", "text": "Звездата на американската гимнастика Симон Байлс направи поредното си забележително състезание. Тя триумфира с националната титла на САЩ в Канзас. Байлс стана първата жена с шест титли при жените от близо седем десетилетия след Клара Скрот Ломади от 1952 г. Носителката на четири златни олимпийски медала от Рио де Жанейро 2016 направи и още нещо впечатляващо. Тя се превърна в първата жена в историята, изпълнила успешно в състезание трипъл-дабъл (двойно салто с троен винт).", "date": "2019.08.12", "title": "Видео: Невижданото съчетание, с което Симон Байлс влезе в историята на гимнастиката"}
{"url": "https://www.dnevnik.bg/razvlechenie/2019/08/12/3950159_bnt_spira_stani_bogat_i_sportisimo/", "text": "Предаванията \"Спортисимо\" и \"Стани богат\" ще бъдат прекратени, обявиха от БНТ в свое кратко прессъобщение. В него се казва, че \"Спортисимо\" няма да има повече излъчвания, докато от \"Стани богат\" ще бъдат излъчени оставащите по договор и вече заснети броеве на предаването. Заглавието \"Бързо, лесно, вкусно\" ще продължи излъчването си при намалена наполовина цена за реализация на един епизод от предаването, допълват от националната медиа. От БНТ допълват още, че съвсем скоро ще има и повече информация за предстоящата програма от новия телевизионен сезон, който предстои през есента. В началото на юли тази година  Емил Кошлуков бе избран за генерален директор  на националната телевизия, след като Константин Каменаров не успя да довърши мандата си и напусна поста след получена условна присъда за шофиране след употреба на алкохол. От отчета за състоянието на телевизията, направен в средата на юни по искане на СЕМ, стана ясно, че медията е задлъжняла с 44 млн. лв., а до края на годината сумата може да достигне и 50 млн. лв. В отчет пред СЕМ преди месец Кошлуков като и.д. директор потвърди, че телевизията е практически във фалит, но обясни, че всички решения са вземани от управителния съвет на БНТ и  самият той нямал общо с всичко това . Едно от обещанията му по време на конкурса за поста генерален директор бе спирането именно на \"Стани богат\". Тогава бяха изнесени данни, че играта струва на издържаната от данъкоплатците телевизия по 4.4 млн. лв. на сезон, а цената само на едно предаване е близо 26 000 лв., а БНТ вече дължи 3 млн. на частна фирма за \"Стани богат\", припомня и  текстът \"Есента на БНТ\"  от последния брой на \"Капитал\". В него се посочва още, че според изотчници от пазара спортната игра \"Спортисимо\" пък е била с дневен бюджет около 5 хил. лв. В публикация на вестник \"Сега\" от февруари бе изнесена информация, че с кулинарното предаване \"Бързо, лесно, вкусно\", което също като \"Стани богат\" се реализира от екип на Нико Тупарев, при управлението на Каменаров БНТ е сключила допълнително споразумение, с което телевизията се задължава да купи още 180 броя от него, а създаването на един брой по информация на изданието струва 11 400 лв., като ефективно платимите от БНТ пари са 8256 лв.. Веднага след всъпването си в длъжност Кошлуков  създаде дирекция \"Спорт\"  и назначи за неин директор Сашо Йовков, който му беше съперник в конкурса за генерален директор на телевизията. В началото на август той назначи и юриста  Христо Томов, който да се заеме с предоговарянето  на поредица от договори, сключени от БНТ, за които телевизията вече получава покани или има заведени нотариални дела.  Преди няколко дни Кошлуков е освободил програмните директори на БНТ Надя Костова, на БНТ 2 Геновева Момчева, а БНТ 1 е с изпълняващ длъжността програмен директор. Очаква се през есента на конкурсен принцип да бъдат избрани нови програмни директори и да се изгради програмната дирекция, както предвижда концепцията, която защити генералният директор. Едва след това може да се очаква и приемането на програмна схема.", "date": "2019.08.12", "title": "БНТ спира \"Стани богат\" и намалява наполовина бюджета на \"Бързо, лесно, вкусно\""}
{"url": "https://www.dnevnik.bg/evropa/2019/08/12/3950153_zelenite_obviniha_merkel_vuv_vudu_fiskalna_politika/", "text": "Лидерът на изживяващата възход партия на Зелените, вероятен коалиционен партньор в което и да е ново правителство, засили натиска върху консерваторите на канцлера Ангела Меркел да се откажат от целта за балансиран бюджет и да финансират план за защита на климата с нов дълг, предаде \"Ройтерс\". Призивът на Роберт Хабек идва, след като високопоставен служител в правителството каза пред \"Ройтерс\" миналата седмица, че финансовото министерство, водено от социалдемократите, обмисля емитирането на нов дълг, за да подпомогне финансирането на скъпа програма за защита на климата, която Берлин иска да одобри следващия месец. \"Настояването за \"черна нула\" (балансиран бюджет) е вуду фискална политика\", заяви Хабек пред радио Deutschlandfunk, като добави, че християндемократите на Меркел трябва да преодолеят съпротивата си срещу финансирането на допълнителни публични разходи с нов дълг. \"Ще се нуждаем от големи инвестиции в защита на климата\", подчерта Хабек. Лидерът на християндемократите и  нов министър на отбраната  Анегрет Крамп-Каренбауер заяви в неделя, че подкрепя придържането към целта за балансиран бюджет. От 2014 г. насам канцлерът Меркел успява да увеличи разходите, без да трупа нов дълг. За това помогна необичайно продължителната фаза на растеж в икономическия цикъл. Но сега икономиката се забавя, а разходите за взимане на кредити са на много ниски нива. Това се случва, докато все по-ясно се чуват гласове и от Германия, и от чужбина, призоваващи за нови фискални стимули чрез поддържането на малък бюджетен дефицит. Възходът на Зелените През последните няколко месеца германските Зелени изживяват възход според проучванията на общественото мнение. Анкета на Forsa, публикувана в понеделник, показа, че подкрепата за консервативния блок на Меркел е паднала с един процентен пункт до 26%, а за Зелените се е повишила с два, достигайки 25%. Социалдемократите, чиято подкрепа се срина по време на участието им като по-малък партньор в коалицията на Меркел, в момента обмислят дали да напуснат правителството. Според сегашните проучвания Зелените биха били единственият възможен алтернативен партньор за консерваторите на Меркел, тъй като те изключиха каквото и да било сътрудничество с крайнодясната \"Алтернатива за Германия\" и с крайнолявата Левица. Традиционният коалиционен партньор на консерваторите, пробизнес настроената Свободна демократична партия, не е достатъчно силна в парламента.", "date": "2019.08.12", "title": "Зелените обвиниха Меркел във \"вуду\" фискална политика"}
{"url": "https://www.dnevnik.bg/video/2019/08/12/3950184_video_dokato_moskva_protestira_putin_gostuva_na/", "text": "В деня, когато в Москва на опозиционен протест се събраха над 50 000 души, президентът Владимир Путин се появи с мотор \"Урал\" на годишния сбор на прокремълските рокери \"Нощни вълци\" в Крим. Тази година в планината Гасфорт край Севастопол на патриотичното събитие бяха пристигнали и стотина мотористи от други държави, включително от България, съобщи проправителственият в.\"Росийская газета\". На международното байкшоу \"Сянката на Вавилон\", както се нарича фестивалът, Путин се появи с мотор с кош, в който едва се беше събрал лидерът на анексирания Крим Сергей Аксьонов, а зад президента седеше и.д. губернаторът на района Михаил Развожаев. До тях караше мотора си и лидерът на \"вълците\" и санкциониран от Запада за участието си в анексирането на полуострова Александър Залдостанов \"Хирург\". \"Това е много добро начинание, добра идея, която сплотява и любители на техниката, любители на мотоциклета и всички, които със сърце и душа обичат нашата родина\", каза Путин. \"Имате забележителна традиция, свързана с подкрепата на всичко най-хубаво в сърцето на руския човек, свързана с нашата забележителна и героична история. Много ми е приятно, че такива мъжествени, яки момчета дават пример на младежите в нашата страна и им показват как трябва да се отнасят към Русия\", допълни той. \"Хирург\", който още преди анексирането беше финансиран от държавата за подобни сборове, благодари за подкрепата и каза: \"Имайте предвид, че всички ние сме вашето воинство\". След което разказа, че словак, пристигнал на събитието, му казал, че \"тук сте построили Дисниленд срещу русофобията\".      Присъствието на чуждестранни гости бе използвано от домакините, за да заявят, че \"е много символично, че заедно пристигнаха огромна колона европейци заедно с нашите братя от Донбас\" (Залдостанов) и \"това е още един символ на тържеството на народната дипломация и поражение на логиката на конфронтация, поредното свидетелство за провала на опитите за \"сдържане\" на Русия и \"изолация\" на Крим\" (Аксьонов). Ето как \"Росийская газета\" описва последвалия спектакъл: \"По време на шоуто зрителите видяха огромна вавилонска кула, чудовище с гигантски размери, тръбачи, духащи огнени струи, бик, теглещ талига със златни кюлчета... От другата страна на условните \"барикади\" е мощната Русия, която спасява света от злото и властта на тъмните сили. В руския Ковчег бяха нашите воини. Ролята им превъзходно изпълниха моряци от Черноморския флот. Бяха задействани воини от 810-а отделна гвардейска бригада на морската пехота, военният оркестър на 369-и Център за обезпечаване управлението на Черноморския флот, балетна група от ансамбъла за песни и танци на Черноморския флот и други. Грандиозните декори, летящите мотоциклети и рисковани трикове, десетките разнообразни движещи се обекти от различни епохи, стотиците участници в пърформанса - всичко това беше подчинено на големия замисъл, насочен към бъдещето и адресиран към страната.\"     ", "date": "2019.08.12", "title": "Видео: Докато Москва протестира, Путин гостува на патриотично шоу на \"Нощните вълци\" в Крим"}
{"url": "https://www.dnevnik.bg/evropa/2019/08/12/3950183_germaniia_otchita_nai-niskoto_nivo_na_bezrabotica_sred/", "text": "Безработицата сред младите хора в Германия през миналата година се е понижила до най-ниското си равнище след обединението, обяви Федералната статистическа служба, цитирана от ДПА. През 2018 година равнището на безработицата в страната за възрастовата група между 15 и 24 години е било 6.2 процента, най-ниското от обединението на страната през 1990 година. В провинциите, които бяха част от Източна Германия, равнището на безработица е било по-високо - 8.6 процента. В бивша Западна Германия само 2.5 процента от младите са били безработни. През 2005 година 15.2 процента от хората в същата възрастова категория в Германия са били безработни. Низходящата тенденция е отражение на общото равнище на безработица в Германия: през 2018 година само 3.5 процента от хората във възрастовата група между 15 и 64 години в Германия са били безработни. Част от обяснението се крие в застаряването на германското население. Общият брой на хората на възраст между 15 и 24 години също се е понижил след обединението според оповестените статистически данни. През 1991 година, една година след обединението, в Германия е имало 10.3 милиона млади хора. През 2018 година е имало 8.6 милиона млади хора, живеещи в страната.", "date": "2019.08.12", "title": "Германия отчита най-ниското ниво на безработица сред младите хора от 1990"}
{"url": "https://www.dnevnik.bg/gradska_sreda/2019/08/12/3950195_fandukova_namekna_che_shte_uchastva_v_kmetskite_izbori/", "text": "Кметът на София Йорданка Фандъкова за пореден път не даде конкретен отговор дали ще се включи в местните избори през есента, но този път намекна, че все пак може да се опита да спечели още един мандат начело на столицата. Запитана днес по време на инспекция на ремонта на ул. \"Каменоделска\" дали ще се кандидатира за четвърти път за поста тя напомни, че ще оповести личното си решение през септември. \"Чета, че съм била уморена. Искам да успокоя всички - в добро здраве съм и трудно се уморявам. Вчера бях в Кокаляне, в диалог съм с хората. Подготвяме се така, че да се изправим пред хората с нови идеи, с достатъчно опит и енергия и с обновен екип\", подсказа плановете си Фандъкова. \"Промяната на града трябва да продължи, защото хората очакват по-бързо да се случват нещата, а това става само, когато подготвяш проектите, когато работиш и когато контролираш целия процес\", заяви намеренията си тя. Като най-перспективна идея тя посочи околовръстната велоалея на София, която да се прокара върху трасетата на изоставени жп линии в града. И отново повтори, че е неуморима и има сили и енергия за много работа.", "date": "2019.08.12", "title": "Фандъкова намекна, че ще участва в местните избори с обновен екип"}
{"url": "https://www.dnevnik.bg/sviat/2019/08/12/3950200_novozelandcite_sa_predali_nad_10_hil_broia_orujiia/", "text": "Над 10 000 броя огнестрелни оръжия са предали жителите на Нова Зеландия в рамките на правителствена програма за изкупуване на оръжията, забранени след терористичните атентати от 15 март в  Крайстчърч , съобщи телевизия Си Ен Ен. По нейни данни през първия месец от кампанията новозеландската полиция е провела над 90 публични прояви с цел събиране на  полуавтоматични оръжия, автомати и боеприпаси за тях.  През това време над 7 хил. собственици са предали на властите 10 200 бройки срещу обезщетение според вида и състоянието на оръжията. Още над 1200 души са предали оръжия, придобити нелегално - без обезщетения, но и без да им се търси отговорност за незаконно притежание. След атентатите в джамии от Крайстчърч през март  Нова Зеландия забрани притежанието  на полуавтоматични оръжия, автомати, както и на части и боеприпаси за тях. За нарушителите бяха предвидени присъди до пет години лишаване от свобода. Кампанията за изкупуване на забранени оръжия, започнала на 12 юли, ще продължи до 20 декември т. г. Властите ще изразходват за нея близо 200 милиона новозеландски долара (129,9 милиона щатски долара). При нападенията на 15 март в Крайстчърч загинаха 51 души и още 50 бяха ранени. Стрелецът - 28-годишният австралиец  Брентън Тарант , бе обвинен в убийства, опити за убийство и терористичен атентат, но заяви пред съда, че е невинен. Следващото заседание по делото е насрочено за 4 май 2020 г.", "date": "2019.08.12", "title": "Новозеландците са предали над 10 хил. броя оръжия след атентата в Крайстчърч"}
{"url": "https://www.dnevnik.bg/bulgaria/2019/08/12/3950214_prokuraturata_izdirva_s_evropeiska_zapoved_za_arest_25/", "text": "Седем души са задържани, а 25 са обявени за издирване за участие в организирана престъпна група, която се занимавала с разпространение на наркотици. За някои от издирваните е издадена и европейска заповед за арест. Една от най-големите групи за разпространение на наркотици в България е била разкрита миналата седмица, съобщиха на брифинг шефът на специализираната прокуратура Димитър Франтишек и зам.-директорът на Главна дирекция \"Борба с организираната престъпност\" Стоян Темелакиев. Според разследващите в бандата са участвали общо 32-ма души. Франтишек обясни, че лидери са трима души, но не съобщи имената им. Мащабната престъпна организация работела в три направления – продавали различни видове наркотици наедро над 50 кг, ръководили дилърска мрежа и снабдявали с дрога нощни заведения в цялата страна, обясни Темелакиев. Разследващите са открили, че групата има две оранжерии за канабис, едната от които е в Русе. В производствено хале разследващите са намерили 1500 стръка растения от рода на конопа. Сред наркотиците, които са били пласирани, са хероин, кокаин, екстази и др. \"Преди около две години  беше разпространена листовка  на територията на София с наименование \"Те тровят децата ни\" със снимки на лица, за които към онзи момент се твърдеше, че са разпространители на дрога. Част от тях са от престъпната група, която беше неутрализирана миналата седмица\", обясни прокурор Франтишек. Някои от участниците в престъпната група са били пребивани, за да пласират наркотици. \"Продавали са наедро и на по-малки групи на територията на София. Работили са и на други места в цялата страна. Действали са от 4-5 години. По разбиването на групата се работи от 2 години и половина\", обясни наблюдаващият прокурор Красимир Тренчев. Преди две години плакатите с имена, прякори и снимки бяха разлепени в София, Варна и Бургас. В обяснителния текст към тях се посочваше, че изброените четиринадесет души продават дрога повече от 10 години и парадират с имената на премиера, бившия вътрешен министър Цветан Цветанов и тогавашния главен секретар на МВР Георги Костов. \"Има ли кой да ги спре? Или ще се правим, че нищо не се случва!\", се пита още от плакатите, а авторите им останаха анонимни.", "date": "2019.08.12", "title": "Прокуратурата издирва с европейска заповед за арест 25 участници в наркогрупа"}
{"url": "https://www.dnevnik.bg/politika/2019/08/12/3950225_volen_siderov_sudi_radan_kunev_za_15_000_lv_za_obida/", "text": "Лидерът на \"Атака\" Волен Сидеров съди евродепутата от \"Демократична България\" Радан Кънев за обида. Той е завел иск за 15 000 лв. Информацията съобщи Кънев в профила си във \"Фейсбук\". \"Поводът е, че съм реагирал на неговото изказване, че в средата на 19 век \"няма български народ, няма българска нация, никой не знае, че има българи изобщо\". И в реакцията си съм отбелязал - съвсем вярно впрочем - че \"никое хюмне, мекере, ибрикчия или предател\" не е обиждал така българите\", написа Кънев. Сидеров отказа каквито и да е коментари по телефона. В отговора си до Софийския районен съд Кънев припомня, че неговият статус е в отговор на изказване на Сидеров по БНТ на 9 март 2019 г. \"В средата на 19 век няма български народ, няма българска нация, никой е знае, че има българи изобщо – ние сме заличени. И това, че се възраждаме като народ, като нация, се дължи на Русия, на руския император...\", е казал тогава Сидеров. В отговора на исковата молба Кънев обяснява, че именно тези думи на Сидеров са предизвикали острата му реакция, която е \"фактически вярна и политически оправдана\". Кънев пише до съда още, че думите, написани по адрес на Сидеров - \"...той просто не е българин\", \"произтичат от собствените твърдения на ищеца, отричащи цялото наследство на ранното българско Възраждане, културно-просветните борби в Мизия, Тракия и Македония, църковния въпрос и генезиса на българската нация\". Кънев отчита в отговора си, че е публикувал \"процесния текст\" афектиран, но смята, че като управляващ политик Сидеров би трябвало да търпи последиците от политическите си изявления, в това число и острите ответни реакции на думите му, които обиждат цялата българска нация и отричат историческото ѝ наследство.", "date": "2019.08.12", "title": "Волен Сидеров съди Радан Кънев за 15 хил. лв. за обида"}
{"url": "https://www.dnevnik.bg/evropa/2019/08/12/3950222_partiiata_na_svobodata_v_avstriia_se_obiavi_za_nova/", "text": "Шест седмици преди извънредните парламентарни избори в Австрия лидерът на доскорошната управляваща националистическа Партия на свободата заяви, че би искал след вота на 29 септември да бъде възстановен съюзът с консервативната Австрийска народна партия на бившия канцлер Себастиан Курц. Норберт Хофер казва още, че алтернативата е Партията на свободата да остане в опозиция,  съобщи  австрийската информационна агенция АПА. Съюзът между двете партии се разпадна след публикуването от германски медии на видеозапис, на който предишният лидер и вицеканцлер Хайнц-Кристиан Щрахе уговаря с \"рускиня\" как партията му тайно да бъде финансирана в замяна на държавни поръчки за големи инфраструктурни проекти след победата. Последва и оставката на вътрешния министър от същата партия Херберт Кикл, а Щрахе настоява, че това е политическа атака за отстраняването му и че ще защити името си в съда. Сега Хофер казва през АПА: \"Или ще създадем коалиция с АНП и ще продължим сътрудничеството, или ще сме опозиционна партия. Моята цел е да продължа много, много популярната ни коалиция на федерално ниво. Убеден съм, че това е най-добрият вариант за Австрия.\" Едно от условията, които поставя той за ново издание на коалицията, е бързо прилагане на механизма за референдуми със задължителна сила - от 2022 г. всеки въпрос, по който са събрани поне 900 000 подписа, трябва да бъде подлаган на такива допитвания в 9-милионната държава. Лидерът напомни, че в кампанията си от 2017 г. АНП е говорела за праг от 600 000 души, т.е. около 10% от имащите право на глас. Хофер отказа да заеме позиция по това дали има доверие към Кикл, както и изключи идеята за коалиция с опозиционните социалдемократи. По думите му сред целите на партията е да не се позволи Народната партия и Зелените да съберат заедно мнозинството от депутатите, както и неговата партия да спечели над 20% от гласовете. Сред предизборните обещания той говори още за увеличаване на бюджета за отбрана, преосмисляне на забраната за пушене в хранителните заведения (да се пуши от определен час нататък например).", "date": "2019.08.12", "title": "Партията на свободата в Австрия се обяви за нова коалиция с консерваторите"}
{"url": "https://www.dnevnik.bg/sport/2019/08/12/3950052_vutreshna_konkurenciia_i_postoianno_naprejenie_tainata/", "text": "Ще може ли \"Манчестър сити\" да спечели за трета поредна година титлата във  Висшата лига  и да превърне царуването си в ерата \"Пеп Гуардиола\" в династия? Това е основният въпрос, който вълнуваше повечето анализатори в Англия преди началото на новия сезон. В първия мач \"гражданите\"  разгромиха с 5:0 \"Уест хем\"  като гост и показаха, че сезонът може да е нов, но отборът играе със същия хъс и желание. Поведението на \"Сити\", амбицията от футболистите и агресията провокираха много хора да се запитат как Гуардиола успява да държи мотивацията на състава си на толкова високо ниво. При това в отбор, пълен с играчи, спечелили титлата в предходните два сезона, а \"Сити\" триумфира със седем от последните осем трофея на домашната сцена (Висшата лига, ФА къп, Купата на лигата и \"Къмюнити шийлд\"). Пред \"Скай спортс\" Гуардиола повдигна завесата. \"На първо място футболистите трябва да се конкурират със съперника си, но и със самите себе си. Това ги прави специални.\" Още преди двубоя на \"Лондон стейдиъм\" изборът на Гуардиола за титулярен състав предизвика много въпроси. Защо Серхио Агуеро (водещият реализатор в историята на клуба) е на пейката заедно с най-впечатляващия играч на \"гражданите\" от последния сезон Бернардо Силва? На пейката остана и героят от последните кръгове Илкай Гюндоган.   Вместо тях започнаха Рияд Марез и Габриел Жезус, които малко или много бяха с периферна роля през миналия сезон. \"Преди сезона ме питаха дали тази година Рияд може да се развие още и да играе по-добре от предходния. Единственият му проблем през миналата година беше, че мениджърът му не го пускаше повече. И това е така, защото на поста му играе един от най-добрите в света - Бернардо\", обясни Гуардиола. \"Аз обаче искам те да се борят, да се конкурират постоянно. Сега Бернардо си мисли: \"Рияд е в състава\" и знае, че трябва да направи още една крачка напред, за да е по-добър. Това е единственият начин да се поддържа постоянство и да караш играчите си сами да покачват нивото си.\" Според Гуардиола този въпрос изниква при всеки друг от неговите играчи, давайки пример със съревнованието между Серхио Агуеро и Жезус за върха на атаката. \"Оставих на пейката и Илкай (Гюндоган), който беше най-добрият в края на сезона. Без него в последните два месеца сигурно нямаше да сме шампиони.\" \"Разбирам футбола по следния начин – трябва футболистите да играят добре, да уважават съотборниците си и да искат да са все по-добри. Мисля, че тази вътрешна конкуренция ги кара да стават по-добри с всеки изминал ден\", добави каталунският специалист. Анализаторите в Англия откроиха силната игра на Кайл Уокър, който направи впечатляващ мач. Десният бранител беше поставен под напрежение, след като  \"Сити\" плати 60 милиона паунда  за Жоао Кансело от \"Ювентус\". Уокър обаче отговори на предизвикателството, правейки много силен мач. Титлите носят отговорност В ерата на Висшата лига само един отбор е печелил титлата в три поредни сезона и това е \"Манчестър юнайтед\" (2006-09). Пред \"Сити\" стои не само историята, но и много тежка задача заради постоянно повишаващото се ниво на конкуренцията. Ако има обаче един мениджър, който знае как да се справи в такава ситуация, това е Гуардиола. В седем случая той е водил отбор, който в предходния сезон е бил шампион и очакванията към него са високи. Гуардиола успява да защити титлата в шест от тези седем сезона. \"Най-важното е, че аз вярвам на играчите си. Те трябва да го знаят и им го напомням всеки ден. След четири сезона няма нито един играч, от когото съм недоволен, че е тук с мен. Искам те да се конкурират с противника, но и със самите себе си. Мисля, че го знаят много добре\", казва Гуардиола. Според него титлите и постиженията носят отговорност, а не само слава. Именно заради това мениджърът изисква от играчите си поддържане на високото ниво. \"Всички знаят, че ако искат да играят другата седмица, трябва да се представят добре. Така се поддържа високият стандарт, след спечелени 198 точки в последните два сезона ние носим такава отговорност.\" Съставът на Гуардиола доказва, че не робува на имена и може да се справя без всеки. Така през миналия сезон беше изправен в ситуация да бъде без Кевин де Бройне дълго време (записал само пет пълни мача през сезона). Сега \"Сити\" изгуби капитана си Венсан Компани, който напусна, но проблемът не изглежда толкова голям.      За разлика от основния си конкурент  \"Ливърпул\" , използвал в 35 от всички 38 срещи заедно на терена ядрото Алисон, Върджил ван Дайк, Анди Робъртсън, Садио Мане и Мохамед Салах, \"Сити\" няма нито един футболист с изиграни 35 мача. От всички единствено вратарят Едерсон и централният защитник Аймерик Лапорт пропуснаха по по-малко от седем двубоя. \"Нуждаем се от напрежението, в противен случай ще се отпуснем. Не искам да спираме\", добави най-успешният мениджър в последното десетилетие, устремен към следващата си цел.", "date": "2019.08.12", "title": "Вътрешна конкуренция и постоянно напрежение: тайната на Гуардиола и \"Сити\""}
{"url": "https://www.dnevnik.bg/evropa/2019/08/12/3950226_sled_brekzit_velikobritaniia_shte_zapochne_da_prilaga/", "text": "След като напуснем Европейския съюз и си върнем контрола върху правилата за санкции, това правителство ще приложи разпоредбите \"Магнитски\" в закона за санкциите на Обединеното кралство, заяви британският външен министър Доминик Рааб в статия за \"Сънди телеграф\". По думите му \"това означава, че нарушителите на човешките права навсякъде по света ще се изправят пред последиците от своите действия, имуществото им в Обединеното кралство ще бъде замразено и ще им бъде забранено да пътуват дотам. Ще гарантираме, че Великобритания няма да е безопасно убежище за онези, които печелят от измъчването на други\". Адвокатът и борец срещу корупцията Сергей Магнитски почина през 2009 г. в руски затвор, където бе подложен на нечовешки условия на живот и изтезания. Миналата година британските депутати подкрепиха т.нар. \"поправка Магнитски\" в Закона за санкциите и мерките срещу изпирането на пари, която позволява налагане на санкции на лицата, грубо нарушаващи човешките права. Рааб отбеляза, че макар Великобритания да иска силна връзка с европейските си партньори, е време да разшири хоризонтите си и първите му посещения като външен министър – в САЩ, Канада, Тайланд и Мексико – са хвърлили светлина върху възможностите за една наистина глобална Великобритания. Рааб посочи още, че в САЩ президентът Доналд Тръмп му е казал колко много Америка цени тесните връзки с Великобритания и е изразил ентусиазъм за сделка за свободна търговия с Обединеното кралство. В Канада представители на бизнеса са се ангажирали да инвестират повече във Великобритания. \"Запознах се с опита на Канада в прилагането на закона \"Магнитски\" за налагане на ограничения за издаване на визи и замразяване на активите на лицата, отговорни за груби нарушения на правата на човека\", каза още министърът. Той отбеляза, че две трети от мексиканците нямат банкови сметки, но половината от тях имат смартфони. \"Това е огромна възможност за иновативния британски бизнес. Със светло бъдеще извън ЕС ще помогнем на мексиканските фирми да търгуват по-свободно с Обединеното кралство\". \"Ние ще останем силни европейски партньори. Но има по-широк свят отвън, който да преоткрием\", допълни министърът.", "date": "2019.08.12", "title": "След Брекзит Великобритания ще започне да прилага \"поправката Магнитски\""}
{"url": "https://www.dnevnik.bg/sviat/2019/08/12/3950203_iadrena_bateriia_se_e_vzrivila_v_arhangelska_oblast/", "text": "Руската държавна корпорация \"Росатом\" обяви взрив на \"ядрена батерия\" за причина за инцидента с експлозия в Архангелска област от миналата седмица. Това предаде  \"Фонтанка\"  след изявление на ръководството на център към \"Росатом\", за който са работили жертвите на взрива. Петербургското издание цитира представител на институцията малко след като на пресконференция генералният директор на корпорацията Алексей Лихачов  съобщи , че инцидентът е включвал \"нов специален продукт\" във военнопромишления комплекс (с този термин се обозначават оръжия и военна техника). Ядрената батерия е устройство, което произвежда електричество при разпад на радиоактивни изотопи. За разлика от ядрените реактори такава батерия не използва верижни реакции при работата си. Днешните коментари следват дни на спекулации какво точно се е случило при експлозията. Тогава според първоначалната информация жертвите на взрив на военен полигон край Двинския залив при тест на реактивен двигател бяха двама души. По-късно, ден след като бе съобщено за кратко  повишаване на радиационния фон  и затваряне на част залива за месец, \"Росатом\" обяви, че по време на теста е имало \"работа с изотопи\" (каквито се използват във военната и космическата индустрия), а  жертвите са петима души . Корпорацията обяви и имената им - служители на Руския федерален ядрен център (РФЯЦ-ВНИИЭФ). Разположеният в затворения руски град Саров институт, част от \"Росатом\", се занимава основно с разработка и производство на ядрени боеприпаси. Батерия или реактор На фона на съобщенията на ръководството и служители на \"Росатом\" обаче саровското издание \"Колючий Саров\"  публикува  (и местната телевизия ТРК \"Канал 16\" записа и излъчи) изявление на директора на РФЯЦ-ВНИИЭФ Валентин Костюков и научния ръководител на центъра Вячеслав Соловьов. Те обясниха, че причина за инцидента е \"малогабаритен източник на енергия\", при който има процеси на делене. Според Костиков инцидентът не се е случил на военен полигон, както твърдеше Министерството на отбраната, а в Бяло море. Подготовката на изпитанието на ново оръжие продължила над година. \"Тези хора нееднократно участваха в аналогична работа и винаги получаваха резултат\", каза той. По думите му в Архангелска област държавна комисия в момента изучава обстоятелствата. Според Соловьов научната дейност в института е свързан както с гражданската, така и с военната промишленост. Работа с изотопи и подобни източници има не само в Русия - миналата година например \"ядрен реактор с мощност няколко киловата бе изпитан от учени в САЩ\". Потърсен от \"Фонтанка\" за коментар, представител на \"Росатом\" обяснява, че става въпрос за \"ядрена батерия\", а споменаването на \"ядрен реактор\" (когато става дума за изпитанието в САЩ) няма отношение към темата. Независимо от откровеността учените не обясняват за какви оръжия става дума, пише сайтът. Припомня се обаче публикация на \"Комерсант\" от миналата година, според която центърът в Саров участва в създаването на междуконтинентална ракета с неограничен обхват. Спомената и от президента Владимир Путин през март 2018 г., тя по-късно бива наречена \"Буревестник\". Експерти, цитирани от изданието, твърдят, че експлозията може да е станала, докато се е подготвял тестовият пуск на ракетата, но тази информация не е потвърдена.", "date": "2019.08.12", "title": "\"Ядрена батерия\" се е взривила в Архангелска област, обяви \"Росатом\""}
{"url": "https://www.dnevnik.bg/bulgaria/2019/08/12/3950270_pristanishteto_na_dogan_shte_zasegne_bioraznoobrazieto/", "text": "Проектът за изграждане на ново търговско пристанище на мястото на въглищния терминал на притежаваната от Ахмед Доган ТЕЦ \"Варна\" има вероятност да окаже значително отрицателно въздействие върху Варненско-Белославското езеро, което е защитена зона от \"Натура 2000\". Това съобщава  \"Капитал\",  като се позовава на писмо на РИОСВ - Варна, до Данаил Папазов, който, след като прехвърли електроцентралата на Доган, стана изпълнителен директор на дъщерното ѝ дружество \"Пристанище ТЕЦ Езерово\". Документът е от края на юли и представлява отговор на варненската екоинспекция за внесеното още през януари уведомление за инвестиционно предложение на ТЕЦ \"Варна\", което предвижда изграждането на ново пристанище за обслужване на зърнени и контейнерни товари. Според оценките на РИОСВ - Варна, реализацията на проекта за пристанището пряко ще засегне не само акваторията на езерото, която е основно местообитание за птиците, но и тръстиковите масиви по крайбрежието, където се извършва гнезденето. Повече по темата четете  тук .", "date": "2019.08.12", "title": "Пристанището на Доган ще засегне биоразнообразието в Белославското езеро"}
{"url": "https://www.dnevnik.bg/sport/2019/08/12/3950231_napadatel_na_atletik_bilbao_skljuchi_edin_ot/", "text": "\"Атлетик\" (Билбао) подписа един от най-дългите договори с играч във футбола. Клубът се обвърза с нападателя Иняки Уилямс за девет години. Клаузата за откупуването на 25-годишния футболист е 135 млн. евро. Въпреки продължителността си договорът не е най-дългосрочният. Друг испански клуб - \"Бетис\", подписа с бразилеца Денилсон за десет години през 1998 г. \"Надявам се да се случат прекрасни неща, защото искам да направя този клуб по-велик, ако е възможно\", заяви Уилямс, който е роден в Билбао. Нападателят изигра първия си мач за отбора преди пет години, а това лято беше свързван с преминаване в \"Манчестър юнайтед\". \"Това, както виждате, е моят дом и всичко, което искам, го имам тук. Клубът винаги е залагал на мен, даде ми всичко и чувствам, че е моят дом\", каза футболистът.", "date": "2019.08.12", "title": "Нападател на \"Атлетик\" (Билбао) сключи един от най-дългите договори във футбола"}
{"url": "https://www.dnevnik.bg/sviat/2019/08/12/3950178_turciia_ne_opravia_prazni_zaplahi_v_siriia_a_niama_koi/", "text": "                         Турция не е страна, която отправя празни заплахи. Вече два пъти Анкара осъществи намеренията си и нахлу в Сирия: от август 2016 г. до март 2017 г. с военната операция \"Ефратски щит\" и през първото тримесечие на 2018 г. с операцията \"Маслинова клонка\". Оттогава Турция контролира 2 процента от територията на Сирия. Опиянена от този успех, сега тя възнамерява да предприеме трета офанзива, за да разшири значително контрола си в източната част на северна Сирия. Операцията, която ще се проведе на изток от Ефрат,  може да стартира най-рано в четвъртък идната седмица , след като завършат честванията на свещения за мюсюлманите празник Курбан Байрам. Военните подготовки по границата сякаш са приключили и условията изглеждат благоприятни. Няма кой да спре Турция На този етап няма кой да спре Турция. Когато в началото на годината американският президент Тръмп заплаши, че ще унищожи турската икономика, турският президент Ердоган изведнъж се укроти. Сега обаче американското правителство дори не споменава санкциите, които смяташе да наложи на Турция заради  покупката на руската противовъздушна ракетна система  С-400. Ердоган за пореден път изигра добре картите си: докато размахваше бухалката, заканвайки се, че отново ще нахлуе в Сирия, той засили натиска върху Вашингтон и вдъхна илюзорни надежди, че така ще може да се предотврати по-нататъшна ескалация. Вътрешнополитическата ситуация също изглежда благоприятна. След поражението на местните избори Ердоган се нуждае от проблем, който отново да обедини нацията около неговата политика: това е конфликтът с кюрдите. Старият кюрдски конфликт се разрази отново, след като водещ член на Кюрдската работническа партия (ПКК) бе убит от турската държава на 27 юни, а месец по-късно ПКК си отмъсти с убийството на турски дипломат в Северен Ирак. Освен това  недоволството на турското население срещу сирийските бежанци  нараства. Ердоган може да оправдае операцията в северна Сирия като опит да подсигури място за тяхното завръщане. За Анкара предпоставките за трета офанзива в Сирия изглеждат благоприятни. Новата операция обаче би могла да предизвика два саморазрушителни сценария. В единия случай турските и американските войници, воюващи на страната на кюрдите, ще се изправят едни срещу други и ще се бият помежду си. Ако американците обаче не се сражават заедно с кюрдите, възможен е втори сценарий: кюрдите да потърсят помощ от режима на Асад, за да възстановят поредната загубена част от Сирия. В резултат на това Вашингтон ще трябва да се откаже от базите си в кюрдския регион, а Турция отново ще се изправи срещу Асад. Междувременно \"Ислямска държава\" може да се възползва от създадения вакуум и да се завърне. Непримирими позиции Стратезите в Анкара са достатъчно умни, за да са предвидили и двете възможности. Затова те се надяват, че ако окажат максимален натиск,  ще принудят американците да се съгласят на много по-голяма \"буферна зона\" , отколкото съществуващата в момента. В такава буферна зона кюрдите няма да имат право на глас. Сирийските кюрди обаче дадоха да се разбере, че няма да се поддадат на Анкара и няма да се откажат от извоюваното самоуправление. На този етап позициите са непримирими. Така през осмата година на войната Сирия е застрашена от ново насилие. Защото историята учи, че заплахите на Турция трябва да се вземат насериозно.", "date": "2019.08.12", "title": "Турция не отправя празни заплахи в Сирия, а няма кой да я спре"}
{"url": "https://www.dnevnik.bg/sport/2019/08/12/3950243_video_13-godishen_ukrainec_stana_nai-mladiiat/", "text": "Само на 13 години Олексий Середа се превърна в най-младия европейски шампион в скоковете във вода. Украинецът спечели златото в скоковете от 10 м в Киев. Середа е с три месеца по-млад от Том Дейли, който през 2008 г. стана шампион на 13 години и десет месеца. \"Бях малко нервен, но съм щастлив, че успях да спечеля\", каза младият победител. С успеха си той завършва впечатляващ месец, след като по-рано стана четвърти на световното първенство. Середа ще може да участва в Токио 2020, тъй като през декември ще навърши 14 години, колкото е минималната възраст за допускане до олимпийски игри.", "date": "2019.08.12", "title": "Видео: 13-годишен украинец стана най-младият европейски шампион в скоковете във вода"}
{"url": "https://www.dnevnik.bg/kultura/2019/08/12/3950177_festival_na_izkustvata_subira_v_tvorcheska_atmosfera/", "text": "Фестивал на изкуствата с преподавателски екип от цял свят започва днес в София и ще завърши с безплатен концерт на 16 август в кино \"Кабана\" до НДК. Организаторите от Културно-образователния център \"Дворецът на щастливите хора\" правят фестивала за четвърта година, като по този начин дават възможност на млади артисти в рамките на пет дни да бъдат обучавани от професионалисти в различните области на изкуствата. Целодневните програми и практичните сесии ще са в областта на танцовото изкуство, актьорското майсторство, музикален театър, музикално изкуство, оркестриране, звукорежисура, изящни и приложни изкуства, както и творческо писане и съставяне на сценарий. Преподавателският екип е международен - професионалисти от България, Германия, Великобритания, Ирландия, Белгия, Австралия, Бразилия и САЩ ще обучават участниците, а програмите са подходящи за деца от 8 до 18 години и възрастни. Фестивалът ще завърши с концерт в столичното кино \"Кабана\" на 16 август от 19.30 ч.. Входът е свободен. Събитието ще бъде с благотворителна цел, която ще бъде представена на място.", "date": "2019.08.12", "title": "Фестивал на изкуствата събира в творческа атмосфера млади артисти от България"}
{"url": "https://www.dnevnik.bg/sviat/2019/08/12/3950305_kompanii_za_luksozni_stoki_iadosaha_kitai_s_teniski_s/", "text": "Живанши\" (Givenchy), \"Коуч\" (Coach) и \"Версаче\" (Versace) трябваше да поднесат извиненията си заради пускането в продажба на тениски, които са определени като публично оскърбление към суверенитета на Китай, тъй като намекват, че Тайван и Хонконг не са част от Поднебесната империя, предадоха агенции, цитирани от БТА и Би Би Си. Италианската марка се озова в обсега на бурята вчера заради тениска, която представя списък от градове, следвани от името на страната с главни букви - например \"Париж - ФРАНЦИЯ\" и \"Шанхай - КИТАЙ\", съобщи \"Франс прес\". Злополучното е, че наименованието \"Хонконг\" е последвано от \"ХОНКОНГ\" с главни букви, въпреки че бившата британска колония е част от Китай от 1997 година. Социалните мрежи в Китай не закъсняха с острите си критики в момент, в който протестите в специалния административен район всекидневно са заклеймявани от китайските медии. \"Версаче\" обяви, че тениските са изтеглени от продажба и са унищожени още на 24 юли. \"Нищо не трябва да се отнема от Китай - \"Версаче\" вън\" , възкликна един потребител на китайската социална мрежа \"Вейбо\" (Weibo). \"Живанши\" и \"Коуч\" на свой ред попаднаха под обстрел заради подобни оскърбления: тениски, които оставят впечатлението, че Хонконг, както и Тайван са независими територии. Трите марки трябваше да се извинят, уверявайки, че въпросните модели са изтеглени от продажба. \"Живанши\" поднася искрените си извинения за тази грешка, която не отразява дълбокото ни уважение към китайската общественост по света\", се посочва в прессъобщение на френската марка. \"Ние обичаме Китай и твърдо уважаваме националния му суверенитет\", написа \"Версаче\" още в неделя в профила си във \"Вейбо\" - китайския \"Туитър\". \"Коуч\" обяви, че признава \"сериозността на тази грешка\" и \"дълбоко\" съжалява. След случката \"Версаче\" загуби подкрепата на Ян Ми - актриса, която бе посланик на бранда в Китай. Нейното студио заяви, че \"териториалната цялост и суверенитетът на Китай са свещени и ненарушими по което и да било време\", а хаштаг във \"Вейбо\", с който тя заявява, че вече не работи с \"Версаче\", е видян 860 млн. пъти в понеделник сутринта. Миналата година американската компания \"Гап\" се извини, че на нейни тениски има \"неправилна\" карта на Китай, която не включва територии, за които Китай предявява претенции - като Тайван.", "date": "2019.08.12", "title": "Компании за луксозни стоки ядосаха Китай с тениски с \"независим\" Хонконг"}
{"url": "https://www.dnevnik.bg/sviat/2019/08/12/3950296_sasht_drastichno_zatiagat_usloviiata_za_postoianno/", "text": "От средата на октомври кандидатстващите за американска виза, изискваща разрешение за постоянно пребиваване - краткосрочно или за по-дълъг период - ще трябва да отговарят на ново изискване, което може да намали наполовина допуснатите в САЩ с такъв статут. В понеделник администрацията на президента Доналд Тръмп разпространи ново правило, засягащо получаването на помощи от публични фондове, включително такива за социално подпомагане, ваучери за храна, настаняване в държавни или общински жилища или използване на средства от здравноосигурителната система Medicaid за хора с ниски доходи. С промяната ще се изисква имигрантите да могат \"да се самоиздържат\" и \"да не са зависими от публични ресурси за нуждите си, а да разчитат на собствените си възможности, както и на ресурсите на членове на семейството, на помагащи им (т.нар. спонсори) и частни организации\". Това може да се окаже най-драстичната от всички промени в политиката на екипа на Тръмп по въпроса с имиграцията, коментира \"Ройтерс\". За тази мярка отдавна лобира президентският помощник Стивън Милър и с влизането ѝ може да се откаже разрешително за постоянно пребиваване за стотици хиляди кандидати на основание, че са твърде бедни, за да бъдат допуснати в САЩ. Мярката няма да засегне вече издадени зелени карти, но според Migration Policy Institute над половината от кандидатстващите за такъв документ на основата на това, че техни близки вече са в САЩ, ще бъдат отхвърляни след средата на октомври. През 2016 г. са били издадени близо 800 000 зелени карти. Критици на подобни планове казват, че те са опити на администрацията на Тръмп да намали имиграцията, без да прокарва през Конгреса промени в законодателството на страната. Днешното ново правило произтича от Закона за имиграцията от 1882 г., позволяващ на правителството да откаже виза на всеки, който може да се окаже потребител на \"публични разходи\" (public charge). През последните години служители на имиграционните служби отказват молби за виза, ако преценят, че кандидатът най-вероятно ще зависи основно от федералните и щатските помощи за пребиваването си в страната, припомня \"Ройтерс\". През януари 2018 г. Държавният департамент промени инструкциите за издаване на виза, с което позволи на дипломатите повече свобода да отказват на базата на очаквана зависимост на кандидата от американски публични средства. През фискалната 2018 година, която приключи през септември, броят на отказаните на това основание визи се е увеличил 4 пъти спрямо предходната година. Агенцията обяснява, че и в момента няма достъп на чуждестранни граждани до големите програми за социална помощ, ако те не разполагат със зелена карта. Но новото правило, публикувано от Департамента за вътрешна сигурност, разширява определението за \"публични разходи\" по начин, който разширява обхвата на основанието за отказ. \"Ню Йорк таймс\"  твърди, че защитници на правата на имигрантите ще съдят администрацията в опит да спрат новото правило. Десетки хиляди се изказаха против въвеждането му в периода за обществено обсъждане. Против налагането на правилото без достатъчно внимателно обмисляне се бе обявил и Лий Франсис Сисна, директор на Службата на САЩ за гражданство и имиграция, който бе сменен по-рано тази година с по-твърдолинейния Кенет Кучинели. Той е бивш главен прокурор на щата Вирджиния и споделя възгледите на Милър, че имигрантите само източват парите на данъкоплатците, допълва \"Ню Йорк таймс\". \"Водещият принцип е старата американска ценност човек сам да се оправя\", обясни в понеделник Кучинели за телевизия Fox News. \"Той ще има и дългосрочни ползи, тъй като ще защити данъкоплатците, като гарантира, че имигриращите в тази страна няма да се превърнат в бреме за публичните разходи, че могат да си стъпят на краката, както са го правили имигрантите в предишни години.\"", "date": "2019.08.12", "title": "САЩ драстично затягат условията за постоянно пребиваване"}
{"url": "https://www.dnevnik.bg/sviat/2019/08/12/3950082_kakvo_se_sluchva_v_iemen/", "text": "                         Правителството в Йемен е под натиск. Миналата седмица йеменски войски влязоха в сражение с милициите на сепаратистката група Южен преходен съвет. При сблъсъка загина най-малко един човек, а други четирима бяха ранени. След известно затишие през уикенда във вторник боевете избухнаха отново. Хани бин Брейк, заместник-председател на Южния преходен съвет, призова за щурмуване на президентския дворец в пристанищния град Аден и за сваляне на правителството на Йемен. Той обвини правителството, че подкрепя \"Мюсюлманското братство\" и пренебрегва интересите на страната. Междувременно сили на сепаратистката група, които се борят за отделяне на Южен Йемен, превзеха  ключовото пристанище Аден  след няколкодневни боеве с правителствените войски. Аден беше временна столица на силите на президента Абдрабух Мансур Хади, след като бунтовниците хути превзеха столицата Сана през 2014 година. Правителството нарече случилото се в Аден \"преврат\". Амбицииите на Южния преходен съвет Южният преходен съвет е обединение между петте управляващи сили в Южен Йемен. То произлиза от основаното през 2007 Движение на Юга, което се застъпва за пълна независимост от Севера - тоест от доминираната главно от  шиитските бунтовници хути  част от страната. Конфликтът между управляващите в Йемен и преходния съвет има и външнополитически последици. Защото преходният съвет е обвързан с Обединените арабски емирства (ОАЕ), докато йеменското правителство има тесни връзки със Саудитска Арабия. Повече от четири години двете влиятелни държави от Персийския залив ръководят съвместно международна коалиция, която се стреми да контролира свързаните с Иран хути. Хутите на свой ред се опитват да свалят редовното правителство на премиера Маен Абдулмалик Саед. Така властите в Йемен са изправени едновременно срещу две сепаратистки движения. Правителството се опитва да не се поддава на техния натиск и да запази единството на страната. Разрив в Арабската коалиция? Изглежда обаче, че в международната коалиция вече се проявяват първите признаци на разрив. Преди седмици  ОАЕ намали драстично присъствието си в Йемен . Военните части на ОАЕ се изтеглиха от няколко западни провинции, а на тяхно място бяха разположени специално обучени йеменски войски. Така контролът на региона беше оставен в ръцете на йеменските военни части. ОАЕ се оттеглиха и от пристанищния град Аден, както и от Асаб в Еритрея. Основните причини за тяхното отдръпване от региона бе напрежението в Персийския залив, предизвикано от конфликта между Иран и САЩ. Изданието \"Ал Монитор\", което се занимава с политиката в Близкия изток, съобщава, че военното присъствие на ОАЕ в Йемен предизвиква нарастваща враждебност сред населението главно поради факта, че войските, изпратени от емирствата, са отговорни за много случаи на нарушаване на човешките права в страната. Нарастваща враждебност  От януари граждани на Йемен протестират срещу войските на ОАЕ, обвинявайки ги в отвличания на цивилни. През март йеменци излязоха на улицата в знак на протест срещу убийството на Раафат Данбаа, който преди това бе съобщил, че е станал свидетел на изнасилване на малко момче от силите на ОАЕ. Тъй като емирствата не отговориха адекватно на тези и други обвинения от страна на демонстрантите, съпротивата продължи да нараства. Накрая ОАЕ отвърна на удара, като \"окупира\" части от Йемен. Въпреки оттеглянето си ОАЕ иска да запази влиянието си в Йемен. \"След като Южен Йемен играе основна роля в претенциите на ОАЕ за власт в Червено море и Африканския рог, управляващите в Абу Даби искат да гарантират, че йеменитите на юг няма да се обединят с враговете на ОАЕ\", се посочва в статията на \"Ал Монитор\". Този интерес обаче противоречи на интересите на Саудитска Арабия. Кралството разчита на единството на южните сили, защото според него само по този начин ще може да се противопостави на хусите и да спечели победа над Иран. Ето защо Саудитска Арабия е сдържана спрямо стремежите за автономност на Южния преходен съвет. Сътрудничеството ще продължи В момента изглежда, че по всички други въпроси ОАЕ и Саудитска Арабия се разбират добре. Йеменският вътрешен министър Ахмед бин Ахмед Майсари заяви, че правителството му е получило уверения от Саудитска Арабия и от ОАЕ, че няма да подкрепят сепаратистките стремежи. Обединен юг е единствената разумна предпоставка за противопоставяне на нарастващия натиск от хутите и по този начин на Иран. От гледна точка на арабите обединените сили са необходими единствено при Ормузкия проток, при евентуален пряк военен конфликт с Иран. Следователно има много признаци, че тясното сътрудничество между ОАЕ и Саудитска Арабия ще продължи, но вероятно при малко по-различни обстоятелства.", "date": "2019.08.12", "title": "Какво се случва в Йемен"}
{"url": "https://www.dnevnik.bg/sviat/2019/08/12/3950317_studenti_ot_sibir_suzdadoha_avtonomna_katafalka/", "text": "Сибирски студенти са създали безпилотна катафалка на базата на автомобила Lada Kalina. Тя може да развива скорост до 5 км/ч и е предназначена за превоз на починали на територията на гробищните паркове. Това  съобщи ТАСС  като цитира говорител на НТИ \"Автонет\" - едно от 11-те направления на държавна програма за публично-частно партньорство, целяща създаване на принципно нови пазари и условия за превръщането на Русия в глобален технологичен лидер към 2035 г. \"Проектът е изпратен за съществено доработване и не е предвидено финансиране за него. В момента платформата на студентите развива до 5 км/ч и те са ѝ намерили приложение като погребално транспортно средство\", казва Ярослав Федосеев. Той допълва, че на авторите ще бъде предоставена консултация от професионални специалисти, разработващи силно автоматизиран транспорт. \"Надяваме се, че студентският проект ще успее да увеличи крайцерската скорост на колата и да ѝ намери и друго приложение. Безпилотните технологии вече имат приложение в превоза на пътници, почистването на улици и пътища и складирането на товари. Убеден съм, че в бъдеще и сферата на ритуалните услуги ще претърпи цифрови промени.\" Компанията \"Яндекс\" е една от най-активно работещите по автономни коли в Русия. Тя обяви планове за тестване на безпилотни автомобили в Москва и до края на 2019 г. има намерение да пусне над 100 броя. В бъдеще районите с тестове ще се увеличат до 10, за да се усъвършенства технологията.", "date": "2019.08.12", "title": "Студенти от Сибир създадоха автономна катафалка"}
{"url": "https://www.dnevnik.bg/photos/2019/08/12/3949997_fotogaleriia_svetovnite_snimki_na_denia_-_12_avgust/", "text": "Избирателна секция за президентските избори в Гватемала.", "date": "2019.08.12", "title": "Фотогалерия: Световните снимки на деня - 12 август"}
{"url": "https://www.dnevnik.bg/biznes/2019/08/12/3950324_borisov_se_pohvali_s_nai-golemite_prihodi_ot_iznos_v/", "text": "Националният статистически институт днес  обяви данните за износа на България , според които той е достигнал почти 28 милиарда лева за първите 6 месеца на годината. Толкова голяма сума от продажба навън в рамките на шест месеца страната ни не е отчитала никога в стопанската си история, написа премиерът Бойко Борисов в своя \"Фейсбук\" профил. Той не пропусна да отбележи, че според данните на Националния статистически институт средната брутна месечна работна заплата нараства с 4.3% спрямо първото тримесечие на 2019 г. и достига 1260 лева.", "date": "2019.08.12", "title": "Борисов се похвали с най-големите приходи от износ в цялата стопанска история"}
