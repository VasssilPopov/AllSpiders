{"url": "https://www.dnevnik.bg/sport/2020/02/01/4023983_ot_razhodkata_s_klaisters_do_vurha_v_tenisa_-_kak/", "text": "                         Това са думи на бившата №1 Ким Клайстерс през 2005 г. по адрес на едно 6-годишно момиче, което запознава с Анди Родик на кортовете в Южна Флорида. Днес 6-годишното момиче е почти на 22 и вече има титла от Големия шлем - София Кенин. В неделя сутрин  младата американка надви Гарбине Мугуруса  на финала на Australian Open. \"Току що моята мечта се сбъдна, така че не мога да опиша какво чувствам. Затова не спирайте да мечтаете и да се борите за мечтите си\", каза Кенин веднага след края на финала с Мугуруса. По пътя към първата си титла от Големия шлем американката отстрани другата надежда на Щатите Кори Гоф, както и световната №1 Ашли Барти. Заради шума около Гоф (15 г.) и Серена Уилямс, Кенин остана в сянка, а това ѝ позволи да направи много силен турнир.   ", "date": "2020.02.01", "title": "От разходката с Клайстерс до върха в тениса: как София Кенин сбъдна мечтата си"}
{"url": "https://www.dnevnik.bg/sviat/2020/02/01/4023994_arabskata_liga_othvurli_blizkoiztochniia_miren_plan_na/", "text": "Арабската лига отхвърли плана на американския президент Доналд Тръмп за решаване на израелско-палестинския въпрос. На извънредна среща на външните си министри в Кайро бе заявено, че планът за Близкия изток няма да доведе до справедливо мирно споразумение между Израел и палестинците, предаде БТА. Арабската лига няма да съдейства на САЩ за изпълнението на плана, а Израел не трябва да го прилага със силови средства, се казва в изявление след срещата. \"Американско-израелският план\" се отхвърля, защото \"не спазва основните права и стремежите на палестинския народ\", уточнява панарабската организация. Нейната позиция е, че Израел и Палестина следва да се договорят сами за постигане на решение. \"Този план води до статут, който реално представлява решение с една държава с две класи граждани. Това е апартейд, в който палестинците да са граждани от втора класа, лишени от основни граждански права\", заяви генералният секретар на Арабската лига Ахмед Абул Гаит. По думите му предложението на САЩ \"не води до стабилност, нито изгражда мир, а посява семената за още 100 години конфликт и страдания\". По-рано днес палестинският президент  Махмуд Абас обяви скъсване на всички отношения с Израел и САЩ  именно заради плана на Тръмп. Преди дни президентът на САЩ предложи създаване на бъдеща палестинска държава със столица в Източен Ерусалим. Според плана Ерусалим обаче остава \"неделима\" столица на Израел, а селищата, построени в окупираните през втората половина на 20 век територии, следва да преминат под пълен израелски контрол. Планът, чийто архитект е зетят на Тръмп Джаред Къшнър, предвижда още замразяване на изграждането на израелски селища в Западния бряг за период от четири години. Как точно ще изглежда бъдещата палестинка държава се предвиждаше да бъде уточнено в карта на евентуалните граници на двете държави, която предстои да се публикува от американската администрация. Повече за близкоизточния мирен план на Тръмп -  тук  и  тук .", "date": "2020.02.01", "title": "Арабската лига отхвърли близкоизточния мирен план на Тръмп"}
{"url": "https://www.dnevnik.bg/bulgaria/2020/02/01/4023997_fevruari_zapochna_s_temperaturni_rekordi_v_haskovo_i/", "text": "В нетипично топлия първи ден на февруари бяха отчетени два температурни рекорда в страната - в Хасково и в Силистра. В Хасково е отчетен абсолютен температурен рекорд, като термометрите са се покачили до 18.5 градуса по Целзий, съобщи БТА като се позова на информация от местната хидрометеорологична обсерватория. Най-високата измерена стойност досега в града е била през 1948 г., когато скалата е достигнала 17.4 градуса. В Силистра са отчетени 17.4 градуса. Досега на 1 февруари най-топло в града е било също през 1948 г., когато са измерени 16.5 градуса. Февруари започна с нетипично топло време. Днес над страната беше слънчево и тихо, а  синоптиците очакваха максимални температури между 13 и 18 градуса . В неделя ще има заоблачаване, но ще остане все така топло и не се очакват превалявания.", "date": "2020.02.01", "title": "Февруари започна с температурни рекорди в Хасково и Силистра"}
{"url": "https://www.dnevnik.bg/bulgaria/2020/02/01/4024005_s_nov_truboprovod_predpriiatiiata_v_pernik_moje_da/", "text": "Има възможност промишлените предприятия  в Перник да черпят вода  от язовир \"Бушляк\", но за целта трябва да се изгради 800-метров водопровод и да се ремонтира съществуващ канал. Това каза министърът на икономиката Емил Караниколов, цитиран от БНР. По думите му към момента има неофициален отговор от \"Стомана индъстри\", че водата от язовир \"Бушляк\" отговаря на техните изисквания. Чакат се и становища и от други предприятия от индустриалната зона на Перник, тъй като изграждането на водопровод само за едно предприятие ще се смята за държавна помощ, обясни Караниколов. \"Там има индустриална зона и ако може няколко предприятия да се възползват от това, веднага ще започнем и този проект по отношение на вода, която може да се използва не за питейни и не за битови нужди, а потвърдено вече от \"Стомана\" - само за производствени нужди. Това означава да нямаме проблем чисто в икономическо отношение\", каза министърът. По-рано днес започна изграждането на 13.5-километровия водопровод, който трябва да свърже с. Мало Бучино с Перник, така че закъсалия град да получи вода през софийската ВиК мрежа. Изграждането на тръбопровода и помпена станция ще струва над 27 млн. лева. Проектът се реализира без обществена поръчка ", "date": "2020.02.01", "title": "С нов тръбопровод предприятията в Перник може да получат вода от яз. \"Бушляк\""}
{"url": "https://www.dnevnik.bg/sport/2020/02/01/4024006_livurpul_produlji_po_putia_kum_rekordite_sled_razgrom/", "text": "\"Ливърпул\" продължава уверено да крачи към мечтаната титла във Висшата лига и към подобряване на куп рекорди. В мач от 25-ия кръг на шампионата мърсисайдци се наложиха над \"Саутхемптън\" с 4:0. И четирите гола паднаха след почивката, след като \"светците\" направиха силна първа част. Алекс Окслейд-Чембърлейн изведе \"Ливърпул\" напред в 47-ата минута, Джордан Хендерсън вкара в 60-ата, а Мохамед Салах се разписа два пъти - в 72-ата и в последната минута. Успехът е 16-и пореден за \"Ливърпул\" във Висшата лига. Така тимът на Юрген Клоп вече е само на два от изравняване на рекорда на \"Манчестър сити\", поставен преди две години. \"Ливърпул\" няма поражение вече в 42-а поредни двубоя и е на седем зад върховото постижение на \"Арсенал\".   Първата част на \"Анфийлд\" не мина по плановете на Клоп, след като \"Саутхемптън\" игра силно и отправи общо 10 удара за 45 минути. \"Светците\" се отчетоха и с няколко пропуска, като можеха да открият резултата. Само две минути след подновяването на играта Алекс Окслейд-Чембърлейн изведе домакините напред. Той беше точен след подаване на Роберто Фирмино и се разписа с плътен изстрел по тревата. Само секунди по-рано \"светците\" претендираха за дузпа, след като Дани Ингс падна в наказателното поле на \"Ливърпул\". Час след началото на двубоя капитанът на домакините Джордан Хендерсън вкара след нова асистенция на Фирмино. До края на двубоя \"Ливърпул\" нямаше никакви проблеми. Гостите опитаха поне да стигнат до почетен гол, но се отвориха в защита и домакините се възползваха. В 72-ата минута Салах вкара след хубав извеждащ пас от Хендерсън. Египтянинът изскочи сам срещу вратаря и лесно го преодоля - 3:0. В последната минута на редовното време египтянинът беше точен още веднъж, като трета асистенция в мача даде Фирмино.", "date": "2020.02.01", "title": "\"Ливърпул\" продължи по пътя към рекордите след разгром над \"Саутхемптън\""}
{"url": "https://www.dnevnik.bg/sport/2020/02/01/4024008_snimka_na_denia_uspehut_na_real_v_derbito_na_madrid/", "text": "Реал\" победи \"Атлетико\" с 1:0 в дербито на Мадрид и увеличи аванса си на върха в Ла Лига. Карим Бензема вкара единственото попадение в 56-ата минута. Преди \"Барселона\" да е изиграл мача си от кръга \"Реал\" има аванс от шест точки пред каталунците. \"Реал\" е и в серия от четири поредни победи.", "date": "2020.02.01", "title": "Снимка на деня: Успехът на \"Реал\" в дербито на Мадрид"}
{"url": "https://www.dnevnik.bg/sviat/2020/02/01/4024013_apple_zatvori_magazinite_si_v_kitai_zaradi_koronavirusa/", "text": "Американската компания \"Епъл\" (Apple) съобщи, че затваря всичките си обекти за търговия на дребно на континентален Китай заради епидемията от коронавируса 2019-nCoV, предаде БТА. Магазините няма да работят до 9 февруари включително. Превантивните мерки целят да гарантират общественото здраве. По-рано компанията обяви, че временно затваря магазините си в градовете Циндао, Нанкин и Фучжоу в Източен Китай. \"Епъл\" последва примера на училища, офиси и заводи в цял Китай, които удължиха ваканцията по случай Лунната нова година в опит да спрат разпространението на коронавируса. Заради него тази седмица Световната здравна организация  обяви извънредна ситуация за общественото здраве в световен мащаб .", "date": "2020.02.01", "title": "Apple затвори магазините си в Китай заради коронавируса"}
{"url": "https://www.dnevnik.bg/analizi/2020/02/01/4024015_georgi_dimitrov_za_narodniia_sud_nikoi_ne_triabva_da/", "text": "                         Днес, 1 февруари, в България официално се отбелязва Денят на признателност и почит към жертвите на тоталитарния комунистическия режим. Тази година се надвършва 75-годишнина от кървавото събитие. На 1 февруари 1945 г. са произнесени присъдите на Първи и Втори състав на т. нар. Народен съд, организиран от правителството на ОФ по нареждане на Георги Димитров от Москва. С присъдите през 1945 г. на смърт без право на обжалване са осъдени тримата регенти - княз Кирил Преславски (брат на покойния цар Борис ІІІ), проф. Богдан Филов и ген. Никола Михов, 22-ма министри, 67 депутати от 24-то Народно събрание, 47 генерали и висши офицери и 8 царски съветници. Присъдите на \"народния съд\" срещу политическия и военен елит на България от февруари 1945 г. са предварително определени в проценти по указания от Москва. В навечерието на заседанието на Първи съдебен състав Вълко Червенков, член на ръководството на БРП (к) рапортува на Георги Димитров, който по това време е депутат в съветския парламент и се намира в СССР, с телеграма, писана на руски език: \"Присъдата ще бъде изпълнена в четвъртък, 1 февруари. От състава на депутатите предлагаме да се осъдят на смърт до седемдесет процента!\" Георги Димитров, ръководил на Международния отдел на ЦК на Всесъюзната комунистическа партия (болшевики), обаче проявява невиждани в политиката реваншизъм и отмъстителност, като нарежда: \"Никой не трябва да бъде оправдан! И никакви съображения за хуманност и милосърдие не трябва да играят каквато и да е роля!\" Висшите ръководители на компартията в София, с които той води постоянна връзка по този въпрос, са Трайчо Костов и Вълко Червенков. Присъдите на Първи и Втори съдебен състав са обявени на 1 февруари 1945 г. към 16 часа, а държавното радио предава на живо. Свикан е митинг и площадът около Съдебната палата е пълен с множество, който скандира \"смърт\". Така датата 1 февруари 1945 г., когато страната е под съветска окупация, влиза в историята на България с най-масовото произнасяне на смъртни присъди над политици. Присъдите са изпълнени същата нощ. Осъдените са откарани с камиони край Софийските гробища в Орландовци, където са разстрелвани един по един, а труповете са бутани в яма от бомбардировките. Зарити са със сгурия, по-късно отгоре е направено бунище. Протокол от екзекуцията няма. Осъдените са лишени и от възможността да прегърнат за последно родители, деца и съпруги. А близките - от човешкото право да оплачат и погребат своите мъртви. При подготовката на процесите близо 30 000 са арестуваните, като над 10 000 от тях са подсъдими. За протичането на съдебните процеси са създадени 13 върховни съдебни състава и 125 обикновени състава, действащи в страната. Първи върховен състав съди на бившите министри, регенти и царски съветници, а Втори върховен състав - народните представители от 25-то Народно събрание (1940-1944). \"Народният съд\" издава общо 9550 присъди в 135 съдебни процеса. На смърт са осъдени общо 2730 души, а 305 получават доживотен затвор. Около 200 души от осъдените на смърт са избити още преди провеждането на съдебните процеси. Конфискувани са над 200 предприятия, както и огромен брой недвижими имоти и вещи. Изселени са 4325 семейства на близки на осъдени, като броят на членовете им възлиза на близо 12 000 души. През 1996 г. Върховният съд отменя присъдите на Първи и Втори съдебен състав като се мотивира с редица процесуални нарушения и незаконосъобразност. Десетки други присъди също са отменени от съда с тези мотиви по реда на прегледа на надзора по молби на близки на жертвите. Жестоките присъди на \"народния съд\" са изброени сред престъпленията на комунистическия режим в приетия през 2000 г. от Народното събрание Закон за обявяване комунистическия режим в България за престъпен.", "date": "2020.02.01", "title": "Георги Димитров за \"Народния съд\": Никой не трябва да бъде оправдан!"}
{"url": "https://www.dnevnik.bg/bulgaria/2020/02/01/4024018_sindikalniiat_lider_ianka_takeva_lobirala_za/", "text": "Председателя на Синдиката на българските учители Янка Такева е разпратила до директорите на училища в страната и до областните координатори на синдиката писмо, в което препоръчва през учебната 2020/2021 да бъдат използвани учебниците на издателство \"КЛЕТ България\", съобщава  \"Сега\" . Издателството е правоприемник на \"Анубис\" и \"Булвест 2000\". От писмото ѝ, публикувано от изданието, се вижда, че тя препоръчва на учителите да използват учебниците на \"КЛЕТ България\" за 1,2, 5 и 6 клас, както и за подготвителните 3 и 4 групи в детските градини. Такева обяснява откритото лобиране с факта, че издателството е подпомагало 10 г. съществуването на в. \"Учителско дело\" и в името на \"социалното партньорство\". В писмото тя предупреждава учителите, че ще бъдат потърсени скоро от регионалните представители на издателството. Според Закона за предучилищното и училищното образование учебниците и помагалата към тях се избират от учителите, които преподават по съответния предмет. Лобирането на Такева предизвика вълна от недоволство сред директорите на училищата. \"Това е върховна наглост и безочие. Чудя се дали някой висшестоящ МОН е запознат с това писмо, пише във фейсбук група директорът на 107-о ОУ в София Данко Калапиш, цитиран от \"Сега\". \"Това не е ли конфликт на интереси? Ако някой директор лобира за определено издателство, СБУ ще му вземат главата\", допълва директорът на 34 ОУ в София Боряна Толовска. Янка Такева е председател на СБУ от 1994 насам. В синдиката членуват близо 80% от учителите в България.", "date": "2020.02.01", "title": "Синдикалният лидер Янка Такева лобирала за издателство на учебници"}
{"url": "https://www.dnevnik.bg/sport/2020/02/01/4024021_cska_zavurshi_podgotovkata_si_s_nova_zaguba_i_bez/", "text": "ЦСКА загуби от чешкия \"Яблонец\" с 0:2 в последната си контрола от лагера в Испания. В Марбея червените изиграха поредния си колеблив двубой. В пет мача в испанския курорт тимът на Милош Крушчич записа четири загуби и едно равенство.  В контролите ЦСКА дори не успя да вкара гол, а допусна 11 в мрежата си. В двубоя с \"Яблонец\" вкара и двата си гола преди почивката. Войчех Кубища откри още в шестата минута, а Владимир Йовович беше точен в 35-ата. \"Мога да съм недоволен само от резултата. Видях много позитивни неща, доволен съм от реакцията на футболистите, също така и тичахме много през цялото време\", каза след срещата Милош Крушчич. Според треньора на ЦСКА тимът му не е имал късмет, тъй като е допуснал два гола от статични положения. Единствената победа на ЦСКА в контролите дойде по време на първия лагер в Турция, когато тимът надви \"Каспий\" от Казахстан с 4:0. Контрола изигра и шампионът \"Лудогорец\", който се изправи срещу \"Цървена звезда\" в Турция. Българският първенец отстъпи с 0:1, а голът за \"Звезда\" отбеляза Марко Гобелич след колективна грешка в отбраната на \"Лудогорец\". През втората част вратарят на \"Лудогорец\" Владислав Стоянов спаси дузпа, като отрази изстрела на Милан Павков. \"Мач с две лица - през първото полувреме трябваше да се справяме с твърдата игра на съперника и високата преса,а през второто успяхме да изнесем играта. Мисля, че този мач показа онова, което искахме да видим. През второто полувреме показахме истинското си лице. Показахме добри неща, това със сигурност беше най-силният съперник в контролите ни до момента\", каза след двубоя Павел Върба.     ", "date": "2020.02.01", "title": "ЦСКА завърши подготовката с нова загуба и без вкаран гол, но Крушчич видя позитиви"}
{"url": "https://www.dnevnik.bg/sport/2020/02/01/4024026_sedem_gola_sus_sedem_udara_unikalniiat_start_na_erling/", "text": "Колко минути и колко изстрела са нужни на един нападател, за да вкара седем гола. Само 136 минути и точно седем удара, ако нападателят се казва  Ерлинг Браут Холанд . Норвежкият талант, който премина в \"Борусия\" (Дортмунд) през зимната пауза не спира да впечатлява с жълто-черния екип. Холанд го доказа още веднъж при разгромния успех на \"Дортмунд\" над \"Унион\" (Берлин) с 5:0. 19-годишният нападател се разписа два пъти и по този начин със седемте си гола дели 10-о място в списъка с реализаторите. Още по-впечатляващо е, че Холанд е отправил седем удара към вратата и всеки от тях се е превърнал в гол. Той влезе в историята на германския шампионат, като до момента няма друг играч, който да е започвал с толкова много попадения в първите си три срещи.   \"Беше много тежък мач, но успяхме да си го направим по-лесен, като вкарахме от началото. Не мисля, че съм постигнал нещо огромно, дори мисля, че трябва да работя още, защото физически на моменти ми е трудно. Все още не съм на 100%\", каза след двубоя Холанд. Треньорът на жълто-черните Люсиен Фавър остана много впечатлен от изявите на централния си нападател. \"Казах ви, че той е специален още в деня, в който дойде при нас. Но виждате, че с всеки следващ мач той ни изумява и буквално сме без думи. Ерлинг се труди всеки ден и не спира за миг, той е изключителен професионалист\", каза треньорът на тима. Историческо постижение записа и друг от играчите на \"Дортмунд\" Джейдън Санчо. Той вече има 25 гола в Бундеслигата, откакто е в тима. Британецът, който е само на 19 години е първият на тази възраст достигнал до 25 попадения. Дотук най-резултатните тийнейджъри в историята бяха Хорст Копел, играл през 60-те години на 20 век за \"Щутгарт\" и Кай Хаверц от \"Байер\", като и двамата имаха по 24 гола.", "date": "2020.02.01", "title": "Седем гола със седем удара: уникалният старт на Ерлинг Холанд в \"Дортмунд\""}
{"url": "https://www.dnevnik.bg/bulgaria/2020/02/01/4024019_nai-chetenoto_v_dnevnik_sprete_geshev_i_vasil_bojkov/", "text": "                           1.  Спрете Гешев  - 72 791 прочитания 2.  Адвокат Даниела Доковска: Наблюдаващият прокурор не може да разрешава извършване на престъпление  - 44 063 прочитания 3.  Краят на империята. Кой е Васил Божков и как оцеля толкова време  - 36 661 прочитания 4.  Лора Крумова напусна \"Нова телевизия\"  - 29 450 прочитания 5.  Промяна в закона за курса \"лев - евро\", внесена на тъмно, наложи обяснения постфактум  - 26 941 прочитания 6.  Васил Божков: Опасявам се да се върна в България, не живеем в нормална правова държава  - 26 529 прочитания 7.  Главният прокурор: Васил Божков е задържан в Обединените арабски емирства  - 25 769 прочитания 8.  Прокуратурата обяви, че има данни за престъпление на президента, и пусна подслушвани разговори  - 24 134 прочитания 9.  Как България продаде на Москва 80 дка крайморски терен за лагера \"Радуга\" по 10 лв. кв.м  - 22 282 прочитания 10.  Какъв е режимът за екстрадиция от Обединените арабски емирства  - 20 379 прочитания", "date": "2020.02.01", "title": "Най-четеното в \"Дневник\": \"Спрете Гешев\" и Васил Божков"}
{"url": "https://www.dnevnik.bg/sviat/2020/02/01/4024039_ispaniia_potvurdi_purviia_sluchai_na_noviia_koronavirus/", "text": "Испания потвърди първия случай на новия коронавирус 2019-nCoV, съобщава Ройтерс. По информация от испанското здравно министерство мъж е бил диагностициран с вируса на отдалечения остров Ла Гомера в Канарите. Мъжът е част от група от петима души, които са поставени под наблюдение на острова и са изолирани. Те са били в контакт с германец, диагностициран с вируса. Информацията бе разпространена малко след като самолет с 27 граждани на страни от ЕС кацна в Мадрид от китайския гр. Ухан, който е епицентър на заразата. Никой от върнатите със самолета испанци не прояви симптоми на вируса, но ще бъдат поставени под карантина във военна болница в Мадрид за 14 дни. Четирима датски граждани и един норвежец, също пътували със самолета, ще бъдат върнати в родните си страни. Над 10 хил. души са заразени, а над 250 души в Китай починаха вследствие на новия коронавирус. Случаите на заболели са потвърдени в близо 20 страни, включително САЩ, Великобритания и Германия. В четвъртък Световната здравна организация обяви епидемията за международна извънредна ситуация.", "date": "2020.02.01", "title": "Испания потвърди първия случай на новия коронавирус"}
{"url": "https://www.dnevnik.bg/analizi/2020/02/01/4023778_niakoi_kuki_sa_mnogo_loshi_mutri/", "text": "                         Горещи страсти и обществени бъркотии, като тази с разпространението на специални разузнавателни средства (СРС), опитващи да уличат президента в престъпление, следва да се консумират охладени. И ето, отминаха няколко дни и по всичко личи, че прокуратурата не може да обясни как и защо са произведени тези СРС-та. Освен като основание главният прокурор Гешев да иска тълкуване от Конституционния съд (КС) за това дали президентът може да бъде разследван по време на мандата си, те очевидно преследват и друга особена цел. Но уважаеми читателю, молим за твоето търпение и снизхождение към написаното от нас, а то накратко е следното: Тълкуване се иска и допуска в изрично предвидени хипотези - ако нещо е неясно, неразбираемо или има двусмислие как да се приложи. На първо място, лаконично и недвусмислено чл. 103 от конституцията гласи, че \"президентът и вицепрезидентът не носят отговорност за действията, извършени при изпълнение на своите функции с изключение на държавна измяна и нарушение на Конституцията.\" Тоест президентът има абсолютен имунитет по време на мандата си - не може да бъдат задържан и срещу него не може да започне наказателно преследване. От това следва, че президентът има функционален имунитет и всичко, което извърши в изпълнение на своите президентски функции го прави наказателно неотговорен докато трае мандатът. Основание за това да му бъде търсена отговорност са само държавната измяна и нарушението на конституцията. Под държавна измяна се разбира описаното в раздел първи от Наказателния кодекс. Следва да се отбележи, че и не всяко престъпление е нарушение на конституцията. Това е и смисълът да се ползва от имунитет президентът, предвид специфичната му роля и дейност като държавен глава - Практически, до наказателно преследване може да се стигнеq след като е извървяна процедурата по основния закон: - обвинение по искане на една четвърт от народните представители и ако за това са гласували две трети от тях и с това обвинение е сезиран Конституционният съд, - ако КС се произнесе за отстраняването на президента. И едва след като бъде отстранен и съответно отпадне имунитетът му, прокуратурата може да започне действия по разследване и обвиняване. Това твърдение е застъпено и от правната доктрина в лицето на действащия председател на Конституционния съд Борис Велчев (вж. монографията му \"Имунитетът по Наказателното право\"). Поради това може да се разглежда повече от критично доколко Гешев е трябвало да ангажира КС. След като все пак дело е образувано, Конституционният съд може да реши, че то е недопустимо дори в хода на самото производство по тълкуване. Решение № 25 от 21 декември 1995 г. по к. д. № 27/95 г.: да уязвяват президентската институция. За търпеливия читател ще отбележим, че конституционно право се е учило в полицейската школа в Симеоново, напоследък основен източник на кадри за висши постове в съдебната власт, чийто възпитаник е и Гешев. Отговор на въпроса защо точно сега прокуратурата се изправя срещу президентството може да ни даде контекстът, а той е следният: Президентът повдига въпроса за статута на Националната служба за охрана (НСО), а темата е повече от чувствителна както за управляващите, така и за поддържащите мнозинството им в Народното събрание политически уж опозиционери. Президентът отваря конституционния дебат, което само по себе си е забележителен държавнически акт, с цел да намери решение на дългогодишните проблеми в областта на съдебната власт. А тези проблеми се изразяват в недостатъчната защита на независимостта на съдиите и тоталната липса на контрол над работата на прокуратурата и в частност на главния прокурор. Съгласно изнесените към момента обстоятелства Радев преследва легитимна цел - да упражни свое конституционно правомощие за промяна на конституцията. не виждаме конкуренция на идеи, нито от страна на имащите инициативата управляващи от ГЕРБ, нито от страна на БСП. Парламентарно непредставените партии също не излизат с предложения. И тук идва въпросът за отговорността на главния прокурор и прокуратурата Европейската народна партия (да не се бърка с ЕНП в Европарламента) сезира прокуратурата със сигнал относно действията на главния прокурор и наблюдаващия прокурор. Противозаконното разпространение на СРС е престъпление според чл. 145 а от Наказателния кодекс. Инициативата \"Правосъдие за всеки\" отправи сигнал до компетентния да търси дисциплинарна отговорност Висш съдебен съвет. Очевидно е, че има достатъчно данни и законен повод за разследване на действията на главния прокурор има. Но ясна и приложима законова процедура няма. Сега може да се разбере защо познатите партии бяха против конституционната реформа от 2015 г. И защо ГЕРБ мотае този проблем - ту с питания до Венецианската комисия, ту до Конституционния съд, без здрав аргумент, подменяйки препоръки, истеризирайки по знайни и незнайни медии. Сред публично представените тези относно случая Гешев - Радев е добре  Гешев не изглеждаше автентично мотивиран да бъде главен прокурор. Какво го тласна да приеме номинацията, така и не стана ясно докрай. Това, че е трябвало да оправдае доверието на номиниралите го колеги, не беше убедителен аргумент на фона на клетвите няколко месеца по-рано, че никога не би участвал в такова мръсно състезание. Предвид как традиционно се вадят готови разследвания на трупчета, остава въпросът дали и неговата мотивация не е била \"вдъхновена\" от някоя папка или СРС?  Ако горната хипотеза е вярна, защо сме сигурни, че той действа самостоятелно, а не изпълнява просто една поръчка? Все пак президентските избори идват скоро. Може би сред кандидатите ще открием и \"мотиватора\" и ще сме свидетели на поредния \"предизборен трик\" (по Божидар Лукарски).  При внимателно вглеждане кои са заместниците на Гешев откриваме, че през 2016 г. сегашният му заместник Красимира Филипова е била зам.-министър на правосъдието на Екатерина Захариева. Явно кадри на ГЕРБ укрепват властта на Гешев. Как за някои магистрати това, че техни близки някога са членували в политическа партия е проблем, а за други, които са заемали политически длъжности, не е проблем? Очевидно има такива, които, за да пораснат в кариерата, извървяват тежкия път на закона, а на други просто им върви в живота. Има още много такива примери, включително и на действащия зам.-министър на правосъдието Ахладова. . Вместо да избоде очи обаче, Гешев (и този, който ползва или се опитва да ползва прокуратурата) ще изпише вежди. Ако това е най-тежкото обвинение, което могат да измислят на Радев, излиза, че той е изключително принципен мъж, който нарушава (ако го нарушава) веруюто си само в името на любовта! Да не забравяме и че президентът се ползва с най-високото ниво на доверие от гражданите и подобна история само ще налее в рейтинга му. А на Гешев се налага да събужда нищожно ниското доверие в прокуратурата с обещание за високи пенсии - явно популистките акции не са достатъчни.", "date": "2020.02.01", "title": "Някои куки са много лоши мутри"}
{"url": "https://www.dnevnik.bg/evropa/2020/02/01/4023840_nai-posle_brekzit_velikobritania_napusna_es/", "text": "С изпълнение на \"Боже, пази кралицата!\" ликуващи британци отбелязаха в полунощ западноевропейско време момента, в който страната им вече не е член на Европейския съюз. След 47 години в най-успешния политически и икономически проект на Европа след Втората световна война, Великобритания прекрачи в несигурното бъдеще след Брекзит. Властите в страната предпочитат най-мащабната геополитическа промяна след загубата на Британската империя вече да се нарича ЕСекзит.      Поне до края на тази година за британците остават задълженията на член на ЕС, но не и правата. През оставащите 11 месеца трябва да бъдат договорени отношенията с останалите 27 членове и ако това не се случи до полунощ на 31 декември, двете страни може да се разделят без сделка с всички щети за Европа и Велиобритания. Докато в центъра на Лондон пред парламента имаше празничен дух на привържениците на този ход с развяване на национални знамена, носталгия, патриотизъм и решителност, никъде другаде не се усещаше нещо подобно. Дори в града, първи преброил резултатите от референдума от 2016 г., където специално отиде тази вечер премиерът Борис Джонсън, нямаше радост. Хиляди ентусиазирани поддръжници на Брекзит, събрали се пред британския парламент, избухнаха във възторжени възгласи и аплодисменти, когато настъпи часът на раздялата, която чакаха от референдума през юни 2016 г. На него 52 процента от британците гласуваха за напускане, посочва \"Асошиейтед прес\". Много британци обаче са опечалени от загубата на европейската си идентичност. Част от тях отбелязаха настъпилата тази нощ промяна с тъжни бдения. Тъга имаше в Брюксел, докато британските знамена се сваляха от сградите на европейските институции. Първо бе свалено британското знаме пред Европейския съвет в Брюксел, а после пред и в сградите на Европарламента в Брюксел и Страсбург. По-рано тази вечер европейското знаме пък бе свалено пред сградата на британското представителство в ЕС. Страната продължава да е дълбоко разделена по въпроса и има напрежение дали ще оцелее в сегашния си вид.      От една страна, днешното събитие показа, че евроинтеграцията не е необратим процес. От друга, то демонстрира, че това не е проста работа - дори на установена демокрация и голяма икономика ѝ отне три години и половина преговори и вътрешни политически сътресения, извънредни избори, смяна на премиера... докато накрая на самите британци им писна и искаха всичко просто да приключи. Дали напускането на съюза ще направи Великобритания горда страна, върнала суверенитета си, или ще я превърне в страна със скромно присъствие в Европа и света, е въпрос, ще стане ясно в предстоящите години. Европейски лидери заявиха, че това е тъжен и повратен момент за Европа, както и че извън ЕС британците ще са по-зле. Президентът Доналд Тръмп отдавна подкрепя Брекзит, а държавният секретар Майк Помпео заяви, че британците са искали да избягат от \"тиранията на Брюксел\". \"Не е краят, а началото на нова страница \" Брекзит не е краят, а началото на нова страница в британската история. Той е началото на нова ера на приятелско сътрудничество с Европейския съюз, заяви британският премиер Борис Джонсън в обръщение към сънародниците си час преди страната му да напусне съюза, предаде \"Франс прес\", цитирана от БТА. Тази вечер напускаме Европейския съюз. За мнозина това е удивителен момент на надежда, момент, който те мислеха, че никога няма да настъпи. Много хора, разбира се, изпитват тревога и загуба, а има и трета група хора, вероятно най-голямата, които се безпокояха, че цялата тази политическа препирня никога няма да приключи, каза премиерът, цитиран от \"Ройтерс\". Разбирам всички тези чувства и нашата работа като правителство, моята работа, е да обединим тази страна сега и да я поведем напред, добави той.      \"Най-важното, което трябва да се каже тази вечер е, че това не е краят, а началото, мигът, когато пуква зората и завесата се вдига за ново действие в нашата славна национална драма\", отбеляза поетично Джонсън. Изпълнихме волята на хората. Върнахме си средствата за самоуправление. Сега е време да използваме тези средства, за да отприщим целия потенциал на тази великолепна страна и да направим по-добър живота на всеки във всяко кътче на нашето Обединено кралство, каза премиерът. Каквито и да са препятствията по пътя, знам, че ще успеем, увери Джонсън в изявлението си. \"Шок и исторически сигнал за тревога\" Излизането на Обединеното кралство от ЕС днес е шок и исторически сигнал за тревога за цяла Европа. Това заяви френският президент Еманюел Макрон, цитиран от \"Франс прес\". \"Това напускане е шок. Това исторически сигнал за тревога, който трябва да отекне във всяка от нашите страни, да бъде чут от цяла Европа и да ни накара да се замислим. Брекзит стана възможен, защото ние не променихме достатъчно нашата Европа\", каза Макрон. Президентът предупреди Обединеното кралство, че то не може да очаква да бъде третирано по същия начин, както беше третирано като част от ЕС, предаде \"Ройтерс\". \"Британският народ избра да напусне ЕС. Вие няма да имате същите задължения, но и няма да имате и същите права\", допълни Макрон. Премиерът на Швеция Стефан Льовен заяви, че ЕС сега трябва да гледа напред и да направи следващата стъпка за установяване на нови отношения с Обединеното кралство след Брекзит, предаде \"Асошиейтед прес\". Той припомни, че никога преди страна не е излизала от ЕС и изрази дълбоко съжаление, че Обединеното кралство прави това сега.      \"Ние, както от шведска страна, така и от европейска страна, ще продължим да имаме тесни връзки с британците. Това е важно за нашата икономика, за нашата сигурност и за нашето общо развитие в Европа\", заяви той. В съседна Дания министрите по европейските въпроси на Дания, Швеция, Финландия и Франция се срещнаха в Копенхаген, за да говорят за Брекзит и изразиха съжаление, че Великобритания излиза от ЕС, но подчертаха, че уважават суверенното британско решение. Те обещаха да работят към дълбоки, трайни и балансирани бъдещи отношения с Обединеното кралство, които ще осигурят взаимен успех и за двете страни. Германия иска на да прави всичко възможно за приключването на преговорите за бъдещите отношения между Великобритания и ЕС до края на годината, заяви германският министър на икономиката Петер Алтмайер, цитиран от \"Ройтерс\".      Съгласни сме, че това (Брекзит) предлага страхотна възможност - въпреки меланхолията, която се усеща - за укрепване и реформиране на ЕС, допълни Алтмайер на съвместна пресконференция с еврокомисаря за вътрешния пазар и дигитализацията Тиери Бретон. По повод преговорите за бъдещите отношения Бретон отбеляза: Не започваме от нулата. Мисля, че британците знаят правилата много добре (...) това много облекчава нещата\". А междувременно европейският химн \"Ода на радостта\" от Бетовен, се изкачи начело на класациите на най-сваляните от интернет музикални произведения в Обединеното кралство, предаде \"Франс прес\". Според данните за сваляните музикални произведения тази седмица, \"Ода на радостта\" във версията на холандеца Андре Рийо е била най-сваляна от интернет. Назад остава парчето \"17 Millions Fuck-Offs\" на комедианта Доминик Фризби, което критикува върхушката в Лондон и Брюксел и е възприемано като химн на привържениците на Брекзит.   тук Повече за преходния период след Брекзит четете  тук  и  тук .   тук", "date": "2020.02.01", "title": "Най-после Брекзит! Великобритания напусна ЕС"}
{"url": "https://www.dnevnik.bg/sviat/2020/02/01/4023817_kakuv_e_rejimut_za_ekstradiciia_ot_obedinenite_arabski/", "text": "Главният прокурор Иван Гешев направи пълно с условности и неясноти изявление, че Ваил Божков бил задържан в Обединените арабски емирства (ОАЕ). Но ако това се потвърди, екстрадирането му няма да е бързо и лесно, освен ако няма лична намеса от най-високо място в емирствата. Той не посочи в кое от седемте емирства се е случило това и кога, на какво основание, каза, че не е запознат в детайли с действащото законодателство на емирствата, но бил оптимист заради начина, по който действали властите там. Фактът, че Гешев говори за неофициална информация, но че очаква тя да бъде потвърдена в събота направи ситуацията още по-мъглява и замеси в нея друга държава. На въпрос на \"Дневник\" от външно министерство уточниха, че въпросът за споразуменията за екстрадиция е от компетенцията на министерството на правосъдието. В действителност външното министерство би трябвало да е напълно наясно с това, тъй като дейностите по екстрадиране на български гражданин минават по дипломатически канали. Също така би трябвало посолството, което е в Абу Даби, да знае за задържани български граждани и да опитва да се свърже с тях. Посланик там е Богдан Коларов, който между 2015 и 2018 година е генерален консул в Дубай. Контактите с ОАЕ са особено активни след посещението на премиера Бойко Борисов през октомври 2018 г., последвалата визита в София през юни 2019 г. на министъра на външните работи и международното сътрудничество на ОАЕ шейх Абдулла бин Зайед бин Султан ал Нахаян и подготовката на посещение в България на престолонаследника на ОАЕ Мохамед Бин Зайед Ал Нахаян. Първите политически консултации на двете външни министерства бяха преди броени дни - на 21 януари 2020 г. в Абу Даби. Междувременно главният прокурор Сотир Цацаров и министърът на вътрешните работи Младен Маринов бяха в Абу Даби и Дубай (3-6 февруари 2019 г.), а Борисов бе отново в ОАЕ през октомври 2019 г. на двудневно работно посещение, когато разговаря с престолонаследника.      Досега не е оповестявано двустранно споразумение за правно сътрудничество и екстрадиция между двете държави, за което е създадена работна група преди около година и половина. ОАЕ са сред страните по света, които имат подобни споразумения с малко държави, макар да изтъкват, че и не искат да се превръщат в убежище за престъпници, корумпирани богаташи и перачи на пари. Екстрадирането по принцип не е бърза процедура и изисква съдебно решение, на което чуждестранният гражданин се представлява от местен адвокат. Местното посолство не може да е страна по делото, да го защитава или да плаща разходите на адвоката - те се поемат от обвинения и ако България му помогне, той трябва да ги възстанови. Справка, която \"Дневник\" направи по юридически кантори от Персийския залив, показа, че в ОАЕ екстрадицията е според Федералния закон №39 от 2006 г. и двустранните споразумения. При отсъствие на споразумение действат местните закони, като прилагането им се съобразява с принципа на реципрочност в международното право. Искането за екстрадиция трябва да бъде изпратено от България по дипломатически канали и да е свързано с обвинен или осъден у нас. То отива при правните власти за международно сътрудничество. Сред изискванията на закона на ОАЕ е престъплението, за което е обвинено или осъдено лицето, трябва да се наказва в искащата страна с поне 1 година затвор. Също поне една година лишаване от свобода е условието за извършители на престъпление в ОАЕ, които другата държава може да иска да си го прибере за излежаване на присъдата там. За да подлежи на екстрадиция на осъдения в ОАЕ трябва да му оставатне по-малко от 6 месеца от лишаването от свобода. Докуменните за екстрадиция трябва да са на арабски и да включват подробности като копие на личните документи на чужденеца, кой закон се прилага, копие на разследването и на съдебни решения срещу него. След това департаментът за международно правно сътрудничество трябва да провери дали искането отговаря на всички изисквания и да го представи пред прокуратурата на ОАЕ. Ако има пропуски, департаментът може да поиска още документи или уточнения и дори да постави срок, в който трябва да получи отговорите. Решението за екстрадиция се дава от съд, който има компетенциите за това. То може да бъде обжалвано от прокуратурата или чужденеца пред апелативен съд в рамките на 30 дни. Чак тогава са изчерпани всички процедури и екстрадирането може да се осъществи.      Но ОАЕ може да откаже екстрадиране в следните случаи: - става дума за гражданин на Обединените арабски емирства  - престъпление, което е по политически подбуди (т.е. или е свързано с критикуване на националното правителство или участие в мирна опозиция)  - когато има случай на нарушаване на военна повинност  - искането за екстрадиране цели чужденецът да бъде преследван или наказван заради своята раса, религия, националност, политически възгледи или да компрометира позицията в обществото  - следствените действия срещу лицето са прекратени, опрадван е в съд или е излежал присъдата Искане за екстрадиране може да се отхвърли, когато: - наказателното производство е прекратено заради изтичане на срокове към момента на подаване на искането  - въпросният чужденец е бил или може да бъде обект на изтезания, нехуманни и унизително отношение или жестоко наказание в страната, която го търси и няма достатъчно гаранция от нейните власти, че това няма да се случи. Дори при отсъствие на двустранно споразумение, има международни правни рамки, в които да се отправя искане към ОАЕ - емирствата са страна от февруари 2006 г. по Конвенцията на ООН за борба с корупцията, например. Но международното право не задължава една страна да предава някого на друга, затова са и двустранните и международни или регионални споразумения. Алтернатива като основание за екстрадиция при отсъствиета на правна рамка може да е проявата на добра воля към друга държава. Това е принцип, който предполага, че искащата държава ще отвърне по същия начин на жеста, когато изпращащата отправи искане към нея. Ролята на Интерпол и европейската заповед за арест и т.нар. червена бюлетина (Иван Гешев обяви в сряда, че са издадени такива за Васил Божков) е да попречи издирваният да пътува между държавите на основание, че има съдебна заповед в издирващата страна. Ако бъде открито издирваното лице и предадено на представител на Интерпол, той е длъжен да го отведе първо при местен прокурор. Той трябва да разпита задържания, а ситуацията се усложнява, ако лицето е и с двойно гражданство.", "date": "2020.02.01", "title": "Какъв е режимът за екстрадиция от Обединените арабски емирства"}
{"url": "https://www.dnevnik.bg/analizi/2020/02/01/4022576_prevod_v_efir_geshev-goldwyn-mayer_i_kak_da_se/", "text": "Прокуратурата разпространи СРС-та с участието на президента, които не били СРС-та. После пак тя изчисли спестените такси на Божков в пенсионни надбавки. Сигурно така смята и неплащания наем на Горанов, който обвиненито проверява година. И как Караниколов иска да се уважаваме, докато държавата слуша.", "date": "2020.02.01", "title": "Превод в ефир: Geshev-Goldwyn-Mayer и как да се уважаваме, докато \"държавата слуша\""}
{"url": "https://www.dnevnik.bg/bigpicture/2020/02/01/4022831_nai-dobrite_snimki_na_dnevnik_prez_ianuari/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Надежда Чипева, Цветелина Белутова, Юлия Лазарова, Велко Ангелов и Георги Кожухаров. Очакваме и Вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории", "date": "2020.02.01", "title": "Най-добрите снимки на \"Дневник\" през януари"}
{"url": "https://www.dnevnik.bg/evropa/2020/02/01/4023862_vuodusheveni_ili_ogorcheni_kak_britancite_posreshtnaha/", "text": "Пеейки патриотични песни и развявайки британското знаме, хиляди британци се събраха пред парламента във влажната петъчна нощ, за да вдигнат тост за историческия момент -  излизането на Великобритания от Европейския съюз  след 47 години еврочленство, пише \"Ройтерс\". Докато премиерът Борис Джонсън беше сдържан по време на частен прием в резиденцията си на \"Даунинг Стрийт\" 10, над 5 хил. души се събраха, за да отпразнуват шумно момента. Тълпата избухна във възторжени възгласи и аплодисменти, когато настъпи часът на раздялата, която поддръжниците на Брекзит чакаха от референдума през юни 2016 г. На него 52% от британците гласуваха за напускане. След гръм на фойерверки, дим изпълни мястото, докато присъстващите се прегръщаха, отваряха шампанско и заснемаха момента с телефоните си. Имаше импровизирани изпълнения на националния химн. \"Това е фантастичен ден, наистина фантастичен ден\", каза Тони Уилямс, на 53 години от Югоизточен Лондон. \"Свободни сме, от 23 часа, направихме го и това е страхотно\", допълни той. Млади и стари привърженици на Брекзит се събраха на площада пред парламента, за да чуят Найджъл Фараж и да празнуват със смесица от носталгия, патриотизъм и решителност. \"Направихме го. Променихме пейзажа на нашата страна\", каза Фараж пред тълпата. \"Тази нощ празнуваме, защото знаем, че това е най-важният момент в съвременната история на нашата велика нация Фактът е, че войната свърши, ние я спечелихме\".      \"Не вярвах, че това ще се случи. Няма да се напия или нещо такова, но това е забележителен момент, предвид че цялата върхушка на тази страна подкрепяше европейския проект\", каза Кристофър Кук, на 73 години, собственик на бизнес от Амършам, близо до Лондон. Тълпата се разпръсна по околните улици, където много хора пренебрегнаха забраната за алкохол, въпреки засиленото полицейско присъствие. Докато часовникът отброяваше времето до Брекзит, въпрос, който раздели нацията на редица нива - от парламента до семействата - нямаше видим контрапротест на милионите, гласували за оставане в ЕС. Някои отидоха, за да наблюдават случващото се. \"За мен лично това е доста мрачен ден, но разбира се, аз съм тук, за да празнувам\", пошегува се Дейвид Робинсън, 38-годишен финансист. \"Нямаше как да не се появя. Когато Берлинската стена падаше, нямаше как хората просто да си отидат вкъщи и да пият чай\". Несигурно бъдеще Според противниците на Брекзит той е безразсъдство, което ще отслаби Запада, ще унищожи останалото от британското световно влияние и ще навреди на икономиката. Дейвид Тъкър, на 75 години, отишъл в Лондон от Уелс, каза: \"Това е трагедия. Бяхме част от най-силния икономически блок в света. Сега сме просто гледащ навътре остров, който ще става все по-малък\". Брекзит обаче винаги е бил свързан с нещо много повече от Европа. Референдумът изкара наяве дълбоки вътрешни разделения и предизвика сериозни размисли по ред теми - от имиграцията до империята. Той беше тест за самата структура на изглеждащото днес по-скоро като разединено кралство - Англия и Уелс гласуваха за напускане, но Шотландия и Северна Ирландия искаха да останат. Това напрежение може да доведе до  нов референдум за шотландската независимост  и дори до опит за обединение на Ирландия. \"Писна ни от Европейския съюз, не го искаме\", каза Адриан Лангшоу, на 42 години. \"Искаме да сме суверенна нация и да живеем като британска нация, да взимаме собствени решения, да изготвяме собствени правила и да живеем както искаме\". Смесените чувства в деня на Брекзит показват, че Великобритания не е наясно със себе си, отбелязва в. \"Гардиън\". Великобритания скъса с Европейския съюз едновременно с ликуване и съжаление - толкова разединена в деня на напускането, колкото беше и при решението да напусне. За някои британци това е Денят на независимостта, за други - тежка национална загуба, пише вестникът. Великобритания остава разделена \"Политико\" отбелязва, че в нощта на Брекзит Великобритания е изглеждала разделена на два различни свята. Докато поддръжниците на Брекзит гърмяха шампанско, проевропейски активисти проведоха бдения и изразиха безпокойство какво може да донесе бъдещето. Граждани на ЕС, разтревожени за статута си във Великобритания, се събраха около сградата на лондонското кметство. Белгийски кифли и вафли се сервираха, докато те се тълпяха, за да потърсят правен съвет и емоционална подкрепа. Пьотр Турлик, на 77 години, беше заедно с жена си, която е французойка. Тя е срещнала затруднения с молбата с за статут на уседналост. Дошъл е във Великобритания от Полша, когато е бил на шест години по време на Втората световна война и сега е британски гражданин. \"Изглежда напълно цинично да се казва, че днес е денят на свободата, когато фактът е, че това е ден на огромна несигурност\", посочи той. Повалес Наоседа, на 62 години, литовски гражданин, каза, че вече не се чувства добре дошъл във Великобритания. \"Хората имат много въпроси, но никакви отговори\", допълни той. Пред тълпата кметът Садик Хан каза: \"Това е изключително важен ден. За някои ще бъде повод за празнуване, но за мен, и съм сигурен, че и за много от вас, водещата емоция ще е тъга\".   тук   тук", "date": "2020.02.01", "title": "Въодушевени или огорчени: как британците посрещнаха Брекзит"}
{"url": "https://www.dnevnik.bg/sport/2020/02/01/4023815_kak_superboul_se_prevurna_v_biznes_za_miliardi/", "text": "Знаете ли колко парчета пица ще изядат американците в неделя? А колко бира ще изпият? Едно е сигурно - много. Защото, това е супер неделята. Или просто денят на  Супербоул . Мачът, в който се определя шампионът в американския футбол, от години надхвърля границите на спорта. Събитието се превърна в бизнес за милиарди.", "date": "2020.02.01", "title": "Как Супербоул се превърна в бизнес за милиарди"}
{"url": "https://www.dnevnik.bg/intervju/2020/02/01/4020651_otec_stefan_stefanov_lipsata_na_pamet_oznachava_lipsa/", "text": "                           - В решението ми има тайна, скрита и за самия мен. Част от причината се съдържа в самия въпрос - атеистичното време. Решението ми беше някаква форма на съзнателна съпротива на онова време. Семейството ми не е свързано в Църквата, затова посрещна с изненада решението ми. Повечето от приятелите ми реагираха с учудване, някои с ирония, други го мислеха за каприз или случайно хрумване. Аз самият не бях напълно наясно в началото, защото интересът ми към богословието и религията беше спонтанен, а знанията - нищожни. Днес си давам сметка за невидимата Божия намеса в живота ми, как Бог ме е насочвал, без да ми се налага. Минах през доста препятствия, докато започна да уча богословие едва при второто ми кандидатстване. При първото ме извикаха в Държавна сигурност, за да ме предупредят, че няма да вляза. Наистина в последния момент се публикува решение завършилите техникуми да не бъдат допуснати до изпит. Това обаче усили желанието ми и на следващата година успях да постъпя в Духовната академия. Предметите, които изучавахме, ми ставаха все по-интересни, макар за повечето да нямахме учебници, но за сметка на това заварих старите, ерудирани преподаватели, които две години по-късно бяха принудително пенсионирани. Бях ръкоположен за дякон, а на следващата година за свещеник още преди да съм завършил. Това беше преди 41 години. По-късно никога не съм съжалявал за решението си. - Ръкавиците не бяха толкова меки, просто вече не се извършваха среднощни арести и не се разстрелваше без съд и присъда. Комунистическата власт засилваше атеистичната политика. Към ДС функционираше отдел за борба с религията и религиозните прояви. Когато ме извикаха при първото кандидатстване, ми казаха, че Семинарията и Академията до няколко години ще бъдат закрити, а свещениците ще бъдат оставени без заплати. Църковни служби извън храма не се разрешаваха, а в домовете се извършваха тайно. Въведоха се и принудително се налагаха гражданските ритуали. В нощта на Възкресение около храмовете разполагаха милиционерски постове с кучета. Властта използваше всички тоталитарни механизми, за да изолира и маргинализира Църквата. На Синодалното издателство беше разрешено да издава по 1-2 книги годишно. След многогодишно протакане през 1982 г. допуснаха да бъде отпечатана Библията в минимален тираж и от митрополията дадоха по един брой само на свещениците срещу подпис.  Атеистичната борба се водеше твърдо, но прикрито, за да не се накърнява маската на демократичност - мога да изброявам множество лични спомени, които оставаха незабележими за повечето хора. Но моите проблеми изглеждат нищожни спрямо страданията на онези, които са понесли реалната жертвена тежест на първите десет години от комунизма, когато са служили с риск на живота си, без да се отрекат от вярата си. В последвалите години в обществото действаше страхът, насаден през първите десетилетия на жестоко преследване и репресии. А при повечето хора действаше и механизмът на приспособленчеството и нагаждачеството. - Във всички бивши комунистически страни бяха канонизирани десетки новомъченици, Руската православна църква е канонизирала над 1700 души и се проучват съдбите на още над 30 000. България е единствената страна, в която не е канонизиран нито един, въпреки че жертвите са стотици. Това е недостойно към техните страдания и към тяхната памет. Казва се, че се събират сведения и свидетелства. Това не може да бъде оправдание. Нима в другите страни не са събирали?! Монахиня Валентина Друмева, игумения на Калоферския девически манастир, сама издири, събра и издаде многотомен сборник за български свещеници - мъченици и изповедници, гонени и пострадали за вярата в най-ново време. Досега издателството на Зографския манастир е издало 14 тома от нейния труд. Така, макар да не са официално канонизирани, поне знаем имената им и страданията, които са понесли. Това е достоен труд, който заслужава поклон, както заслужават поклон и невинните жертви. - Основната причина за липса на просветèн духовен живот, разбира се, е в самите клирици. Там, където свещениците насърчават просветата, Божият народ е просветèн. През комунизма съществуваше оправданието, че не се издават книги, че религията се преследва. Сега отдавна условията са променени, издава се прекрасна литература, който проявява интерес може да чете и да се образова. Сега подмяната се извършва с други средства. Най-отблъскващи са суеверните и некомпетентни коментари по някои медии. Но всеки има избор какво да чете, какво да гледа.  Няма как църковният живот да не е номинален при отсъствието на цялостна програма за духовна просвета, при липсата на насърчение. Непросветената вяра е суеверие. Можем да заимстваме от опита на другите църкви, където има прекрасни примери, но не го правим. Комунизмът ни направи лениви и апатични. Има няколко богословски факултета, но кандидатите са малко. През 90-те години имаше много студенти по богословие, но постепенно стана непрестижно и интересът угасна.     - Въпросите за психологията на злото са вечни. Бог не е сътворил злото, но ни е сътворил свободни и затова мнозина избират злото. Изборът е свободно решение както при Адам, така и при всеки човек. Ако не съществуваше свободата за избор, светът нямаше да е по-добър, защото наложеното добро не е добро. Злото е съблазнително, защото винаги е с красива маска, а освен това обещава успехи. Доброто често изглежда слабо. Божият Син Христос беше разпнат на кръста и ни призовава да бъдем кротки като Него. Мнозина си представят Бога като всесилен господар и не Го приемат като незлобив Агнец, Който се жертва. В действителност   - смаляването на всемогъщия Творец, е най-божественото Му свойство. На всеобщия последен съд Той ще ни пита дали сме нахранили гладния, напоили жадния, прибрали странника, облекли голия, посетили болния, като отъждествява Сам Себе Си с всички тези нуждаещи се от помощ. Антихристиянски идеологии са откраднали някои християнски идеали, но не по-малко печално е, когато християнството приеме парадни форми и забрави Божия призив за милосърдие. - Най-опасният капан, в който може да попадне Църквата, е именно досадата. Досадата по-успешно може да прогони хората от храма, отколкото откритите гонения. Евангелието е най-интересната книга, а за него много често се говори отвлечено и неразбираемо. Много често вярата се представя единствено като следване на правила. Правилата имат своето място както в Църквата, така и навсякъде в живота, но когато правилата се поставят преди любовта, това подменя същността на християнството. Христос казва кой е признакът, по който светът ще познае Неговите последователи - \"По това ще познаят всички, че сте Мои ученици, ако любов имате помежду си\". А оправданието за ченгетата също не е меродавно и актуално - не бива да отричаме факта, че в Църквата бяха внедрени много ченгета, но който желае да бъде в Църквата, винаги може да намери храм, в който служи чист и достоен свещеник. Хората, които се оправдават с ченгетата, са не по-малко жалки от самите ченгета. Споменах колко много жертви е дала Църквата през годините на комунистическите репресии. Затова не е справедливо, ако днес виждаме само тази част от историята, която ни е удобна. - Прошка може да има за всеки, ако има истинско покаяние. Прошка без покаяние е формална, защото в прошката участват двете страни. Ако дадем прошка, ние постъпваме като Христос. Но ако извършителят на злото не се покае, той си остава в своя мрак и в своята тиня независимо от нашата прошка. Същото се отнася и за потомците на палачите и насилниците - трябва да можем да различаваме истинското покаяние и автентичната вяра от лицемерната поза. С лицемерието се срещаме по-често, както и фалшивите диаманти са повече. Но това не е оправдание да не можем да разпознаваме истинските добродетели и хората, които ги притежават. - Тази дата почти не присъства в паметта на днешното общество, затова то живее в кризи и нечовешки условия. Психиатричните болници са само индикатор, лакмус на дехуманизацията на съвременното общество. Няма значение дали една жестокост е извършена преди 50 години или преди 5 дни. Тя ще се повтаря, докато нямаме памет и имаме търпимост към злото. Цялата култура на човечеството всъщност е памет. Паметта ни прави човеци, но тя ни прави и човечни. Емпатията се проявява не само към човека до теб, но и към предците ти. Днес нашата историческа емпатия е заменена от историческа омраза. Липсата на памет се нарича амнезия, а амнезията означава липса на живот. Тук също нашата Църква е в дълг към обществото, защото когато пеем \"вечная памят\", трябва да изпълваме тези думи със смисъл.", "date": "2020.02.01", "title": "Отец Стефан Стефанов: Липсата на памет означава липса на живот"}
{"url": "https://www.dnevnik.bg/sviat/2020/02/01/4021948_nai-nakraia_vreme_e_za_saundtraka_na_brekzit/", "text": "Преди близо година \"Дневник\" измисли за читателите си един възможен  саундтрак на Брекзит . Излизането на Великобритания от ЕС не се осъществи тогава, но е факт от снощи. По този повод \"Дневник\" споделя и разширения си списък с песните, които биха озвучили отнелото почти четири години събитие.", "date": "2020.02.01", "title": "Най-накрая: време е за саундтрака на Брекзит"}
{"url": "https://www.dnevnik.bg/photos/2020/02/01/4023896_fotogaleriia_daite_ni_obeshtanoto_i_shte_se_vurnem_-/", "text": "Три години и половина след референдума, Великобритания най-накрая напусна ЕС. Какви послания избраха за първите си страници британските вестници в деня преди и след Брекзит, вижте в галерията.", "date": "2020.02.01", "title": "Фотогалерия: \"Дайте ни обещаното\" и \"Ще се върнем\" - вестниците в деня след Брекзит"}
{"url": "https://www.dnevnik.bg/sport/2020/02/01/4023920_snimka_na_denia_v_pamet_na_kobe_braiunt/", "text": "Лос Анджелис лейкърс\" почете паметта на легендарния си играч  , загинал в катастрофа с хеликоптер през миналата седмица. Залата на \"езерняците\" \"Стейпълс сентър\" беше изпълнена с екипи на Брайънт за мача с \"Портланд\", загубен със 119:127.", "date": "2020.02.01", "title": "Снимка на деня: В памет на Кобе Брайънт"}
{"url": "https://www.dnevnik.bg/sviat/2020/02/01/4023918_procesut_za_impiichmunt_na_trump_shte_prikljuchi_do_dni/", "text": "Американският Сенат гласува против призоваването на свидетели и събирането на нови доказателства в процеса за импийчмънт на президента Доналд Тръмп, което може да даде възможност за оправдаване на Тръмп в близките дни, предадоха \"Ройтерс\" и \"Франс прес\". С 51 на 49 гласа контролираният от републиканците Сенат сложи край на стремежите на демократите да бъдат изслушани показанията на свидетели като бившия съветник по националната сигурност Джон Болтън. Смята се, че Болтън има непосредствена информация за усилията на президента да упражни натиск върху Украйна да разследва политическия му съперник - бившия вицепрезидент Джо Байдън. Въпреки че двама сенатори републиканци (Сюзан Колинс от щата Мейн и Мит Ромни от Юта) се присъединиха към колегите си демократи, внесли искането за призоваване на свидетели, то беше отхвърлено. Веднага след гласуването лидерът на републиканското мнозинство в Сената Мич Макконъл заяви, че процесът може да приключи до дни. \"Сега сенаторите ще се договарят с прокурорите в Камарата и адвокатите на президента, за да определят следващите етапи, докато ние се подготвим за приключване на процеса в близките дни\", каза той. Сенатът гласуваи график за останалите етапи от процеса, според който крайното гласуване ще се състои в 16 часа източноамериканско време на 5 февруари. В понеделник сенаторите ще изслушат заключителните аргументи на обвинението и защитата. Заседанието ще започне в 11 ч. Заключителните аргументи ще бъдат последвани от изказвания на сенаторите за това дали Тръмп трябва да бъде признат за виновен по повдигнатите две обвинения (в злоупотреба с власт и възпрепятстване работата на Конгреса) или да бъде оправдан. Във вторник се очаква изказванията на сенаторите да продължат. Във вторник вечерта се очаква президентът Тръмп да произнесе речта си \"За състоянието на съюза\" на общо заседание на двете камари в Конгреса. Почти сигурно е, че Сенатът ще оправдае Тръмп, тъй като за отстраняването му от власт е необходимо мнозинство от две трети в горната камара, а никой от 53-та републиканци не е показал признаци, че ще гласува за осъждане на президента.", "date": "2020.02.01", "title": "Процесът за импийчмънт на Тръмп ще приключи до дни"}
{"url": "https://www.dnevnik.bg/bulgaria/2020/02/01/4023926_pochivnite_dni_zapochvat_sus_slunce_i_proletni/", "text": "Днес до обяд облачността над страната ще намалее и ще бъде слънчево, а вятърът ще стихне в повечето райони. Максималните температури ще бъдат между 13 и 18 градуса, в София - около 15 градуса, показва справка на сайта на Националния институт по метеорология и хидрология (НИМХ). Над планините ще бъде предимно слънчево, с умерен, по високите и открити части и временно силен, северозападен вятър, който след обяд ще отслабва и ще се ориентира от запад. Максималната температура на 1 200 метра ще бъде около 10 градуса, на 2 000 метра - около 3 градуса. В неделя над страната отново ще се заоблачи, но максималните температури ще останат високи за сезона - около 14-17 градуса. Над планините също ще е облачно, като по високите върхове се очакват и превалявания от сняг.", "date": "2020.02.01", "title": "Почивните дни започват със слънце и пролетни температури"}
{"url": "https://www.dnevnik.bg/sport/2020/02/01/4020897_slavi_goravchovski_bodibildur_chas_po_zdravosloven/", "text": "Фитнесът и здравословно хранене често вървят ръка за ръка, като те влизат в плановете на всеки, който иска да промени вредните си навици. За Слави Горанчовски двете понятия са начин на живот. Чрез тях той е успял да изживее мечтата си в бодибилдинга и да превърне придобитите знания и умения в доходоносен бизнес. Горанчовски влиза във фитнес залата преди 16 години, като първоначалната му среща със спорта е чрез футбола и брейкденсинга. Постепенно се запалва да пробва уменията си в бодибилдинга на състезания, като вече има над 20 купи и медали, повечето от които са спечелени в надпревари в САЩ. Според него най-често допусканите грешки, които правят хората, е, че са хаотични и непостоянни в опита си да водят здравословен начин на живот. Друг фактор за 33-годишния Горанчовски е липсата на воля, която спира развитието в тази посока.      Скептичен е, че младите водят активен начин на живот. Според него техните интереси са далеч от спорта и хората на средна възраст са тези, които с бързи темпове решават да променят навиците си. \"Главните проблеми са безразборното хранене, заседналият начин на живот, провокиран от седенето пред компютъра или цъкането на телефона, и не на последно място неинформираността и може би липсата на желание от родителите да водят здравословен начин на живот. На голяма част от обществото й се вижда доста труден този живот, за съжаление\", каза Горанчовски пред \"Дневник\". Той вярва, че един час по здравословно хранене и начин на живот в училище ще бъде от полза. За него развитието на технологиите има както отрицателна страна, така и положителна заради достъпа до информация и повечето изследвания в областта на храненето и спорта. Проект за изваяни мускули Горанчовски участва в състезания за \"мъжка физика\", като се е докосвал до престижното състезание \"Мистър Олимпия\". В категорията се търси предимно красотата на тялото и цялостната визия, като участниците не са разделени в групи според килограмите им, а основна роля при разделението играе ръстът. Именно заради това Горанчовски не трябва да се стреми към обем на мускулите и през една част от времето той може да не се придържа стриктно към тренировъчен и хранителен режим. \"Режимите ми са различни почти всеки път и са съобразени изцяло с това от какво има нужда тялото ми. Доста са тежки и както при всеки професионален спортист нямат нищо общо със здравословния начин на живот\", каза Горанчовски.      Според Горанчовски, за да бъде един състезател успешен, той трябва да притежава ген, воля и постоянство, като ролята на хранителните добавки не стои на първо място. \"Както лекарствата, така и хранителните добавки са създадени с цел да помагат на хората в дадени ситуации. Това, че някой прекалява с използването им, за да постигне нещо за 2 дни, а принципно за постигането му са нужни години, определено може да ги направи вредни за здравето\", заяви Горанчовски. В момента усилията му са посветени на хора, на които изготвя хранителни режими и тренировъчни програми. Те са хора от всякакви възрасти, като главната цел на повечето е да изглеждат и да се чувстват добре. \"Както са тръгнали нещата, всичко ще става от разстояние чрез интернет. От една страна това е добре, защото пестим време, а и може би специално за фитнеса онлайн коучингът е добър вариант, защото иначе няма как да се докоснем и да черпим знания от добрите треньори, които или са много заети, или са много далеч от нас. От друга страна пък това не е добре, защото се губи личният контакт\", допълни Горанчовски.", "date": "2020.02.01", "title": "Слави Горанчовски, бодибилдър: Час по здравословен живот ще е от полза в училище"}
{"url": "https://www.dnevnik.bg/bulgaria/2020/02/01/4023929_za_godina_durjavata_e_platila_nad_620_hil_lv_zaradi/", "text": "Държавата е платила 620 200 лв. през 2019 г. като обезщетения за бавно правосъдие, съобщава  \"Сега\" , като се позовава на справка от Инспектората към Висшия съдебен съвет (ИВСС). Сумата е платена по общо 265 споразумения, подписани от министъра на правосъдието с пострадалите от забавянето на делата. Сред фрапиращите случаи, за които се разбира от последния доклад на ИВСС са дело за реституция в София, което се е проточило 25 години, 11 месеца и 3 дни. За това време част от страните в процеса са починали, а при търсенето на наследниците на един от тях със съдебна поръчка до Великобритания документите са предадени на куриер 4 години след разпореждането на съда. Сред другите случаи са дело по Закона за собствеността, продължило над 20 години, дело за длъжностно присвояване, точило се над 14 години, и дело за престъпление по служба, гледано близо 14 години. От процедурата за обезщетение за бавно правосъдие могат да се възползват страни по приключени граждански, административни и наказателни дела, както и обвиняеми, пострадали или ощетени юридически лица по прекратени досъдебни производства. Заявленията се разглеждат от ИВСС, а след това споразуменията за изплащане на обезщетения се подписват от министъра на правосъдието. По закон максималното обезщетение по тази административна процедура е 10 хил. лв.", "date": "2020.02.01", "title": "За година държавата е платила над 620 хил. лв. заради бавно правосъдие"}
{"url": "https://www.dnevnik.bg/bulgaria/2020/02/01/4023640_kak_pravilno_da_miem_rucete_si/", "text": "Мийте си често ръцете с топла вода и сапун\" е една от основните препоръки на здравните власти в сезона на грипа и острите респираторни заболявания и покрай бързото разпространение на новия короновирус от Китай. Много често препоръката е обвързана и с време. Миенето на ръцете трябва да продължи минимум 20 секунди. Но какво точно трябва да направим в рамките на тези 20 секунди? Отговорът гледайте във видеото на Националната здравна служба на Великобритания. Могат ли маските да ни спасят от вирусите вижте  тук.  Кога трябва и кога не трябва да се пие антибиотик вижте  тук.  Всичко по темата с новия короновирус четете  тук.  Как точно се предава вирусът  тук.  Как да се предпазите от вируса можете да  прочетете тук.", "date": "2020.02.01", "title": "Как правилно да мием ръцете си"}
{"url": "https://www.dnevnik.bg/evropa/2020/02/01/4023865_fotogaleriia_noshtta_v_koiato_velikobritaniia_stana/", "text": "С изпълнение на \"Боже, пази кралицата!\" ликуващи британци отбелязаха в полунощ западноевропейско време момента, в който  .", "date": "2020.02.01", "title": "Фотогалерия: Нощта, в която Великобритания стана първата страна, напуснала ЕС"}
{"url": "https://www.dnevnik.bg/bulgaria/2020/02/01/4023931_sacheva_pokrai_mitovete_za_otnemane_na_deca_trudno_se/", "text": "Социалното министерство разработва механизъм за подкрепа на българи, които имат проблеми със социалните служби в други държави, каза ресорният министър Деница Сачева пред Би Ти Ви. Става дума за оказване на консулска подкрепа, информация и на правна защита и там, където е необходимо - намеса на българските социални работници, обясни Сачева. Структурата ще е в рамките на Държавната агенция за закрила на детето, като ще се работи с представители на правосъдното и външното министерство. Социалният министър направи коментара, говорейки за случая в Германия, при който 7-месечно бебе беше отнето от семейството му заради съмнения за родителска небрежност. Говорейки за отложеното социално законодателство и протестите срещу вече несъществуващата Стратегия за детето, министърът отново увери, че семейните политики в България не са застрашени, но и предупреди, че \"покрай митовете и легендите трудно намираме време да говорим по сериозните теми\". \"Една от тях е, че в България има остър недостиг на социални работници. В момента на терен работят около 4 хиляди души. В рамките на следващите няколко години ние ще имаме нуждата от поне още толкова\", каза министърът. Посочи, че на фона на демографската криза в страната ще има все по-голяма нужда от социални услуги, а същевременно очернящите кампании правят все по-трудно намирането на желаещи да бъдат социални работници. \"Това, което се случва в момента, е една смеси от недоверие, от страхове, от практически опит, който имат някои български граждани, особено такива, които живеят в чужбина и механично пренасят негативния си опит в България. В България има български модел на социална политика, който се основава на работа със семейството, който отчита, че детето има права, но при дете в риск винаги се работи със \"разширеното\" семейство\", обясни Сачева. Извеждането от семейството е крайна мярка, към която се преминава, само когато са изчерпани всички останали възможности, при това става със съдебно решение. \"Твърдя убедено, че държавата връща деца в семейството, а не ги отнема\", каза Деница Сачева и посочи, че следва да се прави разлика между личните страхове и нуждите да се говори за социални услуги. \"Няма стратегия, в която всички деца да се обявяват в риск, има несъстоятелни твърдения и неща, които се вадят, за да потенцират страховете у хората\", добави тя.", "date": "2020.02.01", "title": "Сачева: Покрай митовете за отнемане на деца трудно се говори по сериозните теми"}
{"url": "https://www.dnevnik.bg/bulgaria/2020/02/01/4023933_borisov_demokraciiata_i_mirut_sa_nai-cennite_v/", "text": "Винаги съм казвал, че демокрацията и мирът са най-ценните неща в днешния свят. Радостен съм, че сега българите живеят в разбирателство и взаимно уважение, но това не означава, че не трябва да помним подобни режими в човешката история и поуките от тях.\" Това написа премиерът Бойко Борисов във Фейсбук по повод Деня за почит на жертвите от комунизма, който България отбелязва днес. \"Важно е да се знае цялата историческа истина за тоталитарните режими, но още по-важно е никога повече да не ги допускаме и остро да осъждаме всяко посегателство върху достойнството на човека. Поклон пред паметта на жертвите на комунистическия режим\", казва още премиерът. Той посочва, че в учебните програми за 10 клас вече влиза изучаване на комунизма в България, което изтъква като резултат от усилията на правителството. Денят на почит към паметта на жертвите на комунистическия режим в България се отбелязва на 1 февруари - денят, в който през 1945 г. т.нар. Народен съд осъжда на смърт десетки българи - тримата регенти, съветници на царя, министри, депутати и висши офицери. Денят се чества по предложение на президентите на България Желю Желев (1990-1997) и Петър Стоянов (1997-2002).", "date": "2020.02.01", "title": "Борисов: Демокрацията и мирът са най-ценните в днешния свят"}
{"url": "https://www.dnevnik.bg/bulgaria/2020/02/01/4023934_suratnik_na_vasil_bojkov_e_zadurjan_v_avstriia/", "text": "Бизнесменът Борис Бекяров, който е обявен за издирване заедно с Васил Божков, е бил задържан преди няколко часа на летището в австрийската столица Виена, предаде БНР. Информацията бе потвърдена пред \"Дневник\" от говорителя на главния прокурор Сийка Милева. Досега прокуратурата не е съобщавала официално имена на издирваните по разследването срещу собственика на \"Нове холдинг\" хора. Борис Бекяров е сред дългогодишните партньори на Божков още от 90-те години. Той е сред съдружниците в \"Еврофутбол\". Той е сред първите съдружници в \"Еврофутбол\" заедно с Александър Тумпаров, Стефан Найденов (бащата на братята Цветомир и Боян Найденови - семейството подаде сигнали срещу Божков за заплахи, изнудване и за невнесени такси от лотарията през декември). В момента Бекяров, за когото е издадена европейска заповед за арест, се намира в поделение на австрийската полиция и се очаква българските власти да направят постъпления за връщането му в страната. , каза Сийка Милева пред \"Дневник\". Снощи главният прокурор  Иван Гешев съобщи, че по непотвърдена информация   Божков е бил задържан на територията на Обединените арабски емирства . От седмица бизнесменът е в чужбина, а през това време в страната му бяха повдигнати задочно обвинения, в офисите му имаше обиски, а държавата  подготвя изземането на културно-исторически ценности  оттам. Самият Гешев увери на няколко пъти, че \"ще си го приберем\". За да бъде върнат арестуван в чужбина в България е необходимо произнасянето на властите в страната, в която е задържан. Досега не е оповестявано двустранно споразумение за правно сътрудничество и екстрадиция между България и ОАЕ. Повече за режима за екстрадиция от арабската страна четете  тук .", "date": "2020.02.01", "title": "Съдружник на Васил Божков е задържан в Австрия"}
{"url": "https://www.dnevnik.bg/bulgaria/2020/02/01/4023945_shefut_na_komisiiata_po_hazarta_e_obvinen_v_dlujnostno/", "text": "Настоящият шеф на Държавната комисия по хазарта Александър Георгиев е обвинен в длъжностно престъпление, съобщи говорителят на главния прокурор Сийка Милева пред \"Дневник\". Георгиев е бил разпитан по разследването срещу бизнесмена Васил Божков, но не е арестуван. Освободен е срещу \"парична гаранция\" в размер на 40 хил. лева, уточни Милева. По-рано днес Би Ти Ви съобщи, че шефът на хазартния регулатор е задържан и е направил самопризнания, че е покровителствал бизнеса на Васил Божков. Пред \"Дневник\" Милева отказа да потвърди, че Георгиев направил такова признание като посочи, че не е запозната с разпита му и не може да коментира думите му. \"Знам, че е направил самопризнания, знам, че е съдействал на разследването, знам, че прокуратурата ще съобрази това\", каза междувременно пред журналисти главният прокурор Иван Гешев, който присъства на поредната за тези дни акция на прокуратурата - срещу битовата престъпност в столичния кв. \"Христо Ботев\". По информация на БНТ обвинения са повдигнати и на още един член на Комисията по хазарта, но прокуроратурата отказва да съобщи името му. Александър Георгиев бе назначен за председател на Комисията по хазарта през април 2019 г. на мястото на Мария Филипова, която оглавяваше хазартния регулатор за около година, след което бе избрана за зам.-председател на Комисията за финансов надзор. Преди това Георгиев бе зам.-директор на Националната агенция по приходите, в чиято система работеше от години. Вчера бившият партньор на Васил Божков Цветомир Найденов, който в края на 2019 г. започна да говори публично срещу бизнесмена и го обвинява от това, че го е заплашил с убийство до това, че е \"сериен изнасилвач\", заговори в телевизионно интервю за бивши шефове на Комисията по хазарта, които били в близки отношения със собственика на \"Нове холдинг\". \"Защо не го питахте вчера Димитър Терзиев (бивш шеф на хазартния регулатор) колко пъти е идвал в офиса на \"Нове Холдинг\", заяви той пред Би Ти Ви и добави, че всички шефове на регулатора, без Мария Филипова и Калоян Кръстев, са идвали в офиса на Божков. . Най-тежката мярка за неотклонение \"задържане под стража\" му бе наложена от Специализирания съд като решението може да бъде обжалвано. Митев бе арестуван преди 2 дни по разследването срещу Божков и е привлечен към наказателна отговорност. Той оглавяваше хазартния регулатор до февруари 2018 г., като бе назначен през 2013 г. при кабинета на Пламен Орешарски. От специализираната прокуратура съобщиха, че съдът е приел изцяло искането ѝ за задържане. Според прокуратурата Митев е бил \"отворил чадър\" над лотарийните игри на Васил Божков и им е осигурявал безпроблемно съществуване и дори е спирал лицензи на конкуренти, съобщава БНТ. Според обвинението той е осигурил възможността лотариите на бизнесмена да плащат значително по-ниски такси от конкуренцията, от което бюджетът е ощетен с над 559 млн. лева. Според прокуратурата именно Митев е въвел практиката лотарийните игри, организирани от фирмите на Божков да декларират задължения за по-ниски такси, а декларациите им да не се проверяват. Макар да не е обвинен във взимане на подкуп, прокуратурата посочи и свидетелски показания, че Божков му е плащал. Самият Огнемир Митев отрече пред съда да е получавал подкупи и каза, че не познава лично Васил Божков. По думите му бизнесменът е плащал по-ниски такси, защото имал влияние и се възползвал от несъвършенствата на закона. В съдебната зала станаха известни имената на хората, сочени от държавното обвинение като част от организирана престъпната група с лидер Васил Божков. Това са неговите бизнес партньори - Борис Бекяров, Георги Попов и Александър Тумпаров, съобщава БНТ. По-рано днес се разбра, че във Виена е задържан съдружникът на Васил Божков - Борис Бекяров. До момента няма официално потвърждение от властите в Обединените арабски емирства за задържането на самия Васил Божков, каквато информация съобщи вчера главният прокурор Иван Гешев. Повече по темата -  тук .", "date": "2020.02.01", "title": "Шефът на Комисията по хазарта е обвинен в длъжностно престъпление (обновена към 20 ч.)"}
{"url": "https://www.dnevnik.bg/evropa/2020/02/01/4022863_brekzit_e_fakt_a_sega_neka_trudnoto_zapochne/", "text": "Точно в полунощ в Брюксел в петък  Великобритания напусна Европейския съюз , а премиерът Борис Джонсън изпълни предизборното си обещание да осъществи Брекзит. Той обаче няма да има много време, за да вкуси триумфа на \"развода\", който в продължение на три и половина години разтърсваше из основи британската политика и разделяше нацията. 1 февруари бележи началото на нов етап в преговорите между Лондон и Брюксел, по време на който те ще трябва да се споразумеят за формата на бъдещите си отношения, пише \"Ройтерс\". Двете страни имат време до края на 2020 г. - тогава приключва преходният период, през който промени почти няма да има (  - за да изготвят споразумение за търговията и други въпроси, включително сигурността, енергетиката, транспортните връзки, рибарството и обмена на данни. Джонсън казва, че 11 месеца са достатъчно време, за да се постигне търговска сделка с \"нулеви мита и нулеви квоти\" и обеща, макар да има възможност, да не удължава преходния период след 2020 г. Ръба на пропастта - \"отчетлива възможност\" Ако преговорите се провалят, от 2021 г. търговията между Великобритания и ЕС ще осъществява при условията на Световната търговска организация с вносни мита и проверки. По думите на съветника на ЕС за Брекзит Стефан де Ринк ръбът на пропастта остава \"отчетлива възможност\", защото намирането на допирни точки до 31 декември ще бъде по-трудно от договарянето на условията за \"развода\", което двете страни направиха през октомври, повече от три години след референдума за Брекзит. Завършването на търговските споразумения с ЕС обикновено отнема години и в Брюксел няма големи надежди, че преходният период ще бъде достатъчно дълъг, за да се постигне нещо повече от сделка, включваща само най-важното. Очаквайте безизходица около въпроса за честната конкуренция Получаването на нещо повече от подобна сделка би било по-лесно, ако Великобритания искаше да продължи да се придържа към европейските регулации, но Лондон настоява, че няма да приема да му диктуват правилата. Опасенията на Великобритания са, че запазването на правилата на ЕС ще я затрудни при сключването на търговски споразумения с други страни, особено  със САЩ . ЕС казва, че няма да подпише търговска сделка с голям, икономически силен съсед без стабилни разпоредби, които  да гарантират честната конкуренция . Исканията на блока ще се фокусират върху въпросите, свързани с равнопоставеността - екологичните и трудовите стандарти, както и правилата за държавна помощ - за да гарантира, че Великобритания няма да може да предлага продукти на единния европейски пазар на нечестно ниски цени. По думите на Сам Лоу от Центъра за европейска реформа желанието на Великобритания да има пълен контрол върху вътрешните регулации и търговската политика значително ще ограничи обхвата на бъдещата сделка. \"В най-добрия случай ЕС и Великобритания са на път да сключат споразумение за свободна търговия, което премахва всички мита и квоти, но създава значителни нови административни и регулаторни бариери в търговията със стоки и услуги\", допълни той. Предстои битка за рибата Предвид, че промишлените вериги за доставки в ЕС пресичат границите многократно заради продукти като коли и лекарства, договарянето на правилата за обозначаване на това от къде идват продуктите - и следователно какви регулации и данъци се прилагат - ще бъде сложно. Но един от най-големите рискове по пътя към сделката ще бъдат правата за рибарството, караниците за които вече започнаха. Връщането на контрола върху богатите води за риболов беше свещен въпрос за много поддръжници на Брекзит. Брюксел обаче обвърза достъпа на лодки от ЕС с достъпа до европейски пазари за огромния британски финансов сектор. Само няколко месеца Въпреки че на хартия ЕС и Великобритания имат 11 месеца, за да се договорят за бъдещите си отношения, в действителност времето е много по-малко. Разговорите няма да започнат официално докато правителствата в ЕС не се споразумеят за преговорен мандат в края на февруари. След това двете страни ще трябва да сключат споразумение до средата на октомври, за да има достатъчно време за превеждане на договора на всичките официални езици на ЕС и за ратифицирането му до края на годината.", "date": "2020.02.01", "title": "Брекзит е факт. А сега нека започне трудната част"}
{"url": "https://www.dnevnik.bg/sport/2020/02/01/4023944_junaited_potursi_reshenie_na_problemite_si_s_napadatel/", "text": "\"Манчестър юнайтед\" привлече под наем нигериеца Одион Игало в последния ден от зимния трансферен прозорец. Той е преотстъпен от китайския \"Шанхай шенхуа\" до края на сезона във Висшата лига. Игало е добре известно име на Острова, където игра за \"Уотфорд\" между 2014 и 2017 г. За \"стършелите\" нигериецът вкара 39 гола в 99 мача. \"Одион е опитен играч, който ще ни даде различни опции в атака. Той е различен тип централен нападател, освен това е страхотен човек и професионалист\", каза мениджърът на \"червените дяволи\" Оле Гунар Солскяр. Игало е първият играч, който ще играе под наем в \"Юнайтед\" от Радамел Фалкао през 2014 г. Интерес към нападателя е имало и от други тимове на Острова, но желанието на футболиста е било да премине на \"Олд трафорд\". Тимът е пети във Висшата лига с едва 34 точки след 24 мача, като изостава с 33 точки зад лидера \"Ливърпул\".", "date": "2020.02.01", "title": "\"Юнайтед\" потърси решение на проблемите си с нападател от Китай"}
{"url": "https://www.dnevnik.bg/sport/2020/02/01/4023946_vduhnovenata_sofiia_kenin_prechupi_mugurusa_i/", "text": "Американката София Кенин е шампионката на Australian Open за 2020 г., след като спечели емоционален финал с Гарбине Мугуруса. 21-годишната състезателка се наложи над бившата №1 с 4:6, 6:2, 6:2. Срещата продължи 2.03 часа. Преди Australian Open Кенин не беше достигала по-далеч от четвърти кръг в турнирите от Шлема, а имаше и само една победа в Мелбърн от 2019 г., което не ѝ попречи да вдигне трофея \"Дафне Окхърст\". Най-младата финалистка в турнира от 2008 г. насам започна нервно, но с безгрешна игра във втория и третия сет успя да пречупи Мугуруса. Испанката не успя да добави нова титла от Шлема в колекцията си след тези от \"Ролан Гарос\" 2016 и \"Уимбълдън\" 2017. Мугуруса вече е с две победи и две загуби във финали от Големия шлем. Кенин постигна втора победа от два мача с Мугуруса, като и двата дойдоха на твърди кортове.    Кенин успя да пробие Мугуруса пет път от общо пет възможности в целия мач, докато испанката получи 12 шанса, но оползотвори едва два. Бившата №1 направи и 45 непредизвикани грешки, които оказаха голямо влияние. Първият сет беше решен след три пробива, като испанката два пъти успя да вземе подаването на Кенин и да поведе. Въпреки допуснати четири двойни грешки, тя реализира три аса и беше по-стабилна, като спечели 80% от точките при първия си сервис. Нервите повлияха на Кенин и само в първата част американката даде девет възможности за пробив на своята съперничка. Последва обрат от 21-годишната американка. Тя повиши нивото на играта си и изигра безгрешен втори сет, в който реализира пробив в четвъртия гейм и поведе с 3:1. До края на сета Кенин даде само един гейм на Мугуруса и в последния момент я проби още веднъж.      Кенин не даде нито точка за пробив на Мугуруса, а голямото отстъпление в играта на испанката беше в сервиса, като тя вкара само 43% първо подаване. Третият сет предложи много емоции, но решаващ се оказа петият гейм. В него Кенин трябваше да се защитава при 0:40, но успя да вземе своето подаване. Още в следващия гейм американката проби и поведе с 4:2. Сервисът провали Мугуруса и в последния гейм, когато направи три двойни грешки и победата отиде в 21-годишната Кенин. ", "date": "2020.02.01", "title": "Вдъхновената София Кенин сломи Мугуруса и триумфира с титлата на Australian Open"}
{"url": "https://www.dnevnik.bg/kultura/2020/02/01/4023759_otkus_ot_otrovniiat_ostrov_na_sur_artur_konan_doil/", "text": "                         Непревеждан до момента роман на сър Артър Конан Дойл излиза на български език. \"Отровният пояс\" излиза в луксозно издание с твърди корици. Любим на няколко поколения, едновременно избухлив, доминиращ и с брилянтен ум, прочутият и противоречив учен Джордж Челинджър, познат ни от шедьовъра \"Изгубеният свят\", оживява отново на български в непревеждания до момента роман от сър Артър Конан Дойл - \"Отровният пояс\"! В него Земята е на прага на апокалипсис и професор Челинджър е твърдо решен да разбуди общественото внимание със скандална статия в \"Таймс\". Мистериозен космически облак обгръща слънчевата ни система, а токсичният му ефект ще обрече живота на трагичен край. Страховитото предизвикателство очаква не само темпераментния Челинджър, но и неговите също добре познати приятели: ловеца Джон Рокстън, журналиста Едуард Малоун и свадливия проф. Съмърли. Този път обаче те не са сред непроходимите плата на Южна Америка, а в собствения дом на професора и само четиримата авантюристи могат да посрещнат достойно зловещия феномен в момент, в който на карта е поставено бъдещето на целия свят. \"Отровният пояс\" излиза за първи път на български език в луксозно издание с твърди корици и в превод на Зорница Русева повече от век след появата си на Запад. Романът разкрива един непознат, но не по-малко увлекателен Артър Конан Дойл, и утвърждава създателя на Шерлок Холмс и доктор Мориарти като един от най-талантливите разказвачи на XX век, който не се ограничава в отделни теми, а напротив - сам размива линиите между познатите жанрове. \"Отровният пояс\" е майсторски полет на човешката фантазия и предупреждение \"колко точно тесен е пътят на нашето материално съществуване и какви бездни може би зеят от двете му страни\" и че те може да се отворят пред нас всеки един миг. Глава първа РАЗМИВАНЕТО НА ЛИНИИТЕ От изключителна важност е сега, веднага, докато тези изумителни събития са все още ясни в паметта ми, да ги запиша с онази фактическа точност, която времето би могло да размие. Но дори докато го правя, продължавам да недоумявам как стана така, че тъкмо на нашата групичка от \"Изгубеният свят\" - професор Челинджър, професор Съмърли, лорд Джон Рокстън и самия аз - се случи да преживее това невероятно приключение. Когато, преди известен брой години, отразих в \"Дейли газет\" нашето епохално пътуване в Южна Америка, и през ум не ми минаваше, че тъкмо на мен ще се падне да разкажа за едно дори още по-странно преживяване - безпрецедентно сред всички анали на човечеството и такова, което би трябвало да изпъква в историческите летописи, подобно на грамаден връх сред скромните била наоколо. Самото събитие винаги ще бъде смайващо, но обстоятелствата, при които ние, четиримата, бяхме заедно по време на тази изумителна случка, се сформираха по напълно естествен начин. Ще разкажа събитията, които я предхождаха, възможно най-сбито и ясно, макар да съзнавам добре, че колкото по-пълни са подробностите около подобна тема, толкова по-охотно би ги приел читателят, тъй като общественото любопитство си остава ненаситно. Падаше се петък, двайсет и седми август - една дата, навеки запечатана в историята на света - когато отидох в редакцията на вестника, в който работех, и помолих господин Макардъл, който оглавяваше отдел \"Новини\", за тридневен отпуск. Добрият стар шотландец поклати глава, почеса се по оредяващия червеникав хвръкнал бретон и най-накрая даде глас на неохотата си. - Мислех си, господин Малоун, че в близките дни бихме могли да се възползваме от вашите умения. Имам предвид една история, към която единствен вие бихте могли да се отнесете подобаващо.  - Съжалявам - казах аз и се опитах да прикрия разочарованието си. - Разбира се, че ако съм нужен, то с това въпросът ще бъде приключен. Но ангажиментът ми беше важен и от личен характер. Ако мога да бъда  - Всъщност не виждам как бихте могли. Опитах се възможно най-бързо да преглътна горчивината, която изпитах. Все пак вината си беше само моя, тъй като вече трябваше да съм разбрал, че един журналист няма никакво право да планира времето си сам.  - Значи въпросът е приключен - казах аз с цялата ведрина, която съумях да призова у себе си в толкова кратък срок. - С какво точно искате да се заема? - Всъщност бих искал просто да интервюирате онзи дяволски мъж, който живее в Ротърфийлд.  - Да не би да имате предвид професор Челинджър? - възкликнах аз. - Тъкмо него. Миналата седмица цяла миля гонил по петите Алек Симпсън от вестник \"Къриър\", надолу по главния път. Вероятно сте прочели за случилото се в полицейския доклад. Нашите момчета по-скоро биха интервюирали някой алигатор, избягал от клетката си в зоопарка. Но вие бихте се справили, струва ми се - все пак сте стари приятели. - О - рекох аз, страшно облекчен, - това улеснява нещата. По една случайност отпускът ми беше необходим тъкмо защото трябваше да навестя професор Челинджър в Ротърфийлд. Всъщност сега се пада годишнината от нашето славно приключение из платото отпреди три години - той покани цялата ни група да празнуваме в дома му. - Отлично! - викна Макардъл, като потъркваше ръце и грееше доволно иззад очилата си. - Значи ще успеете да измъкнете повече информация от него. За всеки друг бих казал, че говори пълни фантасмагории, но все пак се е случвало той да има право и кой знае, може би отново е така!  - Какво да измъкна от него? - попитах аз. - С какво се е занимавал?  - Не прочетохте ли писмото му на тема \"Научни вероятности\" в днешния \"Таймс\"?  - Не. Макардъл се наведе и вдигна един брой от пода. - Четете на глас - каза той, като посочи с пръст една колонка. - На драго сърце бих го чул отново, тъй като не съм убеден, че съумях да вникна в целия смисъл, който този човек е вложил в думите си.  Това беше писмото, което прочетох на новинарския редактор на \"Газет\" - \"НАУЧНИ ВЕРОЯТНОСТИ\" \"Сър - прочетох с развеселение, но не без да изпитам и някои не толкова ласкави чувства, самодоволното и напълно нелепо писмо от Джеймс Уилсън Макфейл, което неотдавна се появи на страниците на вашия вестник, на тема тъмните сенки сред линиите на Фраунхофер в спектъра на светлината, излъчвана както от планетите, така и от неподвижните звезди. Той определя темата като незначителна. Един по-широко скроен ум спокойно би могъл да придаде на откритието доста по-голяма важност - толкова голяма, че да засяга целокупното добруване на всеки мъж, жена и дете на тази планета. Не бих могъл да се надявам, с изразните средства, предоставени ми от научния език, да накарам онези некадърници, които черпят идеите си от страниците на един всекидневник, да вникнат в смисъла на моите думи. Затова ще положа усилия да се съобразя с тяхната ограниченост и да поясня ситуацията с помощта на една простичка аналогия, която би отговаряла на умствените способности на вашите читатели.\" - Какъв чудак само - истински чудак! - каза Макардъл, като поклащаше замислено глава. - Този човек е в състояние да разгневи и гургулица, и да предизвика безредици на квакерска сбирка. Нищо чудно, че в Лондон му е твърде тясно. Много е жалко, господин Малоун, защото това е един велик ум! Е, нека чуем аналогията.  \"Да предположим - започнах да чета аз, - че една малка купчинка завързани една за друга коркови тапи бива пусната по бавно течение на пътешествие през Атлантика. Ден 9 след ден корковите тапи се носят леко, заобиколени от едни и същи условия. Ако тапите притежаваха съзнателност, да предположим, че биха счели тези условия за постоянни и неизменни. Но ние, след като притежаваме далеч по-големи познания, сме наясно, че биха могли да се случат много неща, които да изненадат корковите тапи. Биха могли да се блъснат в някой кораб или спящ кит, или да се оплетат във водорасли. Във всеки случай, тяхното пътуване вероятно би приключило, след като океанът ги захвърли край скалистите брегове на Лабрадор. Но как биха могли те да подозират това, докато така кротко се носят ден след ден из онова, което мислят за един безбрежен и хомогенен океан? Вашите читатели вероятно ще съумеят да разберат, че Атлантическият океан в тази притча заема мястото на огромния океан от етер, през който ние се носим, и че корковите тапи представляват малката и затънтена планетна система, към която принадлежим. Едно треторазрядно слънце, с неговите дрипави и опърпани, незначителни спътници, ние се носим при едни и същи всекидневни условия към един неизвестен край, някаква жалка катастрофа, която ще ни сполети сред безбрежните дебри на Космоса, където ще бъдем залети от един Ниагарски водопад от етер или запратени на някой невъобразим Лабрадор. При тези условия не виждам място за плиткоумния и невеж оптимизъм на вашия кореспондент - господин Джеймс Уилсън Макфейл, а само множество причини, които налагат да наблюдаваме внимателно и с любопитство всеки признак за промяна сред този заобикалящ ни Космос, от който може би зависи нашата собствена съдба.\" - От него би излязъл славен свещеник, и още как - каза Макардъл. - Как тръби само, като истински орган! Да чуем какво точно го тревожи. \"Основното замъгляване и изменение в линиите на Фраунхофер от светлинния спектър сочи, по мое мнение, за една повселенска космическа промяна от сложен и рядък характер. Светлината на една планета е светлина, отразена от слънцето. Светлината на една звезда произлиза от нея самата. Но светлинните спектри както от планетите, така и от звездите в този случай са претърпели една и съща промяна. Дали това е, в такъв случай, промяна в същите тези планети и звезди? За мен подобна идея е немислима. Каква обща промяна би могла да се случи едновременно във всички тях? Дали това е промяна в собствената ни атмосфера? Възможно е, но освен това е изключително малко вероятно, след като не наблюдаваме никакви признаци за това около нас и подобна промяна все още не се проявява в химичните анализи. Каква тогава е третата възможност? Да има промяна в съответната среда - в този безкрайно фин етер, който се простира от звезда до звезда и обгръща цялата Вселена. Навътре в този океан ние се носим по едно бавно течение. Не би ли могло то да ни отнесе към нови пояси от етер със свойства, каквито никога не сме си представяли? Някъде е настъпила промяна. Това космическо смущение в светлинния спектър го доказва. Промяната може да е добра. Може да е лоша. Или пък неутрална. Ние не знаем каква е тя. Плиткоумните наблюдатели биха могли да сметнат въпроса за незначителен, но човек като мен, който притежава задълбочения интелект на един истински философ, ще разбере, че възможностите на Вселената са непредвидими, а най-мъдрият от всички е онзи, който винаги е готов за неочакваното. Нека задам очевидния въпрос - кой би се осмелил да твърди, че мистериозната и повсеместна болест, отразена същата тази сутрин върху страниците на вашия вестник, поразила коренното население на Суматра, не е свързана с някаква космическа промяна, на която то реагира по-бързо от по-сложно устроените народи в Европа? Аз просто подхвърлям идеята. Да се потвърждава тази идея, към момента е също толкова безполезно, колкото и да се отхвърля, но е неимоверно глупав онзи, който отказва да проумее, че тя далеч не е извън границите на научните възможности. Ваш верен,  ДЖОРДЖ ЕДУАРД ЧЕЛИНДЖЪР  ДЪ БРАЙЪРС, РОТЪРФИЙЛД.\" - Едно чудесно, стимулиращо писмо - рече замислено Макардъл, докато поставяше цигара в дългата стъклена тръбичка, която ползваше за цигаре. - Как ви се струва, господин Малоун?  Налагаше се да призная пълното си и унизително неведение по въпросната тема.", "date": "2020.02.01", "title": "Откъс от \"Отровният остров\" на сър Артър Конан Дойл"}
{"url": "https://www.dnevnik.bg/istorii_na_denia/2020/02/01/4023632_shef_emil_minev_tova_che_produkt_e_obiaven_za_veganski/", "text": "                         Минев, който е директор на кулинарната академия \"Кордон Бльо\" в Лондон, демонстрира приготвянето пред участниците в традиционното изложение \"Гастрономикс\", което се проведе през седмицата в \"Интер Експо Център\". С него разговаряме за приложението на безотпадното готвене, за отговорното хранене и за съвременната българска кухня. - Мисля, че готвачите като общество тепърва ще се ангажират с това. Ние винаги сме се стремели да има колкото може по-малко отпадъци, но едно е да се стремим, друго е да си го поставим като цел. Това трябва да ни движи. Наскоро започнахме да си партнираме с една неправителствена организация \"Шеф манифестър\", която обединява добри готвачи, които не са популярни. Те започват глобална инициатива с различни събития, която да обърне внимание тъкмо на безотпадното готвене. Големи компании също започват да провяват интерес. Хубаво е да се започне от някъде. Но дори стотици готвачи да започнат да готвят безотпадно, ако големите корпорации не го правят и не прегръщат тази идея, няма да стане. - Отделен не, но имаме интегриран в новата програма, която започнахме от 1 януари. Тя е за работа с растителни продукти - зеленчуци, семена, растения. Не я наричаме веган, защото това е етикет. Гръбнакът на тази програма е тъкмо безотпадното готвене. И като следваща стъпка предвиждаме тази тема да е включена във всички курсове, за да споделяме със света колко е важно да не хвърляме продукти. - Няма лесен отговор на този въпрос. Първо, вредно или да се ядат много протеини? Отговорът е не. Има една много нашумяла кето диета, от която впрочем много се отслабва, но по-важното е друго. Научно е доказано, че тя не е вредна и че хора, които използват основно мозъка си в професията - като шахматисти и др., са подложени на кето диета, защото мазнините допринасят за доброто състояние на мозъка. Така че не е честно да се каже: Спрете да ядете месо, защото е вредно. Аз имам много проста философия - всичко в огромни количества е вредно. Всичко в умерени количества е окей. Ако човек яде качествено месо, не е нужно да е био, но да знае произхода му, един-два пъти в седмицата, няма проблем. Риба - също. Ако ядеш всеки ден риба тон или сьомга, е прекалено. Аз не пазя диети, но съм много внимателен с какво се храни семейството ми и гледам да има добър баланс между протеини и зеленчуци. Това че си купуваш вегански продукт, не е гаранция, че се храниш здравословно. Просто трябва да се четат етикетите, защото на много продукти, ако ги прочетете, ще ви хване страх. Много е важно човек да намери баланс за себе си.      - Не е нужно продуктите да са скъпи. Това ястие, което показах, себестойността му е не повече от 30-40 ст., но е много балансирано, много деликатно, определен брой техники има и може да се сервира в много скъп ресторант. Много неща могат да се правят. - А какво е съвременна българска кухня? Ако говорим за висока кухня, процентно са малко ресторантите, които я предлагат в България. Похвално е все пак, че нещата се случват. През 2005 г. се прибрах в България закратко, тогава започваше нещо такова, отне 15 години, за да се развие, но за да говорим за модерна българска кухня, то трябва да има такава. Дали днес я има? Може би, аз не я познавам. Дали българската кухня е позната на някаква световна сцена? Не, абсурд, абсурд. На \"Гастрономикс\" успях да доведа моя позната, която е професор по отоманска кухня в най-големия частен университет за готвачи в Турция. Тя изнася лекции по цял свят и не говори за турска кухня, а за отоманска и нейното влияние. Ние казваме, че шопската салата е наша, гърците - че е гръцка, сърбите, че е сръбска. Така е и с кюфтето, затова за мен е по-коректно да се говори за балканска кухня, а на този етап балканската кухня не е призната като някакъв фактор в световната кулинария. Затова решихме да направим събитието с балкански гости. Но ние, българите, обичаме да ядем, при нас всичко се случва на маса, ние сме нация, която яде. Англичаните нямат традиции в храненето, макар че в Лондон, заедно с Ню Йорк и Токио през последните 5-10 години нивото на ресторантите в пъти надминава това в Париж. Етническа храна има, но местните нямат култура на хранене каквато ние имаме на Балканите. Баба ми и дядо ми са от Северна България. Дядо ми бе рибар и вкъщи винаги имаше прясна риба, приготвяше и малко вино за семейството. Баба ми гледаше зеленчуци и сега осъзнавам, че това, което като дете съм смятал за даденост, е богатство. Баба ми имаше зеленчукова градина, до ден днешен си спомням как бяха подредени те. Помня как първо узряваха черешите, после ягодите и вишните, после прасковите и т. н. Това за един градски човек в Англия е странно. Баба ми правеше кисело зеле, днес говорим за ферментации. А всъщност за да направиш кисело зеле, се изискват познания, тъй като при него е много сложен процесът на ферментация. Така че ние имаме култура на хранене, знаем какво е хубава храна. В България положителното е, че се вижда култура на уличната храна - яде се много добре за малко пари. Това е мнение и на мои приятели чужденци. Така че това, което е интересно за мен, не е висшата кулинария, а стрийт фууд културата, която се развива и дано да продължава. - Аз не мисля, че на тях хората гледат като на шоу. Бях свидетел на бума на кулинарните предавания между 2000 и 2005 г. Ако сега Лондон е един от градовете, в които се яде най-добре, огромен принос имат тъкмо кулинарните предавания. Те възпитават обществото. Учат го на култура на хранене. Това, което предаванията натрапват е любовта към храната и аз мисля, че това е супер. За нас в \"Кордон Бльо\" като институция също е много важно да развиваме културата на хранене. Не искаме да учим студентите на френска кухня. Нашите програми са глобални, преподаваме всякакви техники и уважение и любов към храната.", "date": "2020.02.01", "title": "Шеф Емил Минев: Това, че продукт е обявен за вегански, не гарантира, че е здравословен"}
{"url": "https://www.dnevnik.bg/video/svobodna_evropa/2020/02/01/4023679_kak_ljubovta_kum_sofiia_se_prevurna_v_teatralna/", "text": "Любовта към София е основната тема в постановката #LoveSofia на сцената на театър Азарян. Постановката е изцяло на английски език, за да е достъпна и за туристите, които посещават столицата, но е предназначена и за всички, които харесват града и искат да погледнат на него по един малко по-различен начин. Пиесата е по разказите на Александър Шпатов. Неговата книга \"На живо от София\" е адаптирана от драматурга Александра Генова, а режисьор е Никола Стоянов.", "date": "2020.02.01", "title": "Как любовта към София се превърна в театрална постановка"}
{"url": "https://www.dnevnik.bg/v_pamet/2020/02/01/4023960_pochina_kralicata_na_suspensa_meri_higins_klark/", "text": "Американската писателка Мери Хигинс Кларк, известна като \"кралицата на съспенса\", почина на 92 години в Нейпълс, щата Флорида, предаде БТА. Мери Хигинс Кларк е родена на 24 декември 1927 г. в Ню Йорк. Тя е автор на над 50 книги в жанра трилър, повечето от които са бестселъри в САЩ и европейските страни. Сред най-популярните ѝ романи са \"Момиченцето на татко\", \"Къщата на спомените\", \"Някои дебне в нощта\" и др.", "date": "2020.02.01", "title": "Почина Кралицата на съспенса Мери Хигинс Кларк"}
{"url": "https://www.dnevnik.bg/sviat/2020/02/01/4023962_zaradi_koronavirusa_sasht_zabraniha_vlizaneto_na/", "text": "Американското правителство обяви извънредно положение в общественото здравеопазване заради епидемията от коронавируса в Китай и временно забранява влизането на чуждeстранни граждани, които наскоро са били в Китай и може да представляват потенциална опасност.. Междувременно властите в Китай съобщиха, че починалите от новия вирус вече са 259, предаде Ройтерс. Потвърдените нови случаи на заразени хора са 2102, с което общият брой на болните вече надхвърля 11 700 души. От неделя американските граждани, пътували до китайската провинция Хубей в последните две седмици, ще бъдат поставяни под задължителна 14-дневна карантина, каза министърът на здравеопазването и социалните служби Алекс Азар на брифинг в Белия дом, цитиран от БТА. Правителството ограничава също полетите от Китай до седем американски летища. Всички самолети от Китай ще бъдат насочвани към нюйоркското летище \"Дж. Ф. Кенеди\" и летищата в Чикаго, Сан Франциско, Сиатъл, Атланта, Хонолулу и Лос Анджелис, уточнява Франс прес. \"Действията, които предприехме и продължаваме да предприемаме, допълват работата, извършвана от Китай и Световната здравна организация, за ограничаване на епидемията в рамките на Китай, каза Азар и уточни, че това са превантивни мерки. Директорът на Центровете за контрол и превенция на болестите д-р Робърт Редфийлд определи като нисък риска за американците. В САЩ има шест потвърдени случая на коронавируса, а 191 души са под наблюдение. В четвъртък Държавният департамент издаде предупреждение за американските граждани да не пътуват до Китай заради епидемията.", "date": "2020.02.01", "title": "Заради коронавируса САЩ забраниха влизането на чужденци, били в Китай"}
{"url": "https://www.dnevnik.bg/bulgaria/2020/02/01/4023964_bulgariia_povishava_stepenta_na_preduprejdenie_za/", "text": "България повиши степента на предупреждение за опасност заради новия коронавирус (2019-nCoV), се разбра на среща при премиера Бойко Борисов с министрите на здравеопазването, на външните и вътрешните работи по темата. Индексът на риска при пътуване до Китай е повишен до ниво 4 - Предупреждение за преустановяване на пътуванията в цялата страна (освен при крайна необходимост), уточни Министерството на външните работи. \"Най-високият код е 5 степен, предлагам да преминем в 4-а степен, което е силна препоръка, да кажем почти забрана, за пътуване до Китай на български граждани\", каза на срещата при премиера министърът на външните работи Екатерина Захариева. Пристигащите от страни с коронавирус - под карантина Пристигащите в България китайски граждани или чужденците, които са били в Китай или в територии с установени случаи на новия коронавирус, ще преминават през щателна медицинска проверка още при кацането на самолета на българска територия, съобщи министърът на здравеопазването Кирил Ананиев. При установена висока температура или друго здравословно неразположение, те веднага ще бъдат настанени във Военномедицинска академия в София или в съответното лечебно заведение в градовете Варна и Бургас, поясни той. Издадени са указания към болниците да осигурят необходими за целта легла. Останалите хора, които пристигат от засегнатите страни и не проявяват признаци на заболяване, ще бъдат поставяни под домашна карантина, където в продължение на 14 дни ще ги наблюдава общопрактикуващ лекар, каза Ананиев. \"Не забраняваме, но умоляваме\" да не се пътува към Китай \"Умолявам, предупреждавам, настоявам и аз се надявам всеки български гражданин, който е там или иска да пътува за Китай, да осъзнава, че ние не можем да забраним да отиват там, или да се върнат - както виждате, харчим много пари, за да си ги прибираме. Но в следващите седмици (...) умоляваме ги и настояваме да не пътуват, ако не е нещо жизненоважно\", призова премиерът Бойко Борисов. Той посочи, че \"ние не забраняваме, но умоляваме, настояваме\" да не се пътува към Китай и изтъкна, че така заплахата за близките им в страната става по-голяма. \"Обяснявате най-внимателно, възпитано, че това е огромен риск за близките, за приятелите. Много внимателно проследете китайските граждани, които са били в Китай по Нова година, всички трябва да минат през карантинен период\", обърна се премиерът към министрите. \"Това не е срещу Китай, просто страховете в света вече са големи и ние сме длъжни, докато се намери решение, максимално да ограничим движението\", изтъкна още Борисов. Прибирането на българските студенти от Ухан Министърът на външните работи Екатерина Захариева съобщи, че в Китай има около 270 български граждани. До момента никой, освен тримата студенти в блокирания гр. Ухан, откъдето тръгна вирусът, не е потърсил контакт с българското посолство. От тримата български студенти, които пожелаха да бъдат евакуирани от Китай единият е момиче с двойно гражданство - българско и германско. Днес тя ще излети към Германия и ще остане там под карантина, обясни Захариева. Другите двама ще се приберат с френски самолет до Франция, а от там военният самолет \"Спартан\" ще ги прибере в страната. Те вече са във френското консулство в Ухан и утре сутринта е полетът им за Франция.  \"Ще ги приберем и ще бъдат във военномедицинска академия под карантина за 14 дни\", каза Захариева. Уточни, че ако междувременно двамата проявят признаци на здравословно неразположение, те ще останат под карантина във Франция.", "date": "2020.02.01", "title": "България повишава степента на опасност от коронавируса"}
{"url": "https://www.dnevnik.bg/sport/2020/02/01/4023966_sezonut_na_grigor_dimitrov_produljava_s_uchastie_na/", "text": "Григор Димитров ще участва на турнира в Монпелие, който започна в началото на следващата седмица. Българинът получи \"уайлд кард\" от огранизаторите на надпреварата от сериите \"АТП 250\". Бившият №3 никога не е играл във френския град, като там надпреварата е в зала и се играе на твърди кортове. Той ще бъде и загрявка за надпреварата в Ротердам, която е от сериите \"АТП 500\". През февруари българинът ще играе и в Акапулко. Димитров е №4 в основната схема и ще почива в първия кръг. Във втори българинът ще се изправи срещу Жоао Соуса или Грегори Барер. В трети кръг евентуален съперник може да бъде Филип Крайнович или младият италианец Яник Синер. В частта на Димитров е и Гаел Монфис, който е №1 в схемата. В Монпелие ще участват още Давид Гофен, Пабло Кареньо Буста, Денис Шаповалов и Феликс Оже-Алиасим. Турнирът в Монпелие е първо участие за Димитров след ранното отпадане на Australian Open. В Мелбърн българинът загуби във втори кръг от Томи Пол с 4:6, 6:7 (6), 6:3, 7:6 (3), 6:7 (3). При следващото обновяване на световната ранглиста в понеделник Димитров ще загуби три позиции и ще бъде №23 в света. Българинът има 1637 точки.", "date": "2020.02.01", "title": "Сезонът на Григор Димитров продължава с участие на турнира в Монпелие"}
{"url": "https://www.dnevnik.bg/photos/2020/02/01/4021328_fotogaleriia_prirodozashtitnici_opitvat_da_spasiat/", "text": "Природозащитници в Судан се опитват да спасят четири лъва, за които казват, че са били подложени на недохранване и липса на грижи в парк за диви животни в столицата Хартум. Акцията започна след смъртта на едно животно в парка. Лъвовете са от важен подвид, който обитава само ограничени райони, включително югоизточен Судан и съседна Етиопия, казва Халда Селиман Махгуб от изследователския център за дива природа в Судан.", "date": "2020.02.01", "title": "Фотогалерия: Природозащитници опитват да спасят лъвове в судански парк"}
{"url": "https://www.dnevnik.bg/sport/2020/02/01/4023980_levski_specheli_i_vtorata_si_kontrola_v_turciia/", "text": "\"Левски\" спечели втори пореден мач от предсезонната си подготовка, след като се наложи над \"Рапид\" (Виена) с 2:1 в Турция. Сините, които се готвят в турския курорт Алания, обърнаха третия в австрийската Бундеслига с два гола след почивката. \"Рапид\" поведе в 32-ата минута с гол на Фунтас. До 60-ата минута австрийците доминираха на терена и създаваха по-интересните ситуации, като \"Левски\" нямаше много възможности. Все пак в края на мача тимът на Петър Хубчев стигна до два гола, отбелязани от резерви. Филипе Нашименто се разписа от дузпа в 78-ата минута. В самия край на срещата Мартин Райнов донесе победата на сините. Националът, който беше ползван в мача като централен защитник, скочи най-високо след центриране от корнер и се разписа с глава. В предишната си контрола \"Левски\"  победи \"Пюник\" (Ереван) с 3:2 . До началото на пролетния дял в Първа лига \"Левски\" ще играе още три контроли: на 3 февруари срещу \"Македония Гьорче Петров\", на 4-и с националния отбор на Узбекистан до 19 години и на 6-и с \"Олександрия\". Подготовката на \"Левски\" се провежда в разгара на събитията около собственика на клуба Васил Божков, който е с повдигнати седем обвинения от прокуратурата и в  петък беше задържан в Обединените арабски емирства.  Освен това срещу клуба има  заведен иск от \"Главболгарстрой\"  за 3.8 млн. лева.", "date": "2020.02.01", "title": "\"Левски\" спечели и втората си контрола в Турция"}
{"url": "https://www.dnevnik.bg/bulgaria/2020/02/01/4023982_vodoprovodut_do_pernik_poskupna_do_nad_27_mln_leva/", "text": "Водопроводът, който държавата спешно изгражда, за да достави вода на Перник, поскъпна до над 27 млн. лева, се разбра по време на старта на строителните работи днес. Първоначално проектът за изграждане на помпена станция и 13.5 мк тръбопровод от с. Мало Бучино до Перник бе оценен за 25 млн. лева, а преди дни премиерът Бойко Борисов съобщи, че идейният проект е готов и  стойността му е към 26 млн. лева . На 29 януари Борисов заръча да започне да се копае още същия ден, но работите започнаха три дни по-късно. Проектът се реализира без обществена поръчка заради форсмажорните обстоятелства. Общата стойност на проекта е 27 039 000 лв. с ДДС , като тя включва и изграждане на помпена станция, подмяна на три спирателни крана по довеждащия водопровод на Перник и монтиране на система за мониторинг на язовир \"Студена\", каза днес министърът на икономиката Емил Караниколов, цитиран от БТА. Той заедно с областния управител на Перник Емил Костадинов и кмета Станислав Владимиров инспектираха строителните работи на място днес. \"Тук ще подаваме 300 литра в секунда. Когато язовир \"Студена\" надхвърли 10 милиона куб.м, водният режим ще бъде намален, или прекратен\", каза кметът на Перник. Министърът на икономиката добави, че след изграждане на новата водопроводната връзка ще започне почистване на дъното на яз. \"Студена\", който почти е достигнал мъртвия си обем. \"Всяка следваща криза ни прави по-силни\" \"Денонощно се работи, само днес е изключение\", увери по-късно днес Караниколов премиера Бойко Борисов по време на свиканата извънредна среща заради разпространението на новия коронавирус. \"130 камиона идват към България\", добави той, като вероятно имаше предвид доставката на тръбите и частите за новата връзка. \"До един месец трябва да подадем на Перник вода, това сме се разбрали\", каза от своя страна министър-председателят и направи бърза сметка за дадените за решаване на кризата пари: \"Близо 80 милиона отиват за Перник. По време на предишното управление дадохме милион и половина само за едно кръгово, така че всяка следваща криза ни прави по-силни\", заключи Борисов.      Бедственото положение в Перник е удължено Заради безводието и въведения тежък режим то се удължава с още 30 дни, считано от 2 февруари.  Решението е взето днес на заседание на Областния кризисен щаб. За критично ниското ниво на яз. \"Студена\" се разбра веднага след местните избори през ноември, а от началото на декември в Перник бе въведен режим на водата. В момента  вода има само по 7 часа  в денонощието. Също през декември бе обявено бедствено положение, което периодично се удължава.      Същевременно министърът на икономиката съобщи, че има начин за доставка на вода за промишлеността в Перник от язовир \"Бушляк\", но тази идея също би минала през изграждане на тръбопровод и ремонт на стария. Повече по темата -  тук .", "date": "2020.02.01", "title": "Водопроводът за Перник поскъпна до над 27 млн. лева"}
{"url": "https://www.dnevnik.bg/ot_vas/galeriiotvas/2020/02/01/4023698_fotogaleriia_musala/", "text": "Мусала, със своите 2925 метра височина е първенец на Балканския полуостров. Най-често се изкачва от Боровец, като с лифт се стига до връх Ястребец /2369м/.Въпреки всичките ми опити да избегна случайни хора в кадър, усилията ми ще се окажат неуспешни. Мостреният панаир се е пренесъл в Рила. На снимката се вижда връх Иречек, висок 2852м. Зад него, вдясно, е Мусала, леко скрита в облак.", "date": "2020.02.01", "title": "Фотогалерия: Мусала"}
{"url": "https://www.dnevnik.bg/sviat/2020/02/01/4023987_palestina_obiavi_skusvane_na_vsichki_otnosheniia_s/", "text": "Палестинският президент Махмуд Абас обяви скъсване на всички отношения, включително в областта на сигурността, между Палестинската власт, от една страна, и Израел и САЩ, от друга, предаде БТА. Абас направи изявлението на извънредна среща на Арабската лига в Кайро, посветена на  американския план за уреждане на израелско-палестинския конфликт . Този план е \"нарушение на споразуменията от Осло\", подписани с Израел през 1993 г., заяви палестинският президент. Той уточни, че е изпратил послания на американската и израелската страна за скъсването на отношенията. Абас заяви също, че отхвърля възможността за водене на преговори с Израел на основата на мирния план на американския президент Доналд Тръмп, който бе оповестен на 28 януари във Вашингтон. \"На масата за преговори няма място дори за част от американската сделка\", заяви Абас. Добави, че палестинците изцяло и категорично отхвърлят \"сделката на века\", но все още вярват в мира.", "date": "2020.02.01", "title": "Палестина обяви скъсване на всички отношения с Израел и САЩ"}
{"url": "https://www.dnevnik.bg/bulgaria/2020/02/01/4023919_kratki_novini_ot_utre_spira_prodajbata_na_mesechni/", "text": "Кратки новини\" е рубрика на \"Дневник\", в която редакцията събира новините, за които няма да бъде написана статия, но е важно да бъдат отбелязани. Пожар евакуира два етажа на пловдивска болница Пожар горя днес в пловдивската УМБАЛ \"Св. Георги\" и стана причина за евакуация на всички хора от 5-ия и 6-ия етаж на лечебното заведение, предаде БНР. По първоначални данни малко след 14 часа се е запалила болнична стая на 5 етаж. Огънят е бил потушен незабавно, без да успее да се разпространи извън стаята, която е унищожена. Няма пострадали хора. МВР издирва четирима заради тежко престъпление Полицията издирва четирима мъже във връзка с извършено тежко криминално престъпление, съобщи МВР, без да съобщава подробности. По информация от медиите те са част от въоръжена група за обири на бензиностанции. Групата е установена в рамките на специализираната операция срещу битовата престъпност в столичния кв. \"Христо Ботев\". Информация за издирваните може да бъде съобщена на тел. 112, както и в най-близкото поделение на МВР.      Борисов събира министри заради новия коронавирус Министър-председателят Бойко Борисов ще проведе днес съвещание във връзка с мерките за ограничаване и разпространение на коронавируса в България, съобщи правителствената информационна служба. На срещата ще присъстват вицепремиерът и министър на външните работи Екатерина Захариева, министърът на здравеопазването Кирил Ананиев и министърът на вътрешните работи Младен Маринов. От утре спира продажбата на месечни винетки за камионите Днес (1 февруари) е последната възможност за покупка на месечна винетка за тежкотоварните автомобили над 3.5 тона с валидност до 29 февруари 2020 г. От 2 февруари се преустановява продажбата на месечните е-винетки заради предстоящото въвеждане от 1 март на тол таксуването. Тежкият трафик ще плаща на база изминато разстояние при ползването на 3115 км автомагистрали и първокласни пътища. Останалите близо 17 000 км републикански пътища ще бъдат безплатни за превозните средства над 3.5 тона. По същата причина от 24 февруари 2020 г. ще бъде спряна продажбата на седмични винетки за камионите. Между 24 и 29 февруари водачите им ще могат да купуват само дневни електронни винетки, чиято продажба ще бъде преустановена в 23:59 часа на 29 февруари.", "date": "2020.02.01", "title": "Кратки новини: Пожар евакуира два етажа на пловдивска болница"}
