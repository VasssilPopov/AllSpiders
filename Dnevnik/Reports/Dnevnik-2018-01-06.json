{"url": "https://www.dnevnik.bg/sport/2018/01/06/3108146_ivailo_petev_izvede_omoniia_nikoziia_do_treta_poredna/", "text": "Българският треньор Ивайло Петев продължава без загуба начело на  \"Омония\"  в кипърското първенство. Тимът победи драматично \"Олимпиакос\" в градското дерби на Никозия с 3:2, а победното попадение падна в шестата минута на добавеното време. Петев се представя много успешно начело на \"Омония\", след като започна с равенство, а след това записа три поредни победи. Благодарение на тях тимът вече е шести в подреждането, което дава право на участие в плейофа за титлата. След 18 мача \"Омония\" е с 29 точки, с две повече от \"Докса\". Тимът на Петев откри набързо поведе с 2:0 до 20-ата минута след много силна игра. Рафаел Лопес откри в 11-ата минута след подаване на Мат Дарбишър, а след това Жаршиньо Антония удвои след летящ плонж. До почивката \"Омония\" удари и греда, и това сякаш успокои футболистите в бяло. През втората част домакините от \"Олимпиакос\" опитаха отчаян щурм, който донесе частичен успех. В 82-ата минута Карапатис намали след точно изпълнение от бизка дистанция, а във втората минута на добавеното време Полици изравни. Изравнителят гол на \"Олимпиакос\" беше много спорен, след като асистент съдията размаха флага си за нарушение в атака, но главният арбитър Крисовалантис Теули остави играта да продължи. За капак и вратарят  Николай Михайлов  не се намеси добре, след като беше прехвърлен от границата на наказателното поле. \"Омония\" стигна до успеха след гол с глава на Дарбишър дълбоко в добвеното време. \"Първите 20 минути бяха много зрелищни, но после не ми хареса, че бяхме доста сковани и не продължихме по същия начин. Трите точки за нас са много важни и отдавам поведението на играчите, точно на това\", каза след двубоя Петев и поздрави отбора си за проявения характер.", "date": "2018.01.06", "title": "Ивайло Петев изведе \"Омония\" (Никозия) до трета поредна победа"}
{"url": "https://www.dnevnik.bg/analizi/2018/01/06/3108019_kak_evropeiskiiat_danukoplatec_dava_vlast_na_peevski/", "text": "От 1 януари България поема председателството на Европейския съюз. Страната е най-лошият ученик в ЕС по отношение свободата на печата. Медиите са подложени на политически и финансов натиск. Политически натиск, несигурност за работата, нападения, заплахи... Вече години наред свободата на печата линее в България, най-лошата ученичка в Eвропейския съюз по този показател. В момент, когато страната поема ротационното председателство на Съвета на ЕС на 1 януари, редица журналисти и граждански организации, игнорирани или заглушавани от българската държава, се обръщат към Брюксел, за да бият тревога в лицето на все по-влошаващата се ситуация. В годишната си класация \"Репортери без граници\" нарежда София редом с голям брой развиващи се страни и дори зад тях. \"Корупцията и тайният сговор между медии, политици и олигарси са много често явление\", подчертава организацията. И това изкривяване има своето лице: Делян Пеевски. Депутат от Движението за права и свободи, партията на турското малцинство, този човек господства най-вече над медиите - и де факто над българската политика. На хартия неговата групировка New Bulgarian Media Group, включваща голям брой издания, включително шест от дванадесетте вестника с най-висок тираж в страната, един телевизионен канал и почти 80 на сто от разпространителската мрежа (част от изредените активи номинално не са собственост на Пеевски - б.р.). Самоличнността на истинския суверен на тази империя обаче е публична тайна, а и самият Делян Пеевски дори не се опитва повече да я прикрива, като открито се хвали със \"своите медии\". И така, дали пък многбройните на пръв поглед медии в България не са просто лошо прикритие на един пазар, почти изцяло погълнат от New Bulgarian Media Group? Законът и анонимността на медиите  Влиянието на медийния магнат е, изглежда, много по-значително от това, което се вижда официално. \"Защото законът позволява известна степен на анонимност по отношение на истинските собственици на медиите\", казва Стефан Тафров, български дипломат и журналист, един от основателите на първия опозоционен вестник в страната. В резултат на всичко това олигархът, ухажван от политици от всички цветове, се е превърнал във валяк, мачкащ всеки опозиционен глас и журналистиката, достойна да се нарича с това име.\"Остатъчният плурализъм на българските медии е сериозно заплашен. Качествените независими медии стават мишена на всякакви преследвания. В това време медиите на г-н Пеевски се занимават с безогледна политическа пропаганда и практикуват долнопробна журналистика\", предупреждава Стефан Тафров. А беше време, когато България, освободена от 45 години комунизъм и съветско влияние, полагаше неимоверни усилия да усъвършенства своята демокрация. \"Когато страната правеше усилия да изпълни критериите, за да се присъедини към ЕС, положението на медиите беше по-добро\", си спомня Ирина Недева, председателка на Асоциацията на европейските журналисти в България и журналистка в общественото радио БНР. Проблемите и икономическата криза  През 2004 г., три години преди страната да се присъедини към клуба на държавите членки, България заемаше 36-о място в класацията на \"Репортери без граници\". \"Но проблемите започнаха да се появяват след икономическата криза. Засегнат бе целият световен печат, рекламният пазар се срина. В този контекст като сравнително малка страна България вече не е приоритетна за чуждестранните инвеститори. Те бяха заместени от онези български, които имат свой политически и икономически дневен ред\", си спомня Стояна Георгиева, главен редактор на \"Медиапул\", малка, но все така влиятелна медия. През 2010 г. германската пресгрупа ВАЦ се оттегли от България, сочейки с пръст \"широко разпространените злоупотреби с власт\" и \"пазар, отровен от взаимното преплитане на олигарси и политическата власт\". По този начин Делян Пеевски успя необезпокояван да изтъче мрежата на своите медии и да укрепи властта си. На 14 юни 2013 г. лявоцентристкото правителство на Пламен Орешарски дори го назначи на поста директор на ДАНС. В страна, задушена от корупцията на политическа каста без всякакви задръжки, това назначение се превърна в капката, преляла чашата, и извади хиляди българи на улицата. Пламен Орешарски побърза да отмени решението си няколко дни по-късно. Но злото бе сторено. Протестите продължиха седмици наред с искания за край на \"олигархията\" на власт, като някои видяха в тях кълновете на една \"българска пролет\". Година по-късно една банкова буря окончателно изхвърли Орешарски извън властта. Българската политика и омагьосания кръг Оттогава обаче, макар и властта да изпитва някои трудности от време на време – особено след оставката през 2016 г. на министър-председателя Бойко Борисов след победата на социалиста Румен Радев на президентските избори, всъщност българската политика се движи в омагьосан кръг. А демокрацията тъпче на едно място. \"През 2013 г. правителството беше про-Пеевски. В крайна сметка в действителност всички правителства са про-Пеевски, защото не могат без него\", обяснява Теодор Захов, председател на Съюза на издателите в България. От март 2017 г. Бойко Борисов е начело на коалиционно правителство между ГЕРБ и \"Обединени патриоти\", крайнодясна партия. \"А Делян Пеевски, който формално е част от опoзицията, не спира да хвали сегашната власт\", подчертава г-н Захов. Който е срещу правителството е заливан с кал Тези, които се осмеляват да предизвикват правителството, са заливани с кал. Прoпaгандната машина е добре смазана. През 2013 г. Делян Пеевски я използва, за да дискредитира протестното движение срещу правителството. \"Това отключи медийна война\", спомня си Ирина Недева. Днес медийната група \"Икономедиа\", чиито издания са особено критични към правителството, са мишена на медиите на г-н Пеевски, а вече и на правосъдието – което според някои наблюдатели е доказателство за липсата на разделение властите в страната. Комисията за отнемане на незаконно придобитото имущество (КОНПИ) неотдавна започна процедура за конфискуване имотите на Иво Прокопиев, един от основателите на \"Икономедиа\". Според \"Юроактив\" опозицонни партии протестират срещу факта, че \"режимът на Борисов, на (главния прокурор) Цацаров и на Пеевски превърнаха КОНПИ в оръдие за репресии срещу свободата на печата и свободата на изразяване\". Според г-н Захов \"нашият проблем е как да надзираваме надзираващите. Можете да направите добри закони срещу корупцията, но всъщност да ги използвате срещу онези, които пречат, в случая свободните медии.\" Ролята на обществените медии Остават обществените медии – БНТ и БНР. \"Същите тези медии, които при комунизма бяха възприемани от хората като рупори на властта, станаха по-независими и по-неутрални от частните медии благодарение на правилата за плурализъм, на които са подчинени, и на факта, че връзката там между икономическа и политическа власт не е така силна\", обяснява Недева. Но тази независимост не се харесва. Министърът на културата намери за подходящо да каже на един журналист, твърде \"критичен\" по неговия вкус \"Не забравяйте кой ви храни\" (става дума за бившия министър Вежди Рашидов - б.р.). \"Това доказва, че политиците все още си мислят, че именно те хранят журналистите и затова могат да им налагат, каквото си искат\", казва със съжаление г-жа Недева. Именно затова промените в ръководния екип на БНТ създават опасения, че влиянието в нея на г-н Пеевски ще проникне и там. Освен че са жертва на политически и съдебен натиск, журналистите са и обект на физически нападения. В началото на 2016 г. журналистът Стоян Тончев беше брутално пребит с бухалка, а нападателите го питали: \"Кога ще спреш да пишеш?\" През юли Петър Джанаваров, оператор от частната телевизия бТВ, беше ударен от националиста Петър Низамов. Три месеца по-късно колата на репортерката Зорница Ахманова беше опожарена. Изоставените журналисти \"Много български журналисти се чувстват изоставени\", въздиша г-н Тафров. В това време доверието на гражданите към четвъртата власт – и просто към властта – стремително пада. Според едно проучване на фондация \"Медийна демокрация\" едва 16 на сто от българите вярват в независимостта на медиите. \"Публиката вече смята, че медиите са лоши. Хората си казват, че нощем всички котки са черни\", отбелязва г-жа Недева. Един въпрос възниква в лицето на тази ситуация: как е възможно свободата на медиите да бъде нарушавана в самото сърце на Европейския съюз? \"Заради икономическата криза и проблемите в еврозоната, както и заради мигрантската криза ЕС беше прекалено зает и не можеше да решава проблемите с Централна и Източна Европа. ЕС предпочита стабилността и затваря очи за случващото се в тези страни. Има опасност, когато се събуди, да е късно\", предупреждава г-н Захов. Европари за евроскептични медии Разпределянето на европейски средства от страна на правителството на някои медии \"става по възможно най-непрозрачния начин\", твърдят от \"Репортери без граници\". На практика – например откупуването на рекламно място – по-голямата част от средствата отиват при медиите, положително настроени към властта, тоест медиите на г-н Пеевски. Има изтичане на информация, че европейски средства отиват при... евроскептични медии. \"Парите на европейския данъкоплатец дават власт на Пеевски и на олигарсите\", заключава г-жа Георгиева. Затова Ирина Недева смята, че Европейският съюз \"има право да вземе мерки\". \"Това дори е негов дълг\", казва г-н Тафров. \"Мнозина искат ЕС да свърши работата вместо българите. Но това, от което всъщност най-много се нуждаем, е откровеност. Положението може да се промени, ако Европа и Европейската комисия в частност отново започнат да изпълняват мисията си да защитават свободата на печата и основните ценности на Европейския съюз.\"", "date": "2018.01.06", "title": "Как европейският данъкоплатец дава власт на Пеевски"}
{"url": "https://www.dnevnik.bg/sport/2018/01/06/3108041_ludogorec_zapochna_zimna_podgotovka_bez_novi_igrachi_i/", "text": "С този състав, с който разполагам, имаме нужното качество и нямам нужда от нови играчи на всяка цена\", това каза треньорът на  \"Лудогорец\"  Димитър Димитров на старта на зимната подготовка на шампионите. Отборът се събра в София, където да мине медицински прегледи, преди в понеделник да се отправи на подготвителен лагер в Турция. \"Селекция не се прави на всяка цена. Ще вземем нови, ако намерим такива с нужната характеристика. С този състав, с който разполагаме можем да се борим до края на шампионата\", каза Димитров. Според специалиста мачът на \"Лудогорец\" с \"Милан\" от 1/16-финалите на Лига Европа не е по-важен от всеки останал двубой от Първа лига. Българският шампион се изправя срещу седемкратния носител на Шампионската лига на 15 февруари в Разград. \"Нямам поставена задача да отстраним \"Милан\", нито ултиматум. Все пак това е отбор, който направи селекция за 200 милиона евро. Сега не са в най-доброто си състояние, но не може да има подценяване. Аз съм запознат с техния състав, както и с качествата на отделните играчи\", добави треньорът на шампионите. На подготвителния си лагер в Турция, \"Лудогорец\" ще изиграе седем контролни мача, а най-любопитният съперник е шампионът на Украйна \"Шахтьор\" (Донецк). Българският първенец ще се изправи и срещу двама свои бивши играчи, след като ще срещне \"Арсенал\" (Тула) с  Михаил Александров  и \"Университатя\" (Крайова) с Христо Златински. На старта на зимната подготовка на \"Лудогорец\" стана ясно още, че капитанът Светослав Дяков е близо до подписването на нов договор. Контрактът на халфа изтича в края на сезона, но вече му е предложен нов. \"Това е най-лесното нещо, защото съм емоционално свързан с този клуб. Най-вероятно ще остана в \"Лудогорец\", защото знам, че всички ме ценят в клуба\", каза Дяков.", "date": "2018.01.06", "title": "\"Лудогорец\" започна зимна подготовка без нови играчи и без ултиматум да отстрани \"Милан\" в Лига Европа"}
{"url": "https://www.dnevnik.bg/sport/2018/01/06/3108044_antuni_ivanov_stana_nai-dobur_mlad_sportist_na/", "text": "Плувецът  Антъни Иванов  беше избран за най-добър млад спортист на България за 2017 г. За втора поредна година той печели наградата, след като записа най-големите успехи в кариерата си дотук. Иванов спечели бронзов медал на световното първенство за юноши в Индианаполис, а при мъжете се класира за финала 200 метра бътерфлай. Иванов е първият спортист, който печели наградата два пъти, а преди него приза са получавали  Владимир Зографски  (ски скок), Ния Димитрова (биатлон), Денис Димитров (лека атлетика), Благой Найденов (бокс) и Даниел Асенов (бокс). Плувецът събра 615 точки и триумфира с доста сериозна преднина. След него се нареди лекоатлетката Александра Начева с 356 точки, а трета остана друга атлетка – Лиляна Георгиева (347). Отбор №1 за 2017 г. стана юношеският национален тим по футбол до 19 години. Съставът участваше на европейското първенство, а освен това се класира за  елитния кръг от квалификациите за световно първенство . Футболистите от националния тим получиха подарък от Емил Костадинов по едно копие от книгата на Мишел Платини \"Говорим за футбол\". След националния тим по футбол се класираха девойките до 16 години по волейбол и националният отбор по хандбал за девойи до 17 години. Треньорът на юношеските национали Ангел Стойков спечели анкетата при наставниците. Той събра 350 точки и изпревари Борислав Георгиев (бокс) и Стоян Гунчев (волейбол).", "date": "2018.01.06", "title": "Антъни Иванов стана най-добър млад спортист на България за 2017 г."}
{"url": "https://www.dnevnik.bg/zelen/2018/01/06/3107706_zashto_ekoministur_neno_dimov_preskochi_edna_procedura/", "text": "В края на 2017 г. Министерският съвет одобри промени на плана за управление на национален парк \"Пирин\", с които позволи строителство на спортни съоръжения в ски зоната и на водохващания за питейна вода в 48% от територията на парка. \"Дневник\" провери защо измененията, които са съществени за функционирането на намиращия се под закрилата на ЮНЕСКО парк, са направени без да се оцени как новите дейности ще се отразят на околната среда. Според държавата оценка не е нужна Запитан от \"Дневник\" министърът на околната среда и водите Нено Димов заяви, че екологична оценка при промяна на плана за управление на националния парк не трябва да се извършва. Той беше попитан не се ли притеснява от санкции от страна на Европейската комисия заради процедурата, по която са одобрени поправките в досегашния план. Като мотив за негативното си становище Димов обичайно изтъква, че в плана липсват каквито и да е действия и инвестиционни намерения, а става дума само за въвеждане на режими, които не трябва да се оценяват. В същото време целта на екологичната оценка на план за управление на национален парк е да установи възможните рискове за защитените територии и околната среда в парка. При положение, че сегашните изменения разрешават нещо, което преди е било забранено, а именно - строителство на ски съоръжения и писти в определени зони, е редно тази съществена промяна да бъде подложена на анализ и оценка, коментираха юристи за \"Дневник\". Писмено или устно Позицията на министъра е изказвана  . По закон обаче Димов е задължен да направи преценката нужна ли е екооценка на измененията и писмено. Тази задължителна процедура е записана в  Закона за опазване на околната среда , както и в  Закона за биологичното разнообразие  (касаещ защитени зони от мрежата Натура 2000, включително Пирин). С пропуска министърът става уязвим за санкции от страна на Европейската комисия заради противоречие с две европейски директиви - за екологична оценка и тази за местообитанията. Няма акт, няма обжалване Освен това само дадена писмено преценката му ще добие формата на юридически акт, който след това да може да бъде оспорен пред съда. Такъв прецедент вече се създаде по време на служебния кабинет \"Герджиков\", когато министър Ирина Костова в рамките само на седмица  промени коренно решението си  дали трябва или не да назначи екологична оценка на плана за Пирин, но и в двата случая го направи писмено.  Колегата й Нено Димов обаче многократно  публично е застъпвал позицията,  че няма да излиза със свое писмено решение да не бъде правена екологична оценка. Мотивът му е, че това ще удължи във времето водените вече съдебни дела по казуса и разрешаването на случая. Отново се стига до Брюксел  Националният парк \"Пирин\" попада под разпоредбите на ЮНЕСКО, европейското и националното екологично законодателство. Заради това коалиция \"За да остане природа в България\" този понеделник ще сезира Европейската комисия и ще настоява за санкции, информираха от екоорганизацията. През декември  в писмо Европейската комисия заяви,  че България трябва да подложи на екологична оценка промените в плана за управление на парка в изпълнение на европейското законодателство. В четвъртък редакцията изпрати и писмено запитване до пресцентъра на МОСВ защо министърът е прескочил тази задължителна процедура. До публикуването на материала отговор не беше получен.", "date": "2018.01.06", "title": "Защо екоминистър Нено Димов прескочи една процедура по казуса \"Пирин\""}
{"url": "https://www.dnevnik.bg/photos/2018/01/06/3107842_fotogaleriia_navodneniia_zasegnaha_jujna_germaniia/", "text": "Поройни дъждове и снеготопене причиниха наводнения и свлачища в южна Германия.", "date": "2018.01.06", "title": "Фотогалерия: Наводнения засегнаха Южна Германия"}
{"url": "https://www.dnevnik.bg/bulgaria/2018/01/06/3108048_evropeiskiiat_sujuz_ne_triabva_da_obrushta_grub_na/", "text": "Европейският съюз не трябва да обръща гръб на Турция, а вместо това да възстанови дипломацията и добрите отношения, за да бъде възвърнато доверието, заяви министър-председателят на България Бойко Борисов в интервю за турската информационна агенция Anadolu Agency, цитирано от агенция \"Фокус\". Ден преди посещението си в Истанбул, по повод откриването на ремонтираната църквата \"Свети Стефан\", той подчертава, че споразумението за бежанците с Турция върви много добре \"Миграцията към нас официално падна до нула. Имаме много добро сътрудничество с Турция на граничните контролно-пропускателни пунктове. Нашата гранична полиция и бреговата охрана вършат чудесна работа с турски колеги\", посочва българският премиер. Говорейки за двустранните отношения между София и Анкара, Борисов заявява, че приветства всички инициативи на турския бизнес сектор. Припомняйки, че бе първият европейски политик, който изказа подкрепа към Ердоган след опита за държавен преврат от 15 юли 2016 г., българският премиер коментира, че пучът е имал за цел не само свалянето на турския президент, но и убийството му. \"Изземването на властта от правителството чрез насочване към цивилни граждани на изтребители F16 и военни хеликоптери, не може да бъде прието, затова подкрепих президента Ердоган\", отбеляза Борисов в интервюто. По повод започналото на 1 януари 2018 г. българско председателство на Съвета на Европейския съюз, премиерът отбеляза, че България ще се съсредоточи върху въпроси, свързани с Балканския регион. \"Всъщност, председателството на ЕС не означава да управляваме ЕС. Съветът на ЕС взима важни решения чрез системата за гласуване\", уточнява Бойко Борисов. По отношение на преговорите между Турция и ЕС българският премиер намеква, че възходът на крайнодесните партии в Европа е една от причините за забавянето на преговорния процес.", "date": "2018.01.06", "title": "Европейският съюз не трябва да обръща гръб на Турция, смята Борисов"}
{"url": "https://www.dnevnik.bg/bulgaria/2018/01/06/3108002_politicheska_zima/", "text": "Приятно нещо е да има човек топла соба, самун хляб, парче сланина и няколко глави праз лук, пък да легне и да мисли, или да спи и да сънува. Приятно е, но да има и една от тия две болести: или млада жена, или стар ревматизъм; лежиш, лежиш, а мисълта ти като у немец, пълна и богата като готварница, дълга и безконечна като суджук - суджук, с който във виенския райстаг немците и маджарите бият по главата славянските депутати; а въображението ти като у арапин, силно и остро като тюмбекия - тюмбекия, която е крайно полезна за краставите народи, - пламенно и възвишено като дим. Дим, дим! под който ние българите така сладко спим. Мислиш, мислиш, пък се попротегнеш като философ, прозевнеш се като дипломатин, почешеш се в тила като политик и ако ти позволи жената или ревматизмът да заспиш, то спиш като Крали Марка. Заспиш и сънуваш... Но какво сънуваш? - Сънуваш, че светът прилича на кръчма и че гладните, дрипавите и измръзналите народи са се събрали в нея и на колене въздават хвала Бахусу. Г-н Бисмар възседнал земното кълбо и точи из него пелин за здравето на Германия; дядо Горчаков раздава коливо за \"бог да прости\" славяните; майстор Андрашия свири чардаш и кани чехите, сърбите и хърватите да попеят и да поиграят на гладно сърце; Мак Махон плете кошница за яйцата, които Франция ще да снесе през немските велики пости на Елзас и на Лотарингия; лорд Дерби си точи севастополската костурка, за да надроби прясно сирене за европейската търговия на возток и за да отреже от бутовете на някое диво африканско или азиатско племе бюфтек за английското човеколюбие; испанските \"братовчеди\" са застъпили тялото на майка си, бозаят кръв из нейните гърди и плюят един другиму в очите; владетелят на чизмата се наговаря с човека от Капрера да изчистят блатото на Рим (не папата, който ще да се изчисти сам) и, наместо хляб и макарони, да дадат чист въздух на Мациниевите дечица; безбрадото пърчле на солените, възседнало буцефалът на Александра Македонски и исторически иска да докаже, че само немецът може да бъде пастир на козите; босфорският пилафчия подсмърча до вратата на кръчмата, яде червата на раята, пие дипломатическа боза и вика \"Аман от пияни хора\". ножество малки и големи господа духат на своите измръзнали ръце, гледат с особено равнодушие на просяците, молят се богу за плодородието на човеческия род и за изобилието на хорската глупост и слушат как вият вълците в гъстата литературна и финансиялна мъгла и как плачат децата на Европа за лятото на науката и на цивилизацията. А ти, българин и патриотин, гледаш на всичкото това с особено недоверие и думаш: \"суета сует и всяческая суета\". Светът е кръчма, а ти трябва да плачеш със смях, да се смееш със сълзи и на сън да виждаш лятото на Балканския полуостров. \"Щастлив е, думаш, българският народ, щастливи са грешните в мъката, щастлив съм и аз в своята топла соба.\" Лежиш на гърба си и благодариш всевишният таван, че по негова непостижима милост ти имаш барем покрив над главата си; снегът те не вали, мухите те не безпокоят, в червата ти не произхожда никаква революция, ревматизмът те не безпокои, жената ти не те мъчи, парите ти не се губят; а на четирите стени на стаята ти мухите ти оставили в наследство цели томове списания на български език. Наместо икона, над главата ти виси портретът на н. в. султанът, покрит с тънко едно було от лионската фабрика на паяците; под портрета е залепен фермана с 11-те точки на българското щастие, а във фермана волята на негово императорско величество, небесният представител на влашкките българи, г. Пандурски, и горещите желания и надежди на нашите цариградски патриоти. Земи си един комат хляб, малко сланина и една глава лук, пък чети: \"Моята царска воля е, щото сичките животни по държавата и верни мухи поданици да могат да помагат доколкото им се пада на гърбовете, на ежедневните им царски поядания, които полагам за достигание до по-висока степен на моето затлъстяване и за благоденствието на моята обширна кочина.\" А по-надоле следва рахатлъкът на екзархията, правдините на българския народ и кефът на босфорския Саул. - Но какво дяволите? Животни ли сме ние, животни ли са нашите владици, учители и вестникари? Протестуваме! - Не бойте се, господа, аз сънувам. Дайте ми да прочета цариградските български вестници и аз ще да си зема думите назад, т.е. ще да се уверя, че по сичките краища на паяжината е тихо и мирно и че сичко блаженствува под дебелата сянка на паяка. Само - црррр! Там на една муха изпили кръвта, тука на друга светили маслото; там вързали 50 - 60 души за рогата и ги карат на място злачно и на място покойно, т.е. - в Диар Бекир и в Акия, тука връзват други и им четат баснята за вълка и агнето; там окачили едного на въже да се поизсуши. - Но ние имаме училища, читалища, екзархия, литература, журнали, правдини - имаме младо поколение... - Да, да! Имаме! Кой ви казва,че нямате? Но ако е работата да се хвалиме, то и ние имаме тука, в Румъния. Откогато г-н Пандурски остави своята знаменита политическа и литературна кариера и откогато на хоризонта на българската литература се появи съзвездието \"Блъсков\" и \"Дружеството за разпространение полезни знания\", оттогава науката, поезията, педагогиката и литературата потекоха из крачолите на българския народ и на неговото книжевно щастие захванаха да завиждат даже и манджурите, откакто цариградските ханъмки родиха литературно-политическото списание \"Ден\", то Милош Милоевич престана вече да разпространява сърбизмът из България; откакто \"Училище\" роди богобоязливия редактор на \"Градинка\", то нашите учени младежи престанаха вече псуват света Богородица; откакто отец Марко цанцугерът турна на своите глупости заглавие \"Век\", то великите български пости станаха 365 дена в годината; откогато \"Право\" се кръсти на \"Напредок\", то българският поет Славейков зави чалма и захвана да пее \"аман, аман\", а откогато \"Levant Times\" се преведе на български, то нашите патриоти захванаха да плетат мрежа, за да покрият народа от политическия студ, от литературната мъгла, от революционната виелица, от индустриалния сняг, от економическото пиянство и от белите, черните и сивите цариградски вълци; а откогато най-после \"Читалище\" се обеща, че от нова година (т.е. от първи януари на деветнадесетия век) ще да се оправи и няма да печати гениалните глупости на нашите литературни телци, то колата на европейската цивилизация останаха без катран и заскърцаха въз баира на българския напредок; умствените чакръчета на нашето младо поколение замръзнаха и пуснаха вощеници за \"упокой\" на грешните и живоумрелите политически и литературни души; а в пияцата (т.е. - по бит пазар) на нашето умствено развитие, произлязоха такива важни операции и такива чудни метаморфози, щото при броениците на нашето калугерско щастие се притуриха още няколко стотини зърна, с които ние няма никога да изчетеме своите навечерки и никога няма да дочакаме \"светлото Христово възкресение\". И наистина, погледнете със слепите си очи на главите на нашите мудрословеснейши патки и вие тутакси ще да видите, че по тях отдавна вече са захванали да растат различни литературни зеленчуци, сякакви политически бурени и всевъзможни научни билки; а нощта се не свърша, зимата се не изминува и патриотите лежат в своите топли стаи, сънуват настрадинходжовски сънища и чакат да съмне, за да ги разкажат на своята революционна Пенелопа и на нейните сополиви любовници. Но и аз съм патриот, господа! Топлата соба, изпросеният хляб, харизаната сланина и краденият лук довеждат стомаха ми до такова поетическо настроение, щото и аз сънувам, че скоро ще да дойде равноправното лято. Облаците ще да произведат революцията, политическите дъждове ще да пометат гюрбето из моя двор, пред вратата ми ще да огрее слънце, народите ще да изпъплят из кръчмата и ще да се запощат на припек; а аз ще да излеза из своя палат да се порадвам на ясното небе, на миризливите цветя и ще да запея: \"Гледайте, очи, ненагледайте се!\" И да се ненагледаш! Пред вратата ти се събрало на конгрес племето, което едно време е избавило Рим, и с патриотически крякания се приготовлява да направи преврат в историята на гастрономията; почтените и важните кокоши физиономии се разхождат по двора и правят археологически открития по купището, за да снесат яйцето на общото южнославянско щастие; коронясаните венценосци се борят помежду си, земат стратегически позиции и кукурикат за близкото решение на возточния вопрос; а младото поколение изникнало покрай дуварите и чака да го огрее слънцето откъм запад, за да каже своята последна дума за живота, за характера и за стремленията на гъбите. А ти... О! ти си българин и патриотин! Запей песента \"Гъби, мои гъби\", пък легни и сънувай, че си предводител на гъските, цар на кокошките и защитник на българския народ. Но преди сичко, попитай жената си или своя мозъчни ревматизъм, изминала се е зимата, превалила ли се е нощта? Ако ти каже, че не е, то ти спи, както си спиш и сега, завивай се в своята мрежа и извикай сам: \"Дали се две нощи смесиха, или се зора довърши? Кукуригу! ето петлите! Джав, джав! ето кучетата! Зимата се свърши и нощта се измина.\"", "date": "2018.01.06", "title": "Политическа зима"}
{"url": "https://www.dnevnik.bg/sviat/2018/01/06/3108049_sauditski_princove_sa_arestuvani_sled_organiziran_ot/", "text": "Саудитските власти задържаха 11 принца, събрали се да протестират в дворец в Рияд срещу мерки за икономии, включващи спиране на плащането на сметките им за битови услуги, предават \"Ройтерс\" и \"Асошиейтед прес\", цитирани от БТА. Местният уебсайт sabq.org съобщава за случая като се позовава на свои източници. Според запознатите отряд на Националната гвардия е арестувал принцовете, които организирали протест в двореца. Те били пратени в управлявания от саудитското разузнаване затвор Хаир южно от Рияд, и ще бъдат съдени за провеждане на протест и отказ да се подчинят на заповед да напуснат. Принцовете настоявали за отмяна на кралския указ, с който се нарежда, че хазната вече няма да плаща режийните разходи на членовете на кралското семейство за вода и електричество. Указът е резултат от реформата в Саудитска Арабия от миналата година срещу дефицита в държавния резерв от над 195 млн. риали, която включва отнемане на значителна част от привилегиите на саудитските принцове и семействата им. При кампания срещу корупцията бяха задържани десетки членове на кралското семейство, настоящи и бивши висши служители, а мерките укрепиха властта на престолонаследника принц Мохамед бин Салман.", "date": "2018.01.06", "title": "Саудитски принцове са арестувани след организиран от тях протест в двореца в Рияд"}
{"url": "https://www.dnevnik.bg/sport/2018/01/06/3108053_hirsher_i_shifrin_zapisaha_novi_pobedi_za_svetovnata/", "text": "Марсел Хиршер записа 51-а победа в Световната купа по ски след много оспорвано състезание в гигантския слалом в швейцарския курорт Аделбоден. Носителят на Големия кристален глобус за последните шест сезона изпревари само със 17 стотни големия си съперник в техничните дисциплини Хенрик Кристоферсен. Австриецът вече е еднолично на трето място по брой победи в Световната купа, след като изпревари легендата Алберто Томба, а пред него са единствено Херман Майер (54) и Ингемар Стенмарк (86). След първия манш Хиршер имаше аванс от само 11 стотни пред Кристоферсен, но във второто спускане изглеждаше, че ще спечели доста по-комфортно. След средата на дистанцията обаче австриецът допусна няколко сериозни грешки и дори беше близо до падане, но все пак се задържа и финишира с минимален аванс. Трети в Аделбоден финишира Алекси Пинтюро, който изостана на 21 стотни. Разликата с всички останали обаче се оказа много голяма. Лука Де Алипрандини, Мануел Фелер, Жан Кранец и останалите бяха на повече от секунда зад челната тройка. \"Направо не знам какво да кажа. На три пъти мислех, че вече съм извън състезанието, не разбрах как се задържах на ските. Беше много тежко състезание, тук винаги си изцеден след финала, дори ми е трудно да си стоя на краката\", каза Хиршер след награждаването в гигантския слалом. Австриецът увеличи аванса си за Големия кристален глобус и вече има повече от 100 точки пред Кристоферсен. След 18 старта Хиршер е със 774, а норвежецът има 660. Пинтюро излезе трети с 502. Шифрин продължава с наказателната акция при дамите Микаела Шифрин продължава да доминира при дамите като спечели шести от последните седем старта. Тя отказа конкуренцията на гигантския слалом в словенския курорт Кранска гора. Стартовете бяха преместени там от Марибор, заради високи температури и липсата на сняг. 22-годишната американка постигна 39-а победа в Световната купа и се качи на подиума за 56-и път в кариерата си. \"Беше много трудно състезание, а условията се променяха постоянно. Радвам се, че останах много концентрирана и не допуснах грешка\", каза победителката след финала. Шифрин водеше още след първия манш, а общото ѝ време от двете спускания 1:47.40 ѝ позволи да вземе осма победа от началото на сезона. Американката завърши с аванс от 31 стотни пред Теса Уорли от Франция. Трета на подиума се нареди София Годжия от Италия , на 91 стотни от победителката. Най-голямата съперничка на Шифрин в дисциплината Виктория Ребенсбург този път не беше на ниво и финишира едва 11-а, на близо две секунди зад американката. Това позволи на Шифрин да излезе начело в класирането за Малкия глобус в гигантския слалом като тя има 385 точки, с 55 повече от Уорли и 63 от Ребенсбург. Американката води в три отделни дисциплини, като единствено в супер-Г не е сред челните пет. За Големия кристален глобус Шифрин има 1181 точки, с 647 повече от Ребенсбург. Крайната победа изглежда вързана в кърпа, като единствената въпросителна е дали американката ще подобри рекорда на Тина Мазе от 2414 точки в един сезон. В неделя предстои слалом отново в Кранска гора.", "date": "2018.01.06", "title": "Хиршер и Шифрин записаха нови победи за Световната купа"}
{"url": "https://www.dnevnik.bg/sviat/2018/01/06/3107998_turski_potok_izliza_na_turskiia_briag_prez_mai/", "text": "Първата тръба на газопровода \"Турски поток\" ще излезе през май тази година на черноморския бряг до градчето Къйъкьой (Мидия) и трябва да започне да доставя газ след две години. Това съобщи в ексклузивно интервю за Анадолската агенция говорителят на компанията South Stream Transport B.V., ръководеща проекта. Сандер ван Рустелар казва, че след това наземната част до границите на страна от ЕС ще се изгради от съвместно дружество на руската \"Газпром и турската \"Боташ\". Преговорите с България и Гърция напредват добре и около проекта има позитивна атмосфера, допълва той. По думите му Сърбия и Унгария са заявили на правителствено равнище интерес да участват в европейското продължение на газопровода. \"Преди да сме доставили първия газ на Турция през 2019 г., трябва да се вземе решение за втората тръба\", казва още Рустелар. Газопроводът трябваше да има 4 тръби, но после идеите бързо се свиха до една тръба с капацитет от малко над 15 млрд. куб. метра газ годишно. Горивото по нея ще е само за турския пазар. Втора тръба може да бъде добавена, ако има достатъчно интерес в Югоизточна и Централна Европа. Говорителят припомня, че изграждането на газопровод от турската граница на територията на ЕС и страни извън съюза е отговорност на газопреносните компании в отделните държави. Рустелар споделя още, че темпото, с което \"Пайънийринг Спирит\" (Pioneering Spirit), най-големият строителен кораб в света, изгражда подводната част, се е оказало по-бързо от планираното. \"Пайънийринг Спирит\", за който това е първият подобен проект, е конструиран да полага по 4 км подводно трасе на ден дори в лошо време, а е постигнал рекорди от по 5 км на ден. \"Наложи се да увеличим брой на корабите за доставка на тръби, за да разполагаме с достатъчно за изграждане на 4 км на ден.\" Говорителят потвърждава, че от общо 1860 км дължина на двете подводни тръби вече са изградени около 700 км. \"През май първата тръба ще достигне турския бряг, след което \"Пайънийринг Спирит\" ще има друга работа. После - някъде през третото тримесечие на 2018 г. - корабът ще се върне в Черно море за втората тръба от \"Турски поток\". \"Газпром\" смята, че данните за вноса на Балканите и Централна Европа през 11-те месеца на 2017 г. потвърждава необходимостта от проекта. Увеличението за България е с 6.8%, за Гърция - с 11.6%, за Сърбия - с 22.3% и за Унгария - с 20.4%. През 2019 г. изтича 10-годишният газов договор между Украйна и Русия и ако двете страни, които и без това са с обтегнати отношения и заради конфликта в Източна Украйна, подкрепян от Москва, е се споразумеят, има опасност за България и Турция преносът през украинска и румънска територия да спре. Затова Борисов заяви пред журналисти, че посоката за пренос по интерконектора с Турция може да се обърне. Решението за продължаване на \"Турски поток\" не зависи само от Русия, Турция и държавите в региона. Президентът Владимир Путин неведнъж е заявявал, че за това е нужна писмена гаранция от институциите на ЕС, че такъв инфраструктурен проект е необходим за енергийната сигурност и това ще е един вид ангажимент, че той ще се реализира.", "date": "2018.01.06", "title": "\"Турски поток\" излиза на турския бряг през май"}
{"url": "https://www.dnevnik.bg/sviat/2018/01/06/3108063_na_bogoiavlenie_papata_prizova_horata_da_ne/", "text": "В литургията си по случай днешния  голям християнски празник Богоявление  папа Франциск посъветва вярващите да не превръщат преследването на кариера, пари и успех в смисъл на живота си, предаде \"Асошиейтед прес\", цитирана от БТА. Хората често се справят, като имат и само здраве, малко пари и малко развлечения, каза Светият отец. Той призова вярващите да помагат на бедните и на останалите нуждаещи се, да дават, без да очакват нищо в замяна. Добрите християни не трябва да стоят, чакайки нещата да се случат, а трябва да правят добро, без да им е поискано, заяви папа Франциск. \"Исус позволи да бъде намерен от тези, които го търсеха, но за да го намерим, трябва да станем и да тръгнем - не да седим, а да поемаме рискове; не да стоим, а да потеглим на път\", каза той пред миряните. На Богоявление християнската вяра почита тримата влъхви, които последвали пътеводната звезда, за да открият детето Исус. Франциск призова християните да се запитат \"коя звезда сме избрали да следваме през живота си\". \"Някои звезди може да са ярки, но не сочат пътя. Така е с успехите, парите, кариерата, почестите и удоволствията, когато те се превърнат в смисъл на живота ни. Но подобен път не води до мир и радост\", каза отецът. \"Ако искаме да открием Исус, трябва да преодолеем страха си от поемане на рискове, самодоволството си и мързеливия отказ да поискаме повече от живота\", добави той. Папата произнесе проповедта си по време на служба в базиликата \"Св. Петър\", на която присъстваха кардинали, епископи и други членове на духовенството. Той подкани събралите се да бъдат безкористни. \"Да правите добро, без да отчитате цената, дори без да е поискано, дори когато не печелите нищо, дори когато е неприятно: това иска Бог\", заяви Франциск и подкани да се помага \"на тези, които няма какво да дадат в замяна: нуждаещите се, гладните, чужденците, затворниците, бедните\".", "date": "2018.01.06", "title": "На Богоявление папата призова хората да не превръщат кариерата и парите в смисъл на живота си"}
{"url": "https://www.dnevnik.bg/sport/2018/01/06/3108070_sled_17_godini_federer_otnovo_triumfira_v_hopman_kup/", "text": "Швейцария победи Германия с 2:1 и спечели световното отборно първенство за смесени двойки \"Хопман къп\", което се провежда в Пърт. Роджър Федерер и Белинда Бенчич изведоха своята страна до първа титла в надпреварата от 17 години насам и общо трети в историята след 1992 и 2001 г. Федерер даде победен старт на Швейцария след обрат срещу Александър Зверев. Рекордьорът по титли от Големия шлем загуби първия сет след тайбрек, но показа страхотна игра в следващите два и спечели с 6:7 (4), 6:0, 6:2. \"В момента работя на непълен работен ден\", пошегува се 37-годишният швейцарец след успеха срещу 20-годишния германец. \"Сутрините работя, следобедите почивам. Чудесно е да си баща, чудесно е да си съпруг и е чудесно да си тенисист\", допълни той. Германия се върна в мача след безапелационна победа на бившата номер 1 Анжелик Кербер срещу Белинда Бенчич. 29-годишната германка се наложи с 6:4, 6:1 и нанесе първа загуба в турнира на 20-годишната швейцарка. Бенчич, която пропусна почти цялата 2017 г. заради контузия, спечели три титли преди \"Хопман къп\" и се намираше в серия от 21 поредни победи. Тя обаче не успя да намери решение срещу почти безгрешната игра на Кербер. Така се стигна до решаващ мач на двойки, в който Федерер и Бенчич отново показаха отлично разбирателство и победиха Зверев и Кербер с 4:3 (3), 4:2. Швейцарският тандем не загуби нито един мач в турнира, а Федерер завърши с впечатляващите осем победи от осем срещи - четири на сингъл и четири на двойки. Маестрото трумфира в \"Хоппан къп\" за втори път след 2001 г., когато си партнираше с Мартина Хингис. Първата си титла - през 1992 г. - Швейцария печели в състав Мануела Малеева и Якоб Хлашек. С днешния успех Швейцария се изравни със Словакия на третото място по брой титли от \"Хопман къп\". Испания заема второто място с четири, а САЩ са рекордьори с шест трофея.", "date": "2018.01.06", "title": "След 17 години Федерер отново триумфира в \"Хопман къп\""}
{"url": "https://www.dnevnik.bg/photos/2018/01/06/3108042_fotogaleriia_iordanovden/", "text": "Днес църквата чества един от дванадесетте Господски и Богородични празници, известен като Кръщение Господне, Богоявление или Йордановден. Той е третият по значимост християнски празник след рождеството и възкресението на Исус", "date": "2018.01.06", "title": "Фотогалерия: Йордановден"}
{"url": "https://www.dnevnik.bg/photos/2018/01/06/3108071_fotogaleriia_spasiavaneto_na_bogoiavlenskiia_krust_vuv/", "text": "Над 100 души участваха днес в традиционния ритуал по спсяването на Богоявленския кръст във Варна.", "date": "2018.01.06", "title": "Фотогалерия: \"Спасяването\" на Богоявленския кръст във Варна"}
{"url": "https://www.dnevnik.bg/citat_na_deniia/2018/01/06/3108073_citat_na_denia_az_sum_umstveno_mnogo_stabilen_genii/", "text": "\". С тези думи президентът на САЩ се самоопредели по повод публикуването на критична книга, в която се поставя под съмнение способността му да изпълнява задълженията си като държавен глава, предаде \"Ройтерс\". \"Всъщност през целия ми живот двете ми най-големи преимущества са били умствената стабилност и това че съм, тъй да се каже, наистина умен\", заяви Тръмп в \"Туитър\". Новата книга на Майкъл Улф \"Огън и ярост: в Белия дом на Тръмп\" стана бестселър още в деня на публикуването си. Тръмп я отхвърли като пълна с лъжи. В нея се описват един обхванат от хаос Бял Дом, президент, който е бил неподготвен да спечели поста през 2016 г., и помощници на Тръмп, които се подиграват със способностите му, припомня \"Ройтерс\".", "date": "2018.01.06", "title": "Цитат на деня: Аз съм умствено много стабилен гений"}
{"url": "https://www.dnevnik.bg/bulgaria/2018/01/06/3107784_zapochva_topul_uikend_s_neobichaino_visoki_za_meseca/", "text": "Първият уикенд от новата година ще бъде необичайно топъл, като на места температурите ще достигат почти 20 градуса. Очаква се днес да има слаб вятър, който ще изчезне напълно утре, когато ще е и значително по топло, съобщи пред \"Фокус\" дежурният синоптик от Националния институт по метеорология и хидрология към БАН. Днес ще е предимно слънчево. Следобед ще има слаб южен вятър, който ще се усеща основно в Източна България. Максималните температури ще са между 9 и 14 градуса. Условията в планините ще са приятни за разходки. Ще е слънчево, а вятърът ще е умерен. Максималната температура на височина 1200 метра ще е около 11 градуса, а на 2000 метра – около 5. В неделя през целия ден ще е слънчево. В низините на места ще е мъгливо и облачно, като там ще бъде относително по-студено. В планините и планинските райони ще се затопли още повече спрямо днес. Минималните температури в по-голямата част от страната ще са между минус 1 и 4 градуса, а максималните ще са между 10 и 15 градуса. На някои места в страната има шанс да стигнат дори 20 градуса.", "date": "2018.01.06", "title": "Започва топъл уикенд с необичайно високи за месеца температури"}
{"url": "https://www.dnevnik.bg/bulgaria/2018/01/06/3106309_hristiianite_praznuvat_bogoiavlenie/", "text": "На 6 януари църквата чества един от дванадесетте Господски и Богородични празници, известен като Кръщение Господне, Богоявление или Йордановден. Той е третият по значимост християнски празник след рождеството и възкресението на Исус. Празникът се нарича Богоявление, тъй като за първи път при кръщението на спасителя Бог се открива на света в своите три неразделни лица - Отец, Син и Дух Свети. Народното поверие гласи, че в нощта срещу Богоявление небето се отваря и всеки, който го види, ще получи от Бог това, което си пожелае. Вярва се още, че тогава спира водата, пречиства се, след което придобива голяма сила. Затова денят е известен още като Водици и Водокръщи. Според обичая всички участват в освещаването на водата, а след празнична черковна служба свещеникът хвърля светия кръст във водата. Млади мъже се хвърлят въпреки студа и ниската температура и изваждат кръста от водата. Който го извади, бива честит и здрав през цялата година. По традиция на Йордановден се извършва Богоявленски водосвет и освещаване на бойните знамена, флаговете и знамената-светини на Българската армия. От 8.30 часа днес българският патриарх и Софийски митрополит Неофит ще отслужи празнична света литургия в катедралата \"Св. Александър Невски\". В 10 часа той ще отслужи Велик водосвет на площада пред катедралата, а в 11.00 ч. ще се извърши водосветът на бойните знамена. Богоявленският водосвет ще бъде отслужен и във всички гарнизони на Българската армия. В ритуала в София ще участва и президентът и върховен главнокомандващ въоръжените сили Румен Радев. Държавният глава ще приеме почетния строй на представителните части на Българската армия и ще положи венец пред Паметника на Незнайния воин. В 13 часа ще бъде отслужен и традиционният водосвет до езерото в ж.к. \"Дружба\" в София, след което ще бъде проведен ритуалът по изваждане на Светия кръст от водите му. Водосветът ще бъде отслужен от епископ Герасим, главен секретар на Светия синод, и на него ще присъства кметът на София Йорданка Фандъкова, съобщиха от Столичната община. Водосвети и ритуали по вадене на кръста се провеждат във всички градове на страната.", "date": "2018.01.06", "title": "Християните празнуват Богоявление"}
{"url": "https://www.dnevnik.bg/video/2018/01/06/3101709_video_praznichnite_kambani_na_sofiia/", "text": "Когато камбаните в София бият за празник, това означава, че 88-годишната Мария Зъбова е изкачила 220-те стъпала до камбанарията на \"Св. Александър Невски\". Ръцете й създават празнични мелодии от 1985 г. насам. Вижте как - във видеото, и чуйте нейното пожелание за годината. Честит празник на всички, които  празнуват днес на Богоявление  и утре, когато православната църква почита св. Йоан Кръстител. Още видео гледайте  в рубриката \"С две думи\" - тук .", "date": "2018.01.06", "title": ""}
{"url": "https://www.dnevnik.bg/analizi/2018/01/06/3095834_kolkoto_poveche_se_vloshat_usloviiata_tolkova_poveche/", "text": "Властта ще се задържи на власт - въпреки вътрешните и външни вълнички. За Европа – нула, за България – минус (разходите), за властта – плюс (ръкоплясканията). България нищо не може да успее, нито да не успее, защото в ЕС не е България – там са нейните представители. Тяхната цел очевидно е да изтъргуват подкрепата на България за страните кандидат-членки така, че да има полза първо за тях лично, после – за партията им, трето – за властта им, и ако е останало нещо, на последно място за България. В медиите това ще бъде представено в обратен ред, като за партийната и личната полза няма да се казва изобщо. От посредничество винаги има смисъл – когато посредниците са хора, които разбират как се прави външна политика. С дребни хитрини може да се влезе в медиите, което за дребните хитреци е добре, те достойнство нямат, а за достойнството на държавата не ги е грижа. Ще унизяват представителите ни, а униженията ще ги преживяваме ние. Организационно – не, това го можем още от соца. На този приятен организационен фон ще видим как интелектуалните, моралните и естетическите излагации гостите изобщо не ги забелязват. Окото им няма да трепне, камо ли да отворят уста! Думата \"напредък\" в този контекст звучи шеговито. Сигурно е сложена, защото не се използва думата \"назадък\", а \"регрес\" е непатриотична чуждица. Не. Да, ще станат още по-основни. Колкото повече се влошат условията, толкова повече шансове има за нова десница. Дали ще бъде по-малко лоша от старата е въпрос. \"Да, България\" вече се появи. Тя е политическа алтернатива не само на ГЕРБ, а и на целия партиен концерт. Но ако въпросът е за електорална алтернатива – отговорът е не. Защото лозунгът \"Кради стабилно!\" е не само общопартиен – той е общонароден лозунг. Близко сме до социалистическия идеал за \"общонародна държава\". Христо Иванов. Защото засега успява да бъде различен от всички. В корумпирана общонародна държава това е политически героизъм. Крадливата политическа стабилност забавя, но засега не спира икономическото развитие. Надявам се \"бялата\" икономика да се развие по-бърже от \"черната\" и \"сивата\" и да стане достатъчно силна, че да им наложи някои реформи. В резултат мафиотите и крадците ще започнат да печелят по-малко, като за компенсация ще бъдат временно оставени на мира. Салдото ще бъде положително и ще отива за България.", "date": "2018.01.06", "title": "Колкото повече се влошат условията, толкова повече шансове има за нова десница"}
{"url": "https://www.dnevnik.bg/analizi/2018/01/06/3106869_novata_anketa_na_shantekler_sharj_po_debelianov/", "text": "Годината започва тъй да се каже \"европейски\", ала в сгъстена национална неяснота. Заети с новата си (временна) роля – да дадем насоки на Западните Балкани, на отношенията между Турция и Европа, както и на излизането на Великобритания от ЕС, няма как да позабравим и своите си работи. Сиреч управлението на страната. Та ако някой обича, да отговори на следното: ще има или няма да има вот на недоверие срещу правителството? И ако има (въпреки противоречивите податки в ДПС), кога ще е той? Реален вот ли ще е или упражнение в деня, когато цъфтят налъмите – ден, наличен основно в политическия календар. И щом никой не ни казва нищо в следпразничната умора, не е зле сами да формулираме питанията си. Затуй реших да преповторя една шеговита анкета, проведена не от друг, ами от самия Димчо Дебелянов преди около сто и пет години. Има я в събраните му съчинения, без някой да ѝ обръща специално внимание. А пък тя е показателна за нашенските политически нрави. И тъй, в началото на пореден политически сезон, когато витаели въпроси за оставката на кабинета, Дебелянов, пописващ в сатиричното издание \"Шантеклер\" (за него по-нататък), разпраща \"окръжно до разни политически лидери и опозиционни такива със заповед да отговорят незабавно на следните въпроси\". Те – познайте – разбира се, че не му отговарят. Не защото тогава е имало проблем с комуникацията (нали още не са съществували \"социални мрежи), а понеже политиците по принцип не обичат да отговорят на подобни въпроси. Което не му е попречило сам да си отговори на тях, използвайки обичайните им лакърдии. Та и аз, вдъхновен от примера на класика, реших да преповтаря тези питания (в леко осъвременена редакция), съпровождайки ги с евентуалните отговори, които тези значими политически фигури (хипотетично) биха дали в началото на 2018 г. Въпросите са следните: . . * * * След него отговори г-жа Корнелия Нинова. ? Така например един парламентарен журналист преди време ми сподели, че в Народното събрание се били завъдили бълхи. В пряк, не в преносен смисъл. Пробвали да обезпаразитят парламента, ала напразно. Интересното било, че бълхите атакували хората ту отляво, ту отдясно, но най-често централно. Дали това не е притча? * * * И накрая отговори г-н Карадайъ (Но с неразбираем словоред и труден синтаксис. Ето защо, пък и заради разминаването с г-н Доган, препечатвам отговорите, дадени навремето от Димчо Дебелянов за друга политическа сила. Съвпадението е интересно). \". \" . * * * И какво излиза – Дебеляновата \"политическа анкета\" продължава да действа. И все сме в политически \"Шантеклер\". Само припомням, че името на изданието идва от нашумялата в началото на ХХ в. пиеса на Едмон Ростан, в която един петел с името Шантеклер кукурига в тъмната нощ, за да стресне заспалите в тежка дрямка. Така името Шантеклер се превръща истинска мода (не само литературна). Прочутата нова мода \"Шантеклер\", за която мнозина са чували, ала малцина са виждали, което изобщо не е толкова важно. А що се отнася до Дебелянов, той обезсмъртява същата \"политическа кризисност\" в стиховете: Продължението е някак излишно.", "date": "2018.01.06", "title": "Новата \"анкета на Шантеклер\" (Шарж по Дебелянов)"}
{"url": "https://www.dnevnik.bg/sport/2018/01/06/3107948_dakar_2018_goliamoto_prikljuchenie_v_presledvane_na/", "text": "Така създателят на най-известната офроуд надпревара рали \"Дакар\" Тиери Сабин описва състезанието превърнало се в легенда. Днес започва 40-ото издание, което ще даде отговор на въпроса кои са най-добрите пилоти на \"Дакар\" за 2018 г. За десета юбилейна година надпреварата ще се проведе в Южна Америка, където се премести през 2009 г. Точно преди 10 години изданието на \"Дакар\" беше отменено от традиционния начин, по който се провеждаше, заради заплаха от терористични заплахи на територията на Мавритания. Това се случи часове преди началото на състезанието, а година по-късно \"Дакар\" се премести в Южна Америка. \"От гледна точка на разнообразието и различните условия Южна Америка предлага съвсем други предизвикателства, в сравнение с Африка, това вдъхна нов живот на надпреварата\", казват много от опитните състезатели. Маршрутът 14 етапа, близо 9000 километра и много неизвестни, това е \"Дакар\" 2018. За тазгодишното издание на надпреварата  Перу се завръща  като една от страните домакин. В последните четири години тя отсъстваше от маршрута, но включването ѝ означава, че \"Дакар\" ще бъде доста по-разнообразен от миналата година, когато приличаше много на кръг от Световния рали шампионат (WRC). Първите пет дни преминават изцяло на територията на Перу, като състезателите ще имат много разнообразни терени за преодоляване. Стартира се от Тихоокеанското крайбрежие, преди колоната да се насочи към пустинята Сечура, а след това се преминава и през характерните пресъхнали езера във вътрешността на страната, които образуват каньони. След навлизането в Боливия и почивният ден на 12 януари, екипажите имат още по-тежки условия, с които да се справят. Освен пясъчните дюни, състезателите ще бъдат предизвикани от голямата надморска височина (между 3500 и 4000 метра) и постоянно променящата се обстановка. \"В Боливия не знаеш какво да очакваш. Времето се променя толкова динамично, високо в планините започва да вали и температурите падат до минус 5 градуса, а след това става много горещо. Липсата на кислород също те измаря допълнително. Там ми се случи полицай да ми даде вълнен шал, което буквално ми спаси живота\", казва мотоциклетистът Макс Хънт, който ще участва в \"Дакар\" за втора година. След само три дни в Боливия колоната се отправя към Аржентина, където е време и за решителните действия. От дъждовните пейзажи и високата надморска височина се преминава към близо 45-градусови жеги и дълги пасажи без никаква растителност. Черешката на тортата обаче ще бъде 11-ият етап от Белен до Фиамбала и след това Чилесито. Неслучайно спортният директор на \"Дакар\" Марк Кома (петкратен победител при моторите – бел. ред.) обяви, че \"отсечката ще раздели момчетата от мъжете\". Тя предлага пясъчни дюни, в които лесно може да се затъне и всичко да бъде загубено. \"Който иска да финишира на предно място в Кордоба\" ще трябва да се представи доста добре в този 11-и етап\", каза Кома. Финалът е на 20 януари в Кордоба с един от най-късите етапи – 286 километра. Лебедовата песен на легендите Тазгодишното издание на \"Дакар\" със сигурност ще остане в историята, след като ще бъде последно за легендарната френска марка \"Пежо\". Производителят, който е вторият най-успешен в \"Дакар\" с шест титли (1987-90 и 2016-17) прекратява програмата си и се надява да се раздели със състезанието с нова победа. След новината за оттеглянето на \"Пежо\" се заговори под сурдинка и за пенсиониране на  Стефан Петерханзел . Мистър Дакар, както е по-известен 52-годишният французин, има 13 победи и отново е сочен за фаворит №1. \"Все още не съм решил дали ще продължавам. Това не е нещо, което да прецениш толкова лесно. Нека да мине състезанието и ще говорим, но сега мисля само за надпреварата\", каза Петерханзел. Французинът предвожда своеобразния \"дрийм тим\" на \"Пежо\", заедно с Карлос Сайнц, Сирил Деспре и  Себастиен Льоб . От четиримата само Льоб не е бил победител в \"Дакар\", но според специалистите именно деветкратният шампион във WRC може да победи по-опитния си сънародник. За него това също ще бъде последно участие. \"Дакар\" 2018 ще бъде лебедова песен и за Карлос Сайнц. Испанецът спечели през 2010 г., а година по-късно беше трети, но след това записа пет поредни отпадания. \"На 55 години вече идва краят на една дълга кариера. Още имам мотивация да го правя и сега продължавам да мисля само за победата, но човек трябва да си дава и реална оценка\", каза легендарният испанец. Извън четворката на \"Пежо\", с шансове са двукратният шампион Насер Ал-Атиях (\"Тойота\"), както и Нани Рома, печелил по веднъж при мотоциклетите и автомобилите. От треньорската пейка зад волана в \"Дакар\" Общо 523 състезателя подадоха заявка за участие в тазгодишното издание на надпреварата и ще застанат на старта в Лима днес. От тях най-много са при автомобилите – 193, а най-малко в най-новата категория UTV, едва 13. Действащите шампиони от миналата година ще стартират, като Стефан Петерханзел, Сам Съндърланд, Едуард Николаев и Сергей Карякин са основни фаворити при автомобилите, мотоциклетите, камионите и АТВ-четириколките. Единствено шампионът при UTV бъгитата от 2017 г. Леандро Торес не заяви участие. Безспорно най-любопитното име по пътищата на Перу, Боливия и Аржентина ще бъде Андре Вилаш Боаш. Португалският треньор по футбол е един от 16-те дебютанти в състезанието и преследва детската си мечта, както той се изрази. Един от най-известните ученици на Жозе Моуриньо е без работа от миналия ноември, когато напусна китайския тим \"Шанхай\", завършил на второ място в местната Суперлига. \"Много отдавна имам идея да участвам в \"Дакар\" и ето, че мога да го направя в юбилейното 40-о издание. Мисля, че има символика, защото и аз съм на 40 години и съм много развълнуван. Първоначално мислех да се състезавам на мотор, но подготовката е по-сложна\", казва Вилаш Боаш, който ще застане зад волана на \"Тойота Хайлукс\". Неговата връзка с \"Дакар\" не е случайна, след като чичо му Педро участва в началото на 80-те години и дори завършва, след което пише книга с приключенията си в състезанието. В категорията на мотоциклетите въпросителните не са много, след като отдавна една марка доминира в надпреварата на две колела. В последните 17 години КТМ неизменно печели при мотоциклетите, като през 2018 г. основният фаворит отново е Сам Съндърланд. Неговите съотборници от \"Ред бул КТМ\" Матиас Валкнер, Тоби Прайс и Антоан Мео също имат надежди за успех. Освен това състезателите на КТМ ще карат и най-новата версия на модела 450, който е с редица подобрения. Основен съперник на състезателите на КТМ ще бъде испанецът Жоан Бареда с \"Хонда\", който обаче доскоро лекуваше контузия в ръката. При АТВ-четириколките конкуренцията е доста голяма и макар категорията да е доминирана от южноамериканци, фаворити са двама европейци. Победителят от миналата година Сергей Карякин се надява на нов успех, както и първият шампион от 2009 г. Йозеф Махачек. Сериозни неща се очакват и от Аксел Дюри, който завърши пети в дебюта си през 2017 г. При камионите въпросителни няма, след като основната неизвестна е кой от пилотите на \"Камаз\" ще спечели надпреварата. Руската марка доминира с 14 победи от последните 17 издания, а последните двама шампиони Едуард Николаев и Айрат Мардеев отново са на старт. С шансове е и третият пилот на \"Камаз\" Дмитрий Сотников. Още по-важно е отсъствието на холандеца Джералд де Рой, който единствен спря доминацията на руснаците с титли през 2012 и 2016 г.", "date": "2018.01.06", "title": "\"Дакар 2018\": Голямото приключение в преследване на невъзможното"}
{"url": "https://www.dnevnik.bg/sviat/2018/01/06/3107665_voinata_koiato_iran_vodi_v_siriia_sushto_povliia_na/", "text": "На демонстрациите в Иран се издигат лозунги срещу водената от армията огромна и сенчеста война в Сирия - един от най-близките съюзници на Техеран и държава, която е на фронтовата линия на противопоставянето с главния му враг Израел. Макар че протестите са съсредоточени върху икономическите въпроси, демонстрантите също така изразяват силна съпротива срещу политиката на правителството да изпраща млади иранци да се бият и да умират в Сирия, като същевременно харчи милиарди долари за армията, докато те казват, че приоритетно би трябвало да бъде създаването на работни места в Иран и овладяването на повишаващата се цена на живота. Техните лозунги включват \"Оставете Сирия, мислете за нас!\" и \"Смърт на Хизбула!\" - подкрепяната от Иран ливанска въоръжена групировка, която е ключов инструмент на Техеран във войната в Сирия. В самата Сирия вътрешните демонстрации се превърнаха в антиправителствени протести през 2011 г. Те бяха посрещнати с брутални мерки от силите за сигурност на президента Башар Асад, което доведе до гражданска война в страната. Но след като в армията на Асад се появиха пробойни, а войници отказваха да стрелят по протестиращите и дезертираха при опозицията, Иран и по-късно Русия се намесиха в подкрепа на своя съюзник. Теократичното ръководство на Иран представя тези усилия като религиозна война за шиитския ислям - епохална борба за защита на светилището на потомката на пророка Мохамед в Дамаск от сунитските джихадисти и за нанасяне на поразяващ удар върху това, което според него е американско-израелски заговор за унищожаване на Сирия. Но тези усилия са движени и от геополитически съображения. Сирия, която граничи както с Израел, така и с Ливан, е ключов възел в иранската мрежа за възпиране на Израел. Техеран се нуждае от Дамаск едновременно като канал към и спонсор на \"Хизбула\" - авангардна сила на Техеран в региона. Сега армията на Иран и множество регионални милиции под негово командване действат на широк периметър във войната с бунтовниците и бойците на \"Ислямска държава\" както в Сирия, така и в Ирак. Той също така е ангажиран в ивицата Газа и е обвиняван, че подкрепя шиитските бунтовници в Йемен. Жертви на войната Плакати в чест на младите мъже, загинали в сражения в Сирия, са окачени на обществени места в Иран, за да напомнят за жертвата, която се плаща. Имами възпоменават загиналите на петъчните молитви, а медии отдават почит на \"мъчениците\", умрели, \"защитавайки светилището\" на потомката на Мохамед Саида Зейнаб в сирийската столица. През септември иранският върховен водач аятолах Али Хаменей се помоли над ковчега на 25-годишния Мохсен Ходжаджи на погребение, предавано в цялата страна, последвано от голям митинг в Техеран. Тези ходове имаха за цел да разпалят патриотизма в страната, която е все по-изморена от военната авантюра в Сирия. Ходжаджи беше изобразен как е приветстван на небето от третия шиитски светец Хюсеин, внук на Мохамед. Иран не разкрива колко негови войници са загубили живота си в Сирия, но Мохамад Али Шахиди, който ръководи Фондацията на мъчениците на ислямската революция, подкрепяща ветераните и семействата на загиналите, казва, че са убити над 2000 мъже, въпреки че почти половината от тях са чужденци от Афганистан и други държави, биещи се в състава на организирани от Техеран милиции. През ноември полуофициалната информационна агенция Фарс съобщи за смъртта на ирански бригаден генерал в сирийския град Букамал, разположен срещу един от главните пропускателни пунктове между Сирия и Иран. Фарс заяви, че генералът е бил убит от минометен снаряд в битка с бойци на \"Ислямска държава\". Същата тази битка беше ръководена от самия командир на иранския Корпус на гвардейците на ислямската революция (КГИР) генерал-майор Касем Солеймани, който беше показан на видеокадри, разпространени в социалните медии, да се обръща към бойци на персийски. Той командваше шиитски бойци от Хизбула и иракските Сили за народна мобилизация, а също военни от сирийската армия и членове на иранския КГИР. Сирийски бунтовници казват, че КГИР ръководи няколко големи битки от името на силите на Асад и има бази от северната до южната част на страната.  Според Стокхолмския международен институт за изследване на мира Иран харчи над 12 милиарда долара годишно за своята армия. Има информация, че той харчи милиони за субсидии и износ за Сирия, чиято икономика е съсипана от войната. Протестите, които разтърсват сега Иран, избухнаха, след като последното бюджетно предложение на президента Хасан Рохани разкри орязване на местните субсидии и същевременно запазване на привилегиите на армията и религиозните институции. Ливански и афганистански милиции Иран и Асад зависят от Хизбула за някои от най-трудните задачи с участието на специални сили в сирийската война. Но Техеран също така организира милиции от Афганистан, наречени Фатимиюн, и от Пакистан, наречени Зейнабиюн, които да се бият в Сирия. Той обещава заплати и гражданство на живеещите в Иран афганистански бежанци в замяна на пътуване за служба в Сирия. Сирийски бунтовници казват, че се бият не само със сирийски правителствени войници, а и с ливански, иракски и афганистански бойци. А репортери на \"Асошиейтед прес\" са видели над военни пунктове край най-големия сирийски град Алепо да се веят знамената на афганистански и ливански милиции. Самите бунтовници в Сирия, подсилвани от призиви за световен джихад, са подкрепяни от множество чуждестранни бойци. Организацията \"Хюман райтс уоч\" казва, че иранският КГИР набира афганистански деца бежанци на едва 14 години да се бият в Сирия и те могат да бъдат разпознати по надгробните им плочи в Иран. Тя казва, че ирански медии възпоменават деца войници и приветстват ирански бойци на едва 13 години в битката в Сирия. Иран също така силно разчита на калените в битки бойци на одобрените от държавата иракски Сили за народна мобилизация, които играят роля за разгромяването на бойците на \"Ислямска държава\" от двете страни на сирийско-иракската граница и отварянето на коридор за влиянието на Иран, простиращ се от Техеран през Багдад и Дамаск до Бейрут. В Ливан и Ирак, също както в Иран, има опасност от враждебна реакция на народа срещу изтощителните военни усилия в Сирия, които продължават от почти седем години. Когато ливанските власти разтуриха незаконни сергии на амбулантни търговци в крепост на Хизбула в южната част на Бейрут през октомври, жители излязоха по улиците, за да критикуват ръководството на Хизбула, че не ги защитава въпреки жертвите им в Сирия. \"Те би трябвало да посадят дърво на гроба на всеки мъченик\", изкрещя една жена пред камерите. \"Всеки дом има мъченик. Всеки дом има ранен ветеран.\" /БТА", "date": "2018.01.06", "title": "Войната, която Иран води в Сирия, също повлия на протестите"}
{"url": "https://www.dnevnik.bg/detski_dnevnik/2018/01/06/3107065_dnes_e_detskoto_otkrivane_na_bulgarskoto/", "text": "Над 300 деца от България се събират от 10 до 15 часа днес в Националния дворец на културата на така нареченото детско откриване на първото Българско председателство на Съвета на ЕС, съобщиха от Министерство за Българското председателство на Съвета на ЕС. Събитието  MegaDojo Sofia 1.0  ще предшества официалното откриване, което е на 11 януари. На него ще се съберат деца с и без опит в програмирането. Детското откриване ще се проведе в три от официалните зали на председателството. Така децата ще имат възможност да усетят атмосферата, а и ще се забавляват да опознават Европа с помощта на науката и високите технологии. Организатори на събитието са CoderDojoBulgaria и Дигитална Национална Коалиция, подкрепени от Microsoft Bulgaria. За да поднесе приветствие към децата в София ще пристигне еврокомисарят по цифрови технологии и общество Мария Габриел.", "date": "2018.01.06", "title": "Днес е детското откриване на българското европредседателство"}
{"url": "https://www.dnevnik.bg/tehnologii/2018/01/06/3102399_kak_chovechestvoto_planira_da_dostigne_proksima/", "text": "Руският милиардер Юрий Милнер вложи през април 2016 г. 100 милиона долара в инициативата \"Breakthrough Starshot\", чиято цел е да изпрати космически апарат до най-близката до Слънцето звезда - Проксима Кентавър. Негов партньор в инициативата е гениалният физик Стивън Хокинг. Планът им бе отстоящата на само четири светлинни години от Земята звездна система Алфа Кентавър да бъде достигната от флотилия миниатюрни космически апарати, движещи се с 20% от скоростта на светлината и задвижвани от мощни лазери. Къде отиват? Начинанието им получи и конкретна мисия, след като само месеци по-късно около Проксима Кентавър бе открита потенциално обитаемата планета Проксима Б (Proxima b). Проксима Кентавър е червено джудже, част от системата Алфа Кентавър включваща още две гравитационно свързани звезди с размери, близки до тези на Слънцето. Каменистата Проксима Б е само на 4 милиона километра от звездата си (5% от разстоянието между Земята и Слънцето), но поради по-ниската температура на червеното джудже се намира в самото сърце на \"обитаемата зона\" на звездата и температурите са в нужния диапазон за наличието на течна вода. Една обиколка на планетата около Проксима Кентавър отнема 11 дни. Учените предполагат, че Проксима Б e приливно заключена, като едната страна е винаги обърната към звездата, а другата е във вечен мрак. Масата ѝ е около 30% по-голяма от масата на Земята. Екипът на \"Breakthrough Starshot\" планира да изстреля първите си апарати след \"две или три десетилетия\". Очаква се те да бъдат оборудвани с камера, снабдена с различни филтри, която да направи цветни снимки на планетата. Пътуването ще отнеме 20 години (при скорост от 20% от скоростта на светлината), а след това на снимките ще им трябват поне 4.24 години (разстоянието до Проксима Б в светлинни години) да достигнат обратно до нас. Така до 2070 г. може да бъде получена много по-детайлна информация за възможността на планетата да има живот отколкото сега. На най-бързите съществуващи космически апарати би им отнело 30 хиляди години да изпълнят подобна мисия. Планът на Милнер е за пътуването да се използват нанокораби. Всеки един от тях да е голям не повече от мобилен телефон, но носещ камера, батерии, както и навигационни и комуникационни технологии. Миниатюрните хипотетични кораби, наричани StarChip, ще имат светлинни платна, като идеята е серия от мощни лазери, базирани на Земята, да се прицелят в дебелите само няколко микрона платна и да изстрелят в тях мощен фотонен лъч, с който да ускорят нанокораба до планираните 215 млн. километра в час. Според Ави Льоб, физик от Харвард и един от ръководителите на проекта, по-голямата част от 100-те инвестирани милиона ще бъдат изразходвани именно за разработване на системата от лазери, която е необходима за достигането на необходимата скорост. След това се очаква работата да продължи по усъвършенстването на самите нанокораби. Според Льоб при наличието на работеща лазерна система стотици кораби, тежащи само по няколко грама всеки, могат да бъдат изстрелвани годишно. Подобна флотилия от кораби е необходима, защото движещите се с огромна скорост апарати ще имат само няколко секунди да направят и изпратят снимки на планетата преди да бъдат загубени завинаги в дълбокия космос. Също така придобитата информация би достигала Земята по-лесно и сигурно, прехвърляйки се от апарат на апарат по обратния път. Наскоро \"Breakthrough Starshot\" успя да изстреля в земна орбита 6 тестови апарата, всеки с големината на бисквита - около 12 кв. см, и тежащ около 4 грама. \"Това е много ранна версия на това, което бихме изпратили в дълбокия космос,\" обяви през юни миналата година Пит Уордън, бивш директор на центъра за изследвания към НАСА \"Еймс\" и настоящ изпълнителен директор на проекта. През 2017 г. д-р Рене Хелер от института \"Макс Планк\" и компютърният специалист Михаел Хипке направиха частичен пробив - разработеното от тях светлинно платно с размер 100 хиляди квадратни метра, или 14 футболни игрища, тежи само 100 грама и би осигурило нужния капацитет за скорост от около 50 милиона километра в час или 4.6% от скоростта на светлината, като освен това може автоматично да се сгъне в компактна форма при достигането на нужната скорост. При подобна скорост пътуването до Проксима Кентавър би отнело 95 години. Удобното в случая е, че вместо нанокорабите просто да профучат покрай Проксима Б, те биха могли да използват радиационното налягане на звездата и светлинното платно, за да намалят скоростта си достатъчно и да влязат в орбита около нея и да получат възможността за много по-детайлни изследвания на планетата за наличието на живот на нея. Връзката на Милнер с изследването на космоса не е от вчера. Милиардерът, кръстен на първия човек в космоса - съветският космонавт Юрий Гагарин, отдавна инвестира средства в научни проекти и твърди, че иска интелектуалните постижения да бъдат чествани като тези на спорта и изкуството. Милнер и Стивън Хокинг още през 2015 г. започват инициатива за откриване на интелигентен извънземен живот. Преди да стане инвеститор в Силициевата долина и да натрупа богатството си, инвестирайки в начинания като Facebook, Spotify, Twitter и Groupon, Милнер е работил по докторат по физика. Днес той е спонсор на някои от големите награди в сферата на науката, включително и подкрепяната от Марк Зукърбърг награда \"Breakthrough\" за млади учени. Какво все още не им достига? Въпреки непрекъснатия напредък в технологиите, изпълнението на плановете на Breakthrough Starshot все още е далеч от реалността. За реализирането им ще бъде необходимо допълнително развитие в сферата на миниатюризацията на необходимите компоненти и удължаването на срока им на експлоатация. Идеите за използване на слънчевата енергия за задвижване на соларните платна и разработването на лазери за изстрелване на нанокорабите ще трябва да претърпят допълнително усъвършенстване преди да бъде дадена зелена светлина на началото на едно толкова продължително пътуване във враждебната среда на открития космос. Движещата сила на проекта все пак остава желанието на човечеството за откриване и изследване на нови светове, които биха могли да ни осигурят шанс да продължим съществуването си.", "date": "2018.01.06", "title": "Как човечеството планира да достигне Проксима Кентавър"}
{"url": "https://www.dnevnik.bg/sport/2018/01/06/3107960_venger_poluchi_nakazanie_ot_tri_macha_zaradi_losho/", "text": "Арсен Венгер няма да може да води \"Арсенал\" в следващите му три мача, след като получи наказание от Футболната асоация на Англия (ФА). Мениджърът на \"артилеристите\" ще трябва да бъде на трибуните в двубоите с \"Нотингам\" от третия кръг на ФА Къп, първият полуфинал с \"Челси\" за Купата на лигата, както и гостуването на \"Борнмът\" от 23-ия кръг на Висшата лига следващия уикенд. Освен това Венгер е глобен с 40 хиляди паунда. Санкцията на французина идва след критиките му към съдията на двубоя с  \"Уест Бромич\"  Майк Дийн. \"Арсенал\" завърши 1:1 с \"дроздовете\" на 31 декември, а Венгер беше недоволен от отсъдената дузпа, с която резултатът беше изравнен. \"По време на изслушването на независима регулаторна комисия, мениджърът на \"Арсенал\" призна, че неговият език и поведение след мача на 31 декември са недопустими и обидни. Той постави под въпрос качествата на съдията, което е в разрез с правилата\", съобщиха от Футболната асоциация. До голяма степен санкцията на французина се дължи на невъздържано поведение след края на мача на \"Дъ хоутърнс\". Стана ясно, че той е нахлул бесен в съблекалнята на съдиите, което не е позволено. Мениджърите в Англия нямат право да влизат при реферите 30 минути след срещата. В правилника това е описано като \"период за успокоение и охлаждане\". За Венгер това е второ наказание в рамките на по-малко от година. През миналия сезон той получи санкция от четири срещи, след като избута четвъртия арбитър Антъни Тейлър при победата с 2:1 над \"Бърнли\" на 23 януари 2017 г. Именно заради това, че наказанието е второ за Венгер за година, ФА го наказва и със сериозна парична глоба. Мениджърът на \"Арсенал\" ще може да пътува с тима си за мачовете в следващите седем дни, като няма забрана да присъства на стадиона. Той обаче ще трябва да стои на трибуните, а \"артилеристите\" ще бъдат водени от асистента му Стив Болд. Французинът продължи с критичните си коментари за съдиите и след  равенството 2:2 с \"Челси\"  в сряда вечер. Той  определи дузпата за сините като \"абсурдна\" . На пресконференцията си преди мача с \"Нотингам\" Венгер продължи: \"Всеки има мнение и моето е 100% жълт картон за Азар. Казвам го от позицията на човек, който е много дълго време във футбола\". \"Арсенал\", който е носител на ФА Къп за миналия сезон и има рекордните 13 титли от турнира, гостува на \"Нотингам\" на \"Сити граунд\" в неделя следобяд. През миналия сезон при четирите мача без Венгер, \"артилеристите\" записаха две победи и две загуби.", "date": "2018.01.06", "title": "Венгер получи наказание от три мача заради лошо поведение и неподходящ език към съдиите"}
{"url": "https://www.dnevnik.bg/evropa/2018/01/06/3106246_vishegradskata_chetvorka_-_edinen_front_ili_sujuz_s/", "text": "С яростната си съпротива срещу приемането на търсещи убежище хора от претоварените граници на Европейския съюз Вишеградската четворка, която обединява Чехия, Унгария, Полша и Словакия, привлече погледите през 2016 г. Макар групата да бе създадена сравнително скоро, през 1991 г., мигрантската криза я превърна в незаобиколим политически фактор в ЕС, пише EUObserver. На фона на бежанската вълна и установяването на съмнителна демокрация в Полша и Унгария Вишеградската четворка  се превърна в синоним на евроскептицизма . През 2017 г. обаче в групата започнаха да изплуват различия, особено в отношението към ЕС. В същото време някои членки на съюза, подразнени от липсата на солидарност от страна на четворката, намекнаха, че е време ядрото от държави в ЕС да задълбочи интеграцията помежду си и да остави назад онези, които са против сближаването. В дебата за бъдещето на ЕС след Брекзит се появиха няколко сценария. Един от тях - за \"Европа на много скорости\" - събуди вкоренения страх у държавите от Вишеградската четворка, че може да бъдат третирани като втора класа членки на ЕС. Макар идеята да остана на заден план, тя не изчезна напълно. По-късно през годината френският президент Еманюел Макрон отново я спомена, с което за пореден път обезпокои страните от четворката. Разделения Политическите разделения между източните и западните държави в ЕС станаха още по-осезаеми. Въпросите за командированите работници, различното качество на някои от стоките в Централна и Източна Европа и реформата в европейската система за предоставяне на убежище извадиха наяве пукнатините в солидарността между държавите във Вишеградската четворка, които според някои наблюдатели не са нови, а просто са били скрити досега. \"Това не е основен въпрос, може би просто сега е по-видим (отколкото преди)\", коментира полският министър по европейските въпроси Конрад Шимански. Въпреки това председателят на Европейската комисия Жан-Клод Юнкер сметна за необходимо да се обърне към тези страни в речта си за състоянието на съюза през септември, когато  призова източните членки да се присъединят към еврозоната  с помощта на фонд за предприсъединителна помощ. В опит да подобри отношенията  Юнкер проведе разговори с премиерите  от четворката преди срещата на върха през октомври. Неговата стратегия беше да ги привлече, като им напомни, че някои, включително силни лидери като Макрон, няма да се поколебаят да оставят другите по пътя към по-бързата интеграция. Именно когато през 2017 г. се заговори за отношенията с ядрото на ЕС, стана ясно, че Вишеградската четворка не е хомогенна група. Словакия, след като проведе шестмесечното председателство на Съвета на ЕС през втората половина на 2016 г., смекчи реториката си към мигрантите и се съгласи да приеме търсещи убежище. През август премиерът Роберт Фицо изрично подчерта, че мястото на Словакия е редом до ядрото от държави - членки на ЕС, до Франция и Германия, и посочи, че е много заинтересован от регионалното сътрудничество в рамките на Вишеградската четворка, но жизненоважният интерес за държавата е ЕС. В интервю за германския вестник \"Ханделсблат\" тогавашният австрийски премиер Кристиан Керн обърна внимание на въпроса, като заяви, че групата сега е разделена – Чехия и Словакия от едната страна и Унгария и Полша от другата. Унгария побърза да отрече, като външният министър Петер Шиярто заяви: \"Имаме лоши новини за тях: тези опити няма да се увенчаят с успех. Вишеградската група е най-тесният и ефективен съюз в рамките на ЕС и ще остане такъв, независимо дали на австрийския канцлер му харесва или не.\" Последно отклонение И все пак победата на популиста Андрей Бабиш в Чехия повдигна въпроса дали Прага няма да последва примера на Будапеща и Варшава, които  имат остри противоречия с ЕС . В същото време  победата на консервативния лидер Себастиан Курц  и влизането на крайнодясната Партия на свободата в правителството в Австрия може би означава, че властите в Унгария и Полша имат важен съюзник в Централна Европа.", "date": "2018.01.06", "title": "Вишеградската четворка - единен фронт или съюз с пукнатини"}
{"url": "https://www.dnevnik.bg/bulgaria/2018/01/06/3107968_turist_e_zaginal_pri_izkachvane_na_vruh_vihren/", "text": "Турист е загинал при изкачване на връх Вихрен, съобщиха от Планинската спасителна служба към Българския червен кръст, цитирани от агенция \"Фокус\". Инцидентът е станал около 5.30 часа тази сутрин. Водач и двама туристи са тръгнали от хижа \"Вихрен\" към връх Вихрен. По време на изкачването един от тях се е подхлъзнал и паднал, вследствие на което е починал. Другите двама са в добро състояние. Десет планински спасители са били в района на инцидента, като са организирали транспортиране на тялото на загиналия до \"Шилигарника\". Там полицията води разследване на случая. Загиналият е на 30 години.", "date": "2018.01.06", "title": "Турист е загинал при изкачване на връх Вихрен"}
{"url": "https://www.dnevnik.bg/istorii_na_denia/2018/01/06/3103753_amerikanskata_mechta_se_sbudva_v_zlatica/", "text": "Мечтите се сбъдват, ако действаш за осъществяването им. Тодор Цачев изглежда е идеалният пример за това. Пълен с енергия и оптимизъм, той не се отказва и отчайва, ако удари на камък, а търси друг път да достигне целта си. Цачев е ръководител на т.нар.  м арчинг бенд \"Marching Stars\"  (\"Маршируващи звезди\", а marching band - от англ. маршируващ духов оркестър) от град Златица, който всъщност е и единственият такъв бенд в България. Той обучава повече от 40 оркестранти в СУ \"Св. Паисий Хилендарски\" в Златица, а през 2011 г. е започнал само с 16. Преди това пет години е работил в оркестъра на Националния музикален театър и две години в Биг бенда на БНР. Цачев е завършил музикалното училище в София с кларинет, после Музикалната академия - със саксофон. По марчинг бендовете се запалил през 2004 г., когато бил на студентска бригада в САЩ и попаднал на национално състезание. Било внушително: 400 - 500 деца на стадиона свирят, маршируват и правят фигури с телата си. След това мира не намерил, докато не направил свой бенд. Маршируващ оркестър по американски модел Първо разказал за идеята си в няколко столични училища и читалища. Всички я приемали радушно, но като се стигнело до купуване на инструменти, се отказвали.  \"Ако проблемът ще е едни музикални инструменти, пък ще взема да ги купя!\" Събрал всичките си спестявания, взел и от майка си и напълнил хора - общо купил 16 - тромпети, тромбони, барабани. От читалището в \"Стрелбище\" му дали да ползва зала два часа два пъти седмично. Разлепил плакати навсякъде из квартала. Първата седмица никой не дошъл. И втората седмица никой не дошъл. И третата, и така два месеца - никой. Дори от любопитство да попита какво е това.  Затова решил да пробва в провинцията. Разпитал в Средногорието и все същите думи чувал: супер, но стане ли въпрос за пари - край. Само директорката на училището в Златица му казала, че ще има пълна подкрепа и го изпратила в общината да пита дали ще му отпуснат хонорар. По пътя попаднал случайно на самата кметица и успял да я разпали по идеята си толкова, че тя настояла веднага да сключат договор и от понеделник да започне работа с децата в училище. В колата обратно към София крещял от щастие. Прибрал се вкъщи и казал на съпругата си: Приготвяй багажа, от понеделник ще живеем на село Напуснал Биг бенда на БНР и се преместили в наследствената къща на Цачев в село Мирково. Трудно му било да избере само 16 от явилите се на кастинга повече от 60 деца, но толкова били инструментите. Трудно му било и в началото, децата не напредвали. Трудно му било и да ги мотивира да се упражняват вкъщи. Чужда им била идеята, че за да се научиш да свириш на музикален инструмент, трябва да се упражняваш упорито. Голяма подкрепа и помощ получил от съпругата си. Също много добър музикант, тя направила аранжиментите на бенда - адаптирала нотите за децата. В марчинг бенда децата трябва да знаят нотите наизуст, за да могат да танцуват и да правят с телата си различни форми и шоупрограми.  Голяма подкрепа дошла и от фондация \"Америка за България\". Поискал пари само за униформи, а получил повече, включително за подготвителни лагери за децата - на море и планина. Постепенно бендът станал добър и популярен. Канен на празненства в други градове и училища, както и на фестивали в чужбина ( наскоро са се върнали от световно състезание на марчинг бендове в Швейцария), стига дори до полуфинала на \"България търси талант\". След участие на Джаз фестивала в Банско се качват високо в Пирин планина и свирят на езеро Окото - казва, че било \"вълшебство\". Тодор Цачев репетира с децата на няколко групи, като ги е разпределил така, че да имат по два пъти седмично занимания. Поел е и обучението на мажоретките. Учение по търпение Обучението на едно дете не е лесно и трябва индивидуален подход и внимание. А себе си Тодор Цачев учи на търпение. Първите деца, които обучил през 2011 година, вече са 12-ти клас, а две от тях искат да продължат образованието си в Музикалната академия, защото \"музикалното училище си го изкараха в бенда.\" Цачев много държи на дисциплината. \"Като ходим на турнета, на лагери, детето само трябва да си приготви багажа, да мисли за инструмента, за ноти. Лицеви опори ги карам да правят, физзарядки. Много държа на точността и отговорността. С морала не бих направил компромис никога, уча ги да бъдат морални, на общочовешки и християнски ценности. Само ако съм научил, че някой е пропушил, изобщо не ме интересува колко е добър, направо изчезва от бенда - това им казвам. Искам да ги науча на такива качества\". Как се променят децата \"Музикалният инструмент променя децата, помага за концентрацията, повишава резултатите, личностното им израстване, получават други ценности\", убеден е Тодор Цачев. \"Едно момче се биеше постоянно с другите. Попитах го: \"Искаш ли да дойдеш в бенда?\" Започна на барабани и така се разви, че от много тежко положение се промени тотално, не можеш да го познаеш. Като чудо - и приятели си намери, и успеха повиши. По-късно ми каза, че помни точната страница на учебника, на която е бил отгърнат, когато съм му предложил да се включи в бенда.\" \"Имаше едно друго дете, което като влезе в клас, забива глава в чина и не го търси. Не може да му се въздейства по никакъв начин, ни учители, ни нищо. Дойде в бенда, отидохме на няколко участия и сега е толкова отворен, че не можеш да го познаеш. А той освен че свири, има и един куп други умения, които се отключиха, след като се включил в бенда. И сега в момента е център на компанията, шоумен... тотална промяна.\" Музикант вкъщи не се прибира Не е вярно, че музикант къща не храни. Храни. Вярното е, че музикант вкъщи не се прибира, смята Тодор Цачев. Когато работел в Музикалния театър, и после свирел в музикални групи, се прибирал по нощите. А се определя като домошар човек, обича след 17 часа да си е вкъщи по пантофи. Сега Тодор не само къща храни, но и се прибира в нея възможно най-рано. Само свободно време не му достига. До обяд е учител по музика в училището, следобед репетира с бенда. Прибере ли се - там са собствените му деца. Четвъртото наскоро се родило, а най-голямото, което е почти на седем, учи да свири на пиано и на кларинет. Не се оплаква. И не се счита за успял. \"Защото като успея, какво после? Искам да съм успяващ. Искам децата от бенда които ще учат в Музикалната академия да се върнат в Златица, да ми помагат с бенда и един ден да заемат моето място. Тогава може и да съм успял.\"", "date": "2018.01.06", "title": "Американската мечта се сбъдва в Златица"}
{"url": "https://www.dnevnik.bg/bulgaria/2018/01/06/3107970_patriot/", "text": "Патриот е - душа дава за наука, за свобода; но не свойта душа, братя, а душата на народа! И секиму добро струва, само, знайте, за парата, като човек - що да прави? продава си и душата. И е добър християнин: не пропуща литургия; но и в черква за туй ходи, че черквата й търговия! И секиму добро струва, само, знайте, за парата, като човек - що да прави? залага си и жената. И е човек с добро сърце: не оставя сиромаси; но не той вас, братя, храни, а вий него със трудът си! И секиму добро струва, само, знайте, за парата, като човек - що да прави? изяда си и месата.", "date": "2018.01.06", "title": "Патриот"}
{"url": "https://www.dnevnik.bg/sport/2018/01/06/3107972_grigor_dimitrov_otpadna_na_polufinal_v_brizbein_sled/", "text": "Григор Димитров отпадна от турнира в Бризбейн, след като загуби полуфиналния си мач с Ник Кириос 6:3, 1:6, 4:6. Българинът допусна обрат срещу представителя на домакините, въпреки че изигра много стабилен първи сет, но после нямаше отговор на играта на австралиеца и след 1 час и 34 минути напусна турнира. Димитров не успя да се класира на трети финал в Бризбейн и да защити титлата си от миналата година. Освен успеха през 2017 г., той има и загубен финал през 2013 г. от  Анди Мъри . За световния №3 това е първа загуба срещу Кириос в третия мач помежду им. За последно двамата се срещнаха през август 2017 г., когато Димитров победи на  финала в Синсинати . В полуфиналния мач Кириос записа впечатляващите 19 аса и се класира за шестия финал в кариерата си. За сметка на това играта на Димитров беше на приливи и отличи, като нито за момент той не намери постоянство. Българинът завърши с шест двойни грешки и вкара едва 59% от първия си сервис. \"Той безспорно е един от най-добрите тенисисти в света. Трябваше да направя нещо различно, защото имах две загуби срещу него. Сервисът ми беше на ниво и се оказа ключов днес. Надявам се да играя така и във финала\", каза след срещата Кириос. Австралиецът нарече Димитров \"прекрасно момче\" и обясни, че е един от най-близките му приятели в световния тур. Димитров започна много съсредоточено мача и не показа колебанията от предишните си две срещи в турнира срещу Джон Милман и  Кайл Едмънд . Той изгуби общо пет точки при първите си три сервис гейма, а при 3:2 в своя полза успя да реализира и пробив, за да поведе с два гейма. Кириос показа типичната си незаинтересованост, когато срещата не му тръгва и опита по всякакъв друг начин да пречи на Димитров, но без успех. Макар, че допусна четири двойни грешки българинът не позволи да бъде повлиян. Световният №3 продължи да бъде по-добър, както от основната линия, така и при излизанията си на мрежата. Той завърши първия сет с ас след 31 минути, въпреки опитите на Кириос да накъса играта и да го изнерви с постоянни оспорвания. В първата част Димитров успя да накаже всяка грешка на своя съперник и да се възползва от непостоянството на Кириос. Светвоният №3 държеше високи проценти на спечелените точки при първия и втория си сервис. Ситуацията се промени драстично във втория сет, в който Кириос демонстрира много по-стабилна игра. Австралиецът стана още по-агресивен, но започна да действа и по-разнообразно. Той бързо поведе с 2:1, а в маратонския четвърти гейм успя да спечели подаването на Димитров. Разчитайки на бомбения си сервис Кириос нямаше никакви проблеми във втората част. Той се възползва от момента напълно и проби Димитров още веднъж, а след 29 минути успя да изравни сетовете с 6:1. До последния си сервис гейм във втория сет Кириос беше изгубил само две точки на подаването си. Димитров опита да го затрудни, но австралиецът отново имаше на своя страна бомбения си сервис. Той записа седем аса във втората част срещу нито един за българина. Решителната трета част се движеше гейм за гейм до 3:3, а в седмия гейм Кириос отново успя да пробие Димитров, което се оказа решително. Българинът така и не намери отговор на сервисите на своя съперник и напусна надпреварата. И трите срещи на водача в основната схема в Бризбейн бяха в три сета, като срещу Милман, Едмънд и Кириос, Димитров показа, че все още не е навлязъл в топ форма. На финала Кириос ще се изправи срещу партньора на Григор Димитров на двойки Райън Харисън. Американецът надделя много трудно над изненадата в турнира Алекс Де Минор с 4:6, 7:6 (5), 6:4 за 2 часа и 39 минути. Австралиецът, който е 209-и в света беше много близо до успех в два сета, но Харисън се измъкна. В третата част американецът водеше с 5:1, но позволи да се стигне до 5:4, преди да затвори мача. За Харисън това е трети финал, след като през 2017 г. игра два – спечели в Мемфис и загуби в Атланта.", "date": "2018.01.06", "title": "Григор Димитров отпадна на полуфинал в Бризбейн след трисетова битка с Кириос"}
{"url": "https://www.dnevnik.bg/sviat/2018/01/06/3107980_dva_samoleta_se_udariha_na_letishteto_v_toronto_niama/", "text": "Десетки пътници бяха евакуирани на летище \"Пиърсън\" в Торонто вчера вечерта, след като самолет, оттеглящ се от изхода за пътници на терминал 3, се удари в пристигаща машина, предаде Ройтерс, като цитира канадски медии. Сблъсъкът между самолетите на компаниите \"Сънуинг еърлайнс\" и \"Уестджет еърлайнс\" довел до пожар, който бил потушен. \"Уестджет\" съобщи, че има непотвърдена информация за леки наранявания, но всички 168 пътници и шестимата членове на екипажа на борда на нейния самолет \"Боинг\" 737-800 са невредими, след като са били евакуирани с надуваеми пързалки. Самолетът току-що бил кацнал в Торонто от Канкун, Мексико, и изчаквал да застане на терминала. В самолета на \"Сънуинг\" не е имало пътници или екипаж, съобщи авиокомпанията. Той бил теглен от екип на компанията за наземно обслужване \"Суиспорт интернешънъл\". Канадският Борд за безопасност на транспорта е започнал разследване на инцидента.", "date": "2018.01.06", "title": "Два самолета се удариха на летището в Торонто, няма пострадали"}
{"url": "https://www.dnevnik.bg/sport/2018/01/06/3107983_napadatel_na_livurpul_shte_bude_razsledvan_za_rasistki/", "text": "Нападателят на \"Ливърпул\" Роберто Фирмино беше обвинен от Мейсън Холгейт от \"Евертън\", че го е обидил на расистка основа в  дербито между двата тима в петък вечер . Централният защитник на \"карамелите\" се оплака на рефера Боби Мадли за случката, а медиите в Англия разкриха, че Мадли и четвъртият съдия Джон Мос са вписали инцидента в доклада си. В средата на първото полувреме Холгейт, който по-рано в срещата направи дузпата, от която \"Ливърпул\" откри, изблъска грубо Фирмино, пращайки го зад предпазните заграждения на \"Анфийлд\". При връщането си на терена бразилецът репликира съперника си, което доведе до спречкване между двата отбора. \"Клубът и играчът ще съдействат на отговорните органи, за да се изяснят фактите. Докато трае разследването \"Ливърпул\" няма да прави никакви коментари\", заяви говорителят на червените. Мениджърът на \"Евертън\" Сам Алърдайс отказа да коментира случката, но това направи колегата му Юрген Клоп. \"Мисля, че първо трябва да разследват нарушението на Холгейт. Четвъртият съдия ми каза нещо, но не го чух. След мача разбрах за какво става въпрос, но честно казано не мисля, че това е вярно\", каза мениджърът на \"Ливърпул\". Футболната асоациация на Англия (ФА) тепърва ще разследва случая, след като първо се запознае с доклада на Мадли. \"Ливърпул\" се класира за четвъртия кръг на надпреварата, след като спечели с 2:1 дербито на Мърсисайд с победен гол на новото си попълнение  Върджил ван Дайк .", "date": "2018.01.06", "title": "Нападател на \"Ливърпул\" ще бъде разследван за расистки обиди към съперник в дербито с \"Евертън\""}
{"url": "https://www.dnevnik.bg/sviat/2018/01/06/3107990_durjavnite_slujiteli_v_sauditska_arabiia_shte/", "text": "Саудитският крал Салман днес разпореди изплащането на 1000 риала (267 долара) месечно на държавните служители през новата година като компенсация за поскъпването на живота, след като правителството вдигна цените на бензина на вътрешния пазар и въведе ДДС, предаде Ройтерс. С кралски указ, публикуван в държавните медии, кралят нареди също плащането на 5000 риала на военните, които служат на фронтовите линии с Йемен. Саудитска Арабия приблизително удвои цените на бензина и въведе 5 -процентен ДДС върху широк кръг от стоки и услуги. Според указа новите компенсации са признание за \"увеличеното бреме за някои сегменти от населението в резултат от необходимите мерки, взети от правителството за преструктуриране на икономиката\". Кралят е наредил държавата да поеме тежестта на ДДС в някои ситуации, като специални здравни и образователни услуги, както и при първа покупка на жилище, оценено до 850 000 риала (226 660 долара). Стипендии за студенти, пенсии и социални помощи също се повишават. Саудитска Арабия ще забави плановете за премахване на субсидиите за широка гама енергийни продукти според нов дългосрочен фискален план в държавния бюджет за 2018 г", "date": "2018.01.06", "title": "Държавните служители в Саудитска Арабия ще получават по 267 долара допълнително, заради поскъпването на живота"}
{"url": "https://www.dnevnik.bg/zdrave/2018/01/06/3107984_novi_15_sluchaia_na_zaraziavane_s_trihineloza_sa/", "text": "През последния месец на 2017 г. са установени 15 нови случая на заразени с трихинелоза в Бургаска област. Така заболелите в страната за годината стават общо 55, което поставя България на трето място в класацията на ЕС по разпространение на паразитното заболяване след Полша и Румъния. При съмнения за трихинелоза следва незабавно да потърсите медицинска помощ, съобщава и съветва пресцентърът на Министерството на здравеопазването. Заболеваемостта е в пика си през есенно-зимния сезон заради активния ловен сезон и увеличената консумация на месо, се разбира от съобщението на министерството. Гражданите трябва да избягват консумацията на месо и месни продукти със съмнителен или непроверен произход и без необходимата термична обработка, съветват от там. За предотвратяване на заболявания от трихинелоза ведомството препоръчва задължително да се извършва санитарно-паразитологично изследване в акредитирана лаборатория на дивечовото месото и на месото от домашни и диви свине преди консумация. Основните причини за високата заболяемост от трихинелоза са недостатъчната здравна култура и липсата на информираност сред населението. Друг фактор е недобрият ветеринарно-медицински контрол на меса, добити основно от лов и домашно свиневъдство. Поради тази причина висок риск от заразяване съществува при ловците, при хората, които се занимават с отглеждане на домашни свине и при консумиращите сурови месни продукти или такива с недостатъчна термична обработка. При съмнения за трихинелоза следва незабавно да потърсите медицинска помощ от личния си лекар, както и да направите консултация с лекар паразитолог.", "date": "2018.01.06", "title": "Нови 15 случая на заразяване с трихинелоза са установени в страната за един месец"}
{"url": "https://www.dnevnik.bg/sport/2018/01/06/3107993_grigor_dimitrov_i_raiun_harisun_se_otkazaha_ot/", "text": "Григор Димитров и партньорът му на двойки Райън Харисън няма да играят на полуфиналния мач в Бризбейн срещу Джон Пиърс и Хенри Континен, обявиха организаторите на турнира. Американецът, който се класира за финала на сингъл реши да съхрани сили и да не играе в двойките. Харисън надделя много трудно над изненадата в турнира Алекс Де Минор с 4:6, 7:6 (5), 6:4 за 2 часа и 39 минути. В другия полуфинал на сингъл Димитров загуби драматично от Ник Кириос 6:3, 1:6, 4:6 и няма да защити титлата си от миналата година. В надпреварата на двойки Димитров и Харисън отстраниха два австралийски дуета по пътя си към полуфинала. Те започнаха с успех над  Лейтън Хюит и Джордан Томпсън 6:3, 1:6, 10:5 , а след това се справиха с  Кириос и Мат Рий 7:6 (2), 7:6 (3) . На финала при двойките Континен и Пиърс, които са поставени под №1 в схемата ще спорят с австралийците Леонардо Майер и Орасио Себайос. За Григор Димитров предстои едноседмична пауза, в която българинът ще тренира. Той няма да играе на турнир в следващите седем дни, а се отправя към Мелбърн за първия за годината турнир от Големия шлем  Australian Open . През миналата година той игра полуфинал в Мелбърн и има да защитава 720 точки за световната ранглиста.", "date": "2018.01.06", "title": "Григор Димитров и Райън Харисън се отказаха от полуфиналния си мач на двойки в Бризбейн"}
{"url": "https://www.dnevnik.bg/photos/2018/01/06/3107827_fotogaleriia_snejna_buria_v_iztochnite_chasti_na_sasht/", "text": "Жителите на Източното крайбрежие на САЩ се готвят за голям студ след мощната снежна буря, донесла обилни снеговалежи, ветрове с ураганна сила и наводнения в някои крайбрежни зони, предаде Асошиейтед прес.", "date": "2018.01.06", "title": "Фотогалерия: Снежна буря в източните части на САЩ взе жертви"}
{"url": "https://www.dnevnik.bg/sviat/2018/01/06/3108000_trump_smetna_che_18_miliarda_dolara_shte_mu_stignat_za/", "text": "Правителството на американския президент Доналд Тръмп предложи да похарчи 18 милиарда долара за 10 години за значително удължаване на стената по границата с Мексико, предаде \"Асошиейтед прес\", цитирана от БТА. Предложението на службата за митническа и гранична защита представлява един от най-подробните планове за това как Тръмп се надява да изпълни свое знаково предизборно обещание. В него се призовава да се построи 505-километрова допълнителна ограда до септември 2027 г., с което общата дължина на стената да достигне 1552 километра - или почти половината граница, заяви служител, запознат с въпроса. Планът също така включва 651-километрова заменяща или вторична ограда. Тръмп обещава \"голяма, хубава стена\" по границата с Мексико, но не е дал почти никакви подробности къде, кога и на каква цена ще бъде построена тя. Правителството поиска 1.6 милиарда долара тази година, за да построи или замени 118 километра от оградата в Тексас и Калифорния. Според служители то ще поиска още 1.6 милиарда долара следващата година. Десетгодишният план, за който първи съобщи в. \"Уолстрийт джърнъл\", е резултат от обсъждания със сенатори, попитали службата за митническа и гранична защита какво е необходимо за обезопасяване на границата, заяви служителят, пожелал анонимност, тъй като планът не е обявен публично.", "date": "2018.01.06", "title": "Тръмп сметна, че 18 милиарда долара ще му стигнат за оградата по границата с Мексико"}
{"url": "https://www.dnevnik.bg/zdrave/2018/01/06/3107996_v_kraia_na_ianuari_ili_nachaloto_na_fevruari_moje_da/", "text": "За момента все още има само циркулация на грипните вируси, но епидемията вече наближава и може да се прогнозира за края на този или началото на следващия месец, заяви директорът на Националния център по заразни и паразитни болести проф. Тодор Кантарджиев по Би Ти Ви тази сутрин. По думите му сега хората трябва да се стараят да прекарват възможно повече време навън, защото така ще се калят и ще подготвят организма си за борба със заразите. Вчера в Русе при 52-годишна жена от Русе е доказан щам H3N2 – \"Хонконг\". До момента в страната доминира грип от типовете B и H1N1, посочи Кантарджиев. По думите му процесите по предаването на болестта се забавят във времето заради празниците, но се очаква все пак да стигнем до епидемия в края на този или началото на следващия месец, допълни той. \"Хубавото време калява. Навън ли сме, не се разболяваме. Не е възможно да хванеш настинка от студената вода, ако си навън\", коментира проф. Кантарджиев във връзка с традиционното мъжко хора на днешния Йордановден. По думите му много по-рисково е да оставаме с много хора на топло и закрито в среда, която улеснява разпространението на зарази.", "date": "2018.01.06", "title": "В края на януари или началото на февруари може да се очаква грипната епидемия"}
{"url": "https://www.dnevnik.bg/analizi/2018/01/06/3107739_razmisli_bez_strasti_za_bansko/", "text": "  Новата година започна ударно с голям протест в отговор на правителствените решения за Пирин. Тъй като казусът е правно-икономически, в тази статия ще представим общия поглед на икономист и правист, които са познати в позициите си в защита на частната инициатива, както и срещу политическата корупция и опитите за овладяване на съдебната система. Отправна точка на изложеното в този текст са две публикации на ИПИ, които са показателни за позициите ни спрямо корупцията в страната, от една страна и развитието на регионите и конкретно Банско, от друга. Ключов в случая е публикуваният доклад на ИПИ от март 2017 г. \" Отстъплението на демокрацията в България \", които описва проявленията на \"превзетата\" (или \"захванатата\") държава – корупцията по високите етажи на властта, овладените институции, зависимите медии, както и разрушителния икономически популизъм. Другият доклад е изготвеният от ИПИ \" Икономически профил на община Банско \" (август 2016 г.), който е най-актуалният документ с цялостен поглед върху социално-икономическите процеси в Банско. Двата доклада са публични и препоръчваме всеки да ги прочете в тяхната цялост. Какво се гласува за Пирин? В края на миналата година правителството разбуни духовете с предложението да се промени Плана за управление на Национален парк \"Пирин\", както и да се гласуват промени в концесионния договор. След най-различни политически совалки, в крайна сметка се стигна до гласуване на промени в Плана за управление на Пирин между Коледа и новогодишните празници. Промени в концесионния договор така и не бяха гласувани. Към момента взаимоотношенията между концесионер и държава на практика не са променени, като това може да се случи вследствие на отправено официално инвестиционно намерение. Причините да се търсят подобни промени са публично известни – в текущия  План за управление на Национален парк \"Пирин \" е забранено всякакво строителство и съответно е абсолютно невъзможно да се мисли за втори лифт или каквато и да е било друга инфраструктура. Промените в Плана за управление на Пирин гласят, че в т.нар. \"зона за туризъм\" (2,2% от парка) и в \"зоната на сгради и съоръжения\" (0,6% от парка) ще могат да се изграждат писти и съответните съпътстващи съоръжения, като се минава по следния ред – внася се инвестиционно предложение, а то се подлага на екологична оценка и оценка на въздействието върху околната среда. Нормално е, при успешно преминаване през цялата процедура решението за реализиране на инвестиционното намерение да върви ръка за ръка с промени в концесионния договор – такива няма как да има преди да се премине тази процедура. Нужен ли е втори лифт? Развитието на зимен туризъм в национален парк неизбежно противопоставя икономическите съображение с екологичните такива. Търсенето на баланс между двете означава, че абсолютна истина няма как да има. Това обаче не пречи да се заема една или друга добре аргументирана позиция. В Икономическия профил на Банско ясно сме посочили, че сред перспективите за развитие на зимния туризъм в региона са подобрението на предлаганата услуга, в т.ч. и достъпността до планината. Ръстът на туристите през последните години е факт (удвояване на пренощувалите лица от 120 до 235 хил. души в община Банско за периода 2008-2015 г.), което неизбежно води и до проблемите с достъпността на планината в зимния сезон – главно поради притока на между 20 и 30 хил. чужденци на месец в периода декември-февруари плюс още около 10 хил. българи на месец в същия период. Накратко, дори при съществуващата леглова база и туристически поток, без да се правят каквито и да е било нови писти, проблем с качването на тези туристи в планината през зимата има. Ако извадим от уравнението съображенията за корупция и захванати институции, втори лифт, изцяло в рамките на зоните за туризъм и за съоръжения, който е преминал през екологична оценка, е напълно обоснован. Конспиративните аргументи, че 1) няма опашки и снимките са нагласени и 2) нарочно се правят опашки от концесионера, не просто си противоречат, но и играят изключително лоша шега на протестиращите, тъй като насила ги хвърлят в загубен дебат и ги отдалечават от силните им позиции – законност и екология. Правовата държава и развитието на зимния туризъм в Пирин Всъщност големият дебат не е за нуждата от втори лифт, а за начина, по който беше взето това решение и за евентуалните злоупотреби, които могат да последват. Макар решението да следва правната логика – ако искаш втори лифт, трябва да промениш плана за управление на Пирин, начинът, по който беше направено това (набързо и между празниците), сякаш сам повика народното недоволство. Протестът има своите чисто антикапиталистически и ляво-екологични нотки, но в неговата основа лежи едно много просто схващане, а именно, че ако се отвори вратичката за някакви съоръжения в Пирин, правителството, в услуга на нечии бизнес интереси, може да направи един куп глупости във вреда на природата. Аргументът, че има нов план за управление на Пирин, но той се обжалва в съда и затова се правят тези бързи промени в стария, звучи прагматично само на пръв поглед. Проблемът произтича от това, че този аргумент се използва от власт, която не печели никакво обществено доверие по отношение борбата с корупцията. Включването на съответните медии в защита на правителството също не помага, а по-скоро катализира недоволството. Тук няма да влизаме в генералния спор за законността на строителството в национални паркове – познат като спора за запетайката в  член 21  от Закона за защитените територии. Важното в случая по-скоро е какви са гаранциите, че веднъж като се отвори вратата за нови инвестиции в туристическата зона на Пирин, ще се спазят всички законови норми. Ако има инвестиционно намерение и съответно последват екологични оценки, то този процес ще подлежи ли на контрол? И този казус се озова в съдебната система Някои събития от изминалата година будят притеснение именно в посока конкретния казус за Банско, за който промяната в плана за управление на Пирин не е първата спорна стъпка. Като първо действие, още през лятото на 2017 г. бяха приети  изменения  в Закона за опазване на околната среда (ЗООС). С редица текстове се ограничи правото на гражданите и НПО да обжалват административните актове, с които се одобряват оценките на въздействието върху околната среда (ОВОС) на \"обекти с национално значение\". Стандартът в България е обжалването на административни актове да се провежда пред две съдебни инстанции, а този закон, без основание, отменя основен принцип в административното право и процес. Предвид факта, че няма ясно правило как един обект се определя като такъв с \"национално значение\", то е напълно възможно и някое съоръжение в Пирин да мине по този ред. Второто решително действие е властта, която от години е проводник на политически интереси в ущърб на независимостта на съдебната власт, да се сдобие с чисто нов централен административен съд. Предколедно, в услуга на безконтролността на всяко действие на управляващите и подчинената администрация, председателят на правната комисия в парламента предложи  изменения  в административния процес. Те предвиждат да се създаде нарочен съд, който да разтовари от дела Върховния административен съд (ВАС). В редица случаи новият Централен административен съд ще се явява и касационна инстанция при решения на административните съдилища в страната. Един вид, ако не стигнат политическите усилия да подчиним конкретен административен съд или ВАС, то е време да си създадем нов, който ще решава по щенията на властта. Протестът е полезен дори с втори лифт Независимо от различните позиции по този казус, това че годината тръгва с автентичен протест, е добра новина. Автентичен, защото провокира гражданска енергия от широка маса хора, които в голямата си част не са корупционно зависими. Автентичността на протеста няма отношение към отправените искания и заетите позиции по скалата ляво-дясно. Новината е добра, защото при рекорден икономически растеж и в началото на европейското председателство е най-лесно и съответно опасно да се мълчи за корупцията в държавата – един вид за да не се излагаме пред чужденците. Взаимодействието между купени медии и готвени промени в съдебната система отново показват, че в този казус проблемът не е развитието на туризма в Банско, а провалът в борбата с корупцията у нас. Там трябва да се търсят и решенията.", "date": "2018.01.06", "title": "Размисли без страсти за Банско"}
{"url": "https://www.dnevnik.bg/biznes/lichni_finansi/2018/01/06/3107583_vse_poveche_bulgari_sa_gotovi_da_vzemat_namalena/", "text": "Промените в правилата за пенсиониране, с които всяка година изискванията за възраст и трудов стаж нарастват, а част от привилегиите за работещите в силовите ведомства отпаднаха, дадоха резултат. През 2017 г. пенсиониралите се са под 100 хил. души и с 8.8% по-малко спрямо 2016 г., се вижда от данните на Националния статистически институт. Промените в нормативната уредба най-значително се проявяват в силовите ведомства, където през 2015 г. беше въведено изискване освен за определени години трудов стаж и за навършени години. Заради дадения преходен период НОИ отчиташе нарастване на новите пенсионери от тези структури. 2017-та е първата, в която се отчита спад, при това драстичен - с над 70%. Едновременно с това покрай увеличаващата се всяка година изискуема възраст, нараства броят на хората, които предпочитат да се пенсионират предсрочно, макар и с пенсия в намален с 0.4% размер. През 2017 г. от тази възможност са се възползвали 2612 души, с 65.4% повече, отколкото година по-рано. Средната недостигаща им възраст е 10 месеца. Съвсем слаба е промяната при инвалидните пенсии, които, макар и да намаляват като брой (с 2.6%), увеличават дела си до над 30% от общия брой нови пенсионери", "date": "2018.01.06", "title": "Все повече българи са готови да вземат намалена пенсия (графика)"}
{"url": "https://www.dnevnik.bg/sport/2018/01/06/3108007_bostun_seltiks_zapisa_peta_poredna_pobeda_v_nba/", "text": "Бостън селтикс\" затвърди добрата си форма и вече има 32 успеха от началото на сезона в НБА, след като надви с 91:84 \"Минесота тимбъруулвс\" в собствената си зала \"ТиДи гардън\". \"Келтите\" записаха пети пореден успех, за да запазят лидерската си позиция в Източната конференция. Независимо, че стрелбата на \"Бостън\" беше едва 40% Кайри Ървинг и компания стигнаха до победата. Гардът на \"келтите\" отново не беше на висота и завърши с 16 точки. Ървинг реализира шест от 16-те си стрелби, а от тройката беше едва 1/4. За сметка на това той се отчете с осем асистенции и девет борби. Най-резултатен за \"Бостън\" беше Маркъс Смарт, който се включи от пейката с 18 точки, а Тери Розиър добави 14 и девет борби. За \"горските вълци\" силен мач направи Карл-Антъни Таунс, който записа \"дабъл-дабъл\" – 25 точки и 23 борби. Джими Бътлър се отчете с 14 точки и шест асистенции, а Джамал Крофърд с 13. За \"Минесота\" това беше 12-а поредна загуба като гост в Бостън. Много драматичен се оказа двубоят между \"Маями хийт\" и \"Ню Йорк никс\", който завърши с победа на \"горещите\" 107:103 след продължение. Успехът стана факт след два точни изстрела на Джош Ричардсън от наказателната линия само 25.7 секунди преди финалната сирена и кош на Джеймс Джонсън 7.2 секунди. Шестима играчи на \"Маями\" завършиха с двуцифрен точков актив, а най-резултатен беше Уейн Елингтън с рекордните за сезона 24 точки. За първи път от две години \"горещите\" са с повече от 50% успеваемост през сезона и имат положителен баланс, след като са с 21 победи и 17 загуби. \"Ню Йорк\" остава далеч от плейофите, като заема 10-о място на Изток с 18 победи и 21 поражения. Загубата е трета поредна за \"Никс\". Най-резултатен за тима беше Кортни Лий с 24 точки, а Майкъл Бийзли записа \"дабъл-дабъл\" – 20 точки и десет борби. Кристапс Порзингис завърши с 15. Над \"Никс\" в класирането на Източната конференция остава \"Филделфия 76ърс\", който записа успех със 114:78 над \"Детройт пистънс\". В дългоочаквания сблъсък на центровете Джоел Ембийд тотално надигра Андре Дръмънд, което се оказа ключово за успеха на \"Сиксърс\". Камерунецът завърши с 23 точки и девет борби, като поведе тима си. Опитният Джей Джей Редик се отчете с 21 точки, а Бен Симънс добави 19 точки и девет асистенции. За \"Детройт\" Дръмънд завърши с едва 10 точки, а най-резултатен беше Тобиас Харис с 14. Баскетболистите на \"Сиксърс\" имат 19 победи и 19 загуби, а \"Детройт\" е шести с 20 побед и 17 загуби. На Запад \"Сан Антонио спърс\" победи \"Финикс сънс\" със 103:89. \"Шпорите\" се наложиха след рекордните за сезона 21 точки на  Ману Джинобили , който направи много силен мач. С 21 завърши и Кауай Ленърд, който все още навлиза във форма след дълго лечение на контузия. Победата е трета за \"Сан Антонио\" над този съперник през сезона, а ключови се оказаха първите шест минути на последната четвърт, в които тексасците направиха серия от 17:8.", "date": "2018.01.06", "title": "\"Бостън селтикс\" записа пета поредна победа в НБА"}
{"url": "https://www.dnevnik.bg/photos/2018/01/06/3107801_fotogaleriia_riba_ton_za_hiliadi_dolari/", "text": "На известния токийски пазар за морски продукти Цукиджи беше продадена риба тон с тегло 405 килограма за 323 хиляди долара.", "date": "2018.01.06", "title": "Фотогалерия: Риба тон за хиляди долари"}
{"url": "https://www.dnevnik.bg/sviat/2018/01/06/3107861_efektut_ot_falshivite_novini_e_bil_shirok_no_plituk/", "text": "Разпространението на \"фалшиви новини\" по време на американските избори миналата година е било \"широко, но плитко\", показва анализ на учени от Дартмур колидж, Принстън и Университета на Екзитър. \"Фалшивите новини\" са стигнали до много хора, но дори най-отдадените им потребители са имали достъп до много повече \"истински\" новини, показва проучването, цитирано от в. \"Ню Йорк таймс\". Учените са анализирали историите на браузърите на 2525 американци, дали разрешение за това на тях и на фирмата YouGov. Един от четирима е чел лъжлива информация. Те са дефинирали сайт като разпространяващ \"фалшиви новини\", ако е публикувал поне две такива. В 289 такива сайта поне 80% от текстовете са подкрепяли Доналд Тръмп. 10% от най-консервативните са направили 65% от посещенията на сайтовете с \"фалшиви новини\". За поддръжниците на Тръмп е имало три пъти по-голяма вероятност да посетят такава страница, отколкото за феновете на Клинтън да влизат в лъжливи сайтове, подкрепящи нея. Въпреки това, дори най-радикалните от тях са потребявали много повече реална информация. 1% от новините, четени от поддръжници на Клинтън, са били \"фалшиви\", същото важи за 6% при информацията, четена от почитатели на Тръмп. \"При всичката истерия спрямо \"фалшивите новини\" е важно да се види, че те са стигнали до малка част от американците и повечето от достигнатите вече са били много крайни\", коментират авторите. Друго откритие е, че американците над 60-годишна възраст са били много по-склонни да посетят сайт с лъжлива информация. Хората с умерено леви възгледи пък са чели много повече \"фалшиви новини\" в защита на Тръмп, отколкото в подкрепа на Клинтън.", "date": "2018.01.06", "title": "Ефектът от фалшивите новини е бил \"широк, но плитък\", показва ново проучване"}
{"url": "https://www.dnevnik.bg/razvlechenie/2018/01/06/3108008_amerikanska_studentka_planira_da_se_omuji_za_igrata/", "text": "Студентка от Орландо, Флорида, обяви, че ще се омъжва за играта Тетрис, след като се е разделила с дългогодишния си приятел - калкулатора Пиер. Младата жена се определя като \"предметно сексуална\" (objectum sexual) и твърди, че изпитва емоционална привързаност и романтични чувства към играта и всичко свързано с нея по същия начин, по който хората се влюбват едни в други, разкзват британските таблоиди \"Мирър\" и \"Метро\". Норул Махджабин Хасан е на 20 години и е студент по математика. Обектофилията й се проявила още в тийнейджърството, когато прочела за Ерика Айфел - жената, която се омъжи за Айеловата кула с официална церемония през 2007 г. Тогава Хасан се присъединила към онлайн групи за почитатели на предметите и открила, че увлечението й не е просто фетиш, а самостоятелен вид сексуална ориентация. Разликата, че фетишът е само физически възбуждащ, а обектофилията е на емоционално ниво. Никога не е изпитвала привличане към други човешки същества, само към различни предмети, споделя тя. Норул Хасан засега настоява да бъде наричана Фрактал Тетрис Хуракан, но след две години когато завърши университета и се омъжи за Тетрис, е решена да се прекръсти на г-жа Тетрис. Планира голяма церемония с всички свои близки, които да засивидетелстват любовта й към видео играта. Преди да се обвърже с настоящия си годеник през 2016 г., студентката дълго време била във връзка с калкулатор, който тя нарекла Пиер. Имала е забежки и с айпод и джипиес устройство, а един от по-нестандартните й \"бивши\" е парче от железопътна линия. Сега Фрактал Тетрис Хуракан е напълно отдадена на видео играта, като е запълнила дома си с всякакви предмети и възглавници в характерните форми на парчетата в Тетрис. Понякога прекарва по 12 часа играейки на/с годеника си. Казва, че го намира за красив и съвършен, но също и стимулиращ за ума й. Разнообразните предмети, свързани с играта, помагат и за пълноценната им физическа връзка, разказва тя. Младата жена признава, че близките й не разбират романтичните й чувства, но е получила голяма подкрепа от интернет обществото със сходна нестандартна сексуалност. Неегативните коментари обаче я наричат \"ненормална\" и \"аутистичен изрод\". \"Не вредя на никого, не разбирам какъв е проблемът. Другите мислят, че е странно, но когато ги попитам защо да не мога да бъда с Тетрис, никой не може да ми даде нито един добър аргумент\", коментира тя.", "date": "2018.01.06", "title": "Американска студентка планира да се омъжи за играта Тетрис"}
{"url": "https://www.dnevnik.bg/sviat/2018/01/06/3100661_ucheneto_na_kod_shte_e_tolkova_polezno_kolkoto/", "text": "Изпълнителният директор на Apple Тим Кук твърди, че ученето на компютърен код ще стане по-важно от изучаването на английски като втори чужд език. Работата с код се приема за панацея на фона на бурните технологични проблеми, а наскоро в. \"Уолстрийт джърнъл\" писа, че инициативите за изучаването му \"ще преквалифицират светкавично американските работници\", подготвяйки ги за 21-ви век. С времето обаче  компютърните езици  ще бъдат точно толкова полезни, колкото днес е старогръцкият, пише за Quartz Робърт Уолкът от Северозападния университет в САЩ. За хората ще става все по-трудно да останат в крак с  развитието на тези езици  и фокусът върху \" ученето на код \" ще им попречи да научат по-важни неща – как работи технологията и какви рискове и възможности открива тя. Познанията по старогръцки са били жизненоважни за образования елит от Ренесанса насам и това е продължило до двадесети век, макар по това време езикът да не е бил нужен на никого, освен на специалистите. Макар да е бил просветляващ и впечатляващ, той не е полезен. И с времето същото ще се случи с \"коденето\", твърди Уолкът. Изследванията показват, че с времето тази дейност ще започне да се планира и изпълнява от  изкуствен интелект . Това ще бъде част от естествения преход към все по-лесни за употреба системи. Доказателство за това може да се откритие и в досегашното развитие на компютрите, стига само да се погледне еволюцията на машините от седемдесетте до наши дни. Някога работата с компютър изискваше специални умения. Днес тя е напълно интуитивна. Същия път са изминали и компютърните езици – от COBOL до  Ruby . Според Уолкът нуждата хората да използват код постепенно ще отпадне, освен в някои тесни полета на работа. Платформите ще позволяват на хората да общуват с тях на човешки език, като ролята на човека ще бъде да насочва и дава команди. В крайна сметка, общуването с машините ще се пренасочи от това \"как\" да им се каже да направят нещо към това \"какво\" да направят, като в идните десетилетия те ще стават все по-способни да работят с минимална човешка намеса. Нещо повече – Уолкът напомня и нуждата на човечеството от социалните и хуманитарните науки и изкуството. В навечерието на Втората световна война Уинстън Чърчъл предупреждава, че \"зла съдба очаква расите, които не отдават на изкуствата дължимата им почит и възхищение\".", "date": "2018.01.06", "title": "Ученето на код ще е толкова полезно, колкото старогръцкия език"}
{"url": "https://www.dnevnik.bg/bulgaria/2018/01/06/3108011_s_kampaniiata_niama_da_me_haknat_evropredsedatelstvoto/", "text": "Най-истинският старт на българското председателство е с децата. Това каза министърът на българското председателство на Съвета на ЕС 2018 г. Лиляна Павлова по време на днешното така наречено  детско откриване на председателството  почти седмица преди същинския официален старт на 11 януари, цитирана от Агенция \"Фокус\". На събитието беше обявено началото на национална кампания \"Нама да ме хакнат\". \"Думите са излишни. Децата са нашият заряд, нашият капитал, нашето бъдеще, нашата гордост и всички ние вярваме, че през тези прекрасни млади деца, даваме най-добрия и най-истинския старт на българското председателство. ЕС, България като част от ЕС и неговото бъдеще е за тези деца\", заяви Павлова в тържествения си поздрав към децата. \"Ако не сте вие с вашите умения и таланти, ние не можем да постигнем нищо\", каза им тя. Стартът на кампанията \"Няма да ме хакнат\" беше обявен от еврокомисаря Мария Габриел. Целта на кампанията е да покаже на младите хора колко важно е да имаме навици да се пазим в интернет, поясни тя. \"80% от кибератаките се дължат на човешка грешка, невнимание, непознаване на част от нещата, случващи се в интернет\", коментира Габриел. Кампанията ще продължи шест месеца по време на цялото българско председателство. \"Думичката \"сигурност\" е ключова, защото новите технологии носят невероятни възможности, но те могат и да са свързани с опасности, особено сред младите хора. Затова е важно те да знаят какво означава да не те хакнат\", поясни Габриел. \"Без доверието на гражданите в новите технологии в цифровата среда, ние не бихме могли да постигнем резултатите, които сме си набелязали\", допълни тя. \"Днес 80 млн. европейци никога не са си служили с интернет, а 169 млн. европейци нямат основни цифрови умения. Трябва българското председателство, държавите-членки, младите хора да направим решителни крачки в тази посока\", коментира още Мария Габриел и прогнозира, че съвсем скоро - след 2020 г. - за над 90% от работните места ще се искат основни цифрови умения. По думите й новите технологии дават невероятни възможности, но основното нещо остава човекът и \"най-важният въпрос е да се запази човешкото лице на цифровизацията\". Българският еврокомисар обеща по време на българското председателство да се поставят ключовите теми, свързани с електронните комуникации.", "date": "2018.01.06", "title": "С кампанията \"Няма да ме хакнат\" европредседателството вече започна за българските деца"}
{"url": "https://www.dnevnik.bg/izbori2013/citat_na_denia/2018/01/06/3108016_citat_na_denia_ekologiiata_e_vajna_no_triabvat_vtori/", "text": "Това заяви почетният гражданин на Банско Христо Стоичков във видеообръщение, публикувано във фейсбук страницата Bansko Winter Resort. Той допълни, че от 15 години следи процесите в \"този голям курорт\" и знае \"за какво става въпрос\". , продължи Стоичков. Носителят на \"Златната топка\" за 1994 г. каза, че се гордее с \"това, което е постигнато в Банско\".  , допълни най-успешният български футболист. , завърши Стоичков.", "date": "2018.01.06", "title": "Цитат на деня: Екологията е важна, но трябват втори, трети, четвърти, пети лифт в Банско"}
{"url": "https://www.dnevnik.bg/photos/2018/01/06/3107860_fotogaleriia_kak_otbeliazvat_bogoiavlenie_v_ispaniia/", "text": "Жители и гости на Хихон, Испания присъстваха на традиционния парад, с който се отбелязва Богоявление. По улиците на града преминаха актьори, облечени като тримата влъхви - Каспар, Мелхиор и Валтасар.", "date": "2018.01.06", "title": "Фотогалерия: Как отбелязват Богоявление в Испания"}
{"url": "https://www.dnevnik.bg/bulgaria/2018/01/06/3108075_momche_na_13_godini_zagina_pri_padane_ot_skala_krai/", "text": "Момче на 13 години почина, след като падна от скала край пътя Асеновград-Бачково, до разклон за Асеновата крепост, съобщава Агенция \"Фокус\". Сигналът за паднал човек на пътното платно в областта Метоха постъпил в 13.40 часа на тел. 112, посочват от Областната дирекция на МВР за Пловдив. Детето било с трима свои приятели на скалите преди инцидента. Ученикът от Асеновград бил откаран в болница \"Св. Георги\", но там издъхнал. Постъпил в шоково състояние, с множество травми и в състояние, \"несъвместимо с живота\", посочват от болницата. През май 2016 г. при падане от необезопасените скали  в същия район пострада 12-годишно момиче .", "date": "2018.01.06", "title": "Момче на 13 години загина при падане от скала край Асеновата крепост"}
{"url": "https://www.dnevnik.bg/sviat/2018/01/06/3108091_nai-malko_25_choveka_sa_se_udavili_pri_potuvane_na/", "text": "Най-малко 25 мигранти са се удавили при потъването на гумена лодка край бреговете на Либия, съобщава германската неправителствена организация \"Сий уоч\" в \"Туитър\", цитирана от \"Франс прес\" и БТА. В лодката са пътували близо 150 души. Италианската брегова охрана, която пристигнала на мястото северно от Триполи, успяла да спаси 85 души, но останалите все още се издирват и не е ясно какъв точно е броят им. Досега са извадени телата на осем души, но прогнозата е за общо поне 25 жертви.", "date": "2018.01.06", "title": "Най-малко 25 човека са се удавили при потъване на лодка край бреговете на Либия"}
{"url": "https://www.dnevnik.bg/sport/2018/01/06/3108094_manchestur_siti_oburna_burnli_za_da_se_klasira_za/", "text": "Лидерът във Висшата лига \"Манчестър сити\" продължава битката на четири фронта, след като се класира за четвърти кръг за Купата на футболната асоциация (ФА къп). \"Гражданите\" обърнаха \"Бърнли\" на собствения си стадион \"Етихад\" с 4:1, въпреки че на почивката изоставаха в резултата. Две попадения за състава отбеляза Серхио Агуеро, а по веднъж се разписаха Лирой Сане и Бернардо Силва. Голът за \"Бърнли\" беше дело на Ашли Барнс. Пеп Гуардиола подходи сериозно към двубоя и игра с голяма част от основния си състав. Единствено Кайл Уокър, Кевин Де Бройне и Едерсон получиха почивка, оставайки на пейката. Първите двама обаче се появиха в течение на двубоя. \"Сити\" доминираше преди почивката, но нямаше толкова чисти положения за гол. \"Бърнли\" се възползва от един от редките си шансове, при който Джон Стоунс не изчисти топката и Ашли Барнс със силен шут в близкия ъгъл матира Клаудио Браво. През втората част \"гражданите\" действаха с много повече скорост, а бяха подпомогнати и от ранен гол на Агуеро. Той вкара в 56-ата минута, когато Илкай Гюндоган изпълни бързо свободен удар и изненада защитата на виненочервените. Две минути по-късно аржентинецът се разписа още веднъж след невероятно подаване с пета на германеца. До края на двубоя футболистите на \"Сити\" имаха достатъчно пространства, което доведе до нови два гола. Сане се разписа в 71-ата минута, а резервата Бернардо Силва оформи крайното 4:1 в 82-ата минута, само две, след като се беше появил на терена. В друг мач от третия кръг, в който беше замесен елитен тим, \"Лестър\" завърши 0:0 с \"Флитууд\" и ще минава през преиграване. Същата е съдбата на \"Борнмът\", който направи 2:2 като домакин с \"Уигън\" и \"Суонзи\", който завърши 0:0 като гост на \"Уулвърхемптън\". \"Стоук сити\" пък напусна турнира след загуба с 1:2 като гост на \"Ковънтри\", който се състезава в четвъртото ниво на футбола Лига 2.", "date": "2018.01.06", "title": "\"Манчестър сити\" обърна \"Бърнли\", за да се класира за четвърти кръг във ФА къп"}
{"url": "https://www.dnevnik.bg/sport/2018/01/06/3108117_levski_lukoil_specheli_purviia_si_mach_sled_osporvana/", "text": "Новосформираният отбор  \"Левски Лукойл\"  спечели първия си мач, след като надделя като гост на \"Берое\" с 81:74 в среща от 13-ия кръг на Националната баскеболна лига. Сините показаха две лица, като редуваха много силни и колебливи изяви в залата в Стара Загора. На моменти разликата беше повече от 20 точки, но във финалните минути домакините я свалиха само на шест, с което засилиха интригата. В първата четвърт играта беше равностойна, а \"Левски\" поведе след 25:23. Преди почивката авансът на сините набъбна до 16 точки, благодарение на много слаба четвърт на \"Берое\". Домакините от Стара Загора отбелязаха само 10 точки. В третата четвърт Александър Янев даде начало на опитите за обрат, като поведе тима си. Националът записа няколко ефектни коша, с което оживи публиката в залата. \"Берое\" намали пасива си с четири точки, а в последните 10 минути също започна силно. Тогава треньорът Любомир Минчев беше изгонен заради две технически нарушения, но вместо отборът му да се предаде, стана точно обратното. \"Берое\" намали пасива си на шест точки след добри изяви на Хаджирусев и Янев, но в края не достигна и опит. \"Левски Лукойл\" реализира чрез Божидар Аврамов от наказателната линия и си гарантира успеха с 81:74. Най-резултатен в мача беше Александър Янев, който отбеляза 25 точки и овладя девет борби. Капитанът на \"Берое\" Тихомир Желев завърши със 17, а Николай Николов се отчете с 12. За \"Левски Лукойл\" само седем играчи записаха минути в двубоя. От тях най-резултатен беше Джъстин Нокс с 15, а Христо Николов и Павлин Иванов добавиха 14 и 12. \"Добре, че много късно изгониха Любо Минчев, защото отборът им се мотивира. Ние ще работим, тепърва имаме дълъг път. Имаше много хубави неща, но имам и доста забележки\", каза след двубоя треньорът на сините  Константин Папазов . Той определи отбора си като много добър и заяви, че \"Левски Лукойл\" тепърва ще се развива.", "date": "2018.01.06", "title": "\"Левски Лукойл\" спечели първия си мач след оспорвана битка с \"Берое\""}
{"url": "https://www.dnevnik.bg/sport/2018/01/06/3108121_rukovodstvoto_na_bfs_si_vurshi_dobre_rabotata_kaza/", "text": "Настоящият президент на Българския футболен съюз (БФС) Борислав Михайлов получи подкрепа от пореден клуб, само месец преди изборния конгрес на организацията. Шампионът \"Лудогорец\" в лицето на изпълнителния директор Ангел Петричев подкрепи настоящото ръководство, което се оглавява от Михайлов. Той ще се бори за четвърти мандат начело на БФС, а досега бяха издигнати кандидатурите още на  Любослав Пенев  и  Ивайло Дражев . \"Мисля, че настоящото ръководство на БФС в много посоки си върши доста добре работата. Предполагам, че ние ще имаме единно становище след събиране на Управителния съвет. Казвам това от мои лични впечатления и го гарантирам\", каза Петричев. Той похвали служителите на БФС, които са съдействали на българския шампион около провеждането на европейски мачове през последните години. \"Работата на много хора не се вижда, но те са големи професионалисти\", каза още изпълнителният директор на \"Лудогорец\". Според Петричев няма как БФС да бъде виновен за състоянието на даден футболен клуб, ако той не работи за това. \"Първо трябва да си гледаш собствената къща и едва след това да търсиш странични влияния. Аз не мисля, че един регулиращ орган като БФС трябва да бъде обвиняван, когато един отбор не се представя добре\", уточни той. До момента  Борислав Михайлов  беше подкрепен от собственика на \"Левски\" Спас Русев, президентът на \"Славия\" Венцеслав Стефанов, както и министъра на спорта Красен Кралев. Президентът на Европейската футболна федерация (УЕФА) Александър Чеферин също застана зад Михайлов при  визитата си в България през декември.", "date": "2018.01.06", "title": "Ръководството на БФС си върши добре работата, каза изпълнителният директор на \"Лудогорец\""}
{"url": "https://www.dnevnik.bg/bulgaria/2018/01/06/3108147_karakachanov_namekna_che_izdirvaniiat_za_ubiistvata_v/", "text": "Има индикации, че  издирваният за шесторното убийство в Нови Искър Росен Ангелов , е бил в Чуждестранния легион и е получил специална подготовка, обяви в интервю по Би Ти Ви военният министър Красимир Каракачанов. \"С един пистолет толкова много хора - това означава, че този човек много бързо и добре борави с оръжия, оръжия със заглушител, ръчна учебна граната, намерена в къщата...\", изброи той. В петък разследващите обявиха, че са  повдигнали задочно обвинение на Росен Ангелов  за шесторното убийство в Нови Искър. Жертвите на тежкото престъпление са Неделчо Юнаков (роден 1976 г.), неговият син Георги Юнаков (роден 1998 г.), тъщата му Еленка Бурджиева (родена 1945 г.), доведената му дъщеря Нанси Иванова (родена 2001 г.), нейният приятел Боби Иванов (роден 1999 г.) и Кети Кюхова (родена 1973 г.), с която Юнаков е живеел на семейни начала. Росен Ангелов все още не е открит, но МВР и прокуратурата имали \"категорични доказателства\", че той е извършител на тежкото престъпление. Министърът на отбраната Красимир Каракачанов увери днес, че полицията си върши работата в издирването на Ангелов, като откакто е обявен за издирване се разпитани много хора и е събрана много информация. Проверява се всяка една възможност за местонахождението му и контактите му. Заедно с това специалните сили на армията и оборудването й са на разположение, включително с подготовката си за планински условия, с дроновете и хеликоптрите си, изброи Каракачанов. Но предупреди и, че няма да е лесно.  \"Имайте предвид, че това е подготвен човек, не си предствяйте един аджамия на 56 години. И това е, което знам и съм прочел за него още преди да бъде обявен за издирване. Това е човек, който има подготовка и за когото не е проблем да прави дълги преходи - физически подготвен и издръжлив. Съмнявам се, че е и много по-добре въоръжен от това, което...\", заяви министърът на отбрана. Красимир Каракачанов обясни, че самият той знае по случая много подробности, \"но тези неща не е редно да се говорят\" и разкритикува медиите за включвания си от местата на интерес, намесвайки се в разследването. Издирването на Росен Ангелов продължава в големи мащаби . В петък вечер десетина патрулни автомобила и четири буса с тежко въоръжена полиция обградили блок 29 в столичния квартал \"Дружба\", където Ангелов живеел допреди пет-шест месеца, разказва Нова телевизия. Не се е появявал там от лятото, а съквартирантът, с когото живеел, заминал преди Нова година. Съседите му коментират, че бил любезен и пиел редовно кафе с тях, като понякога им разказвал за службата си във Френския легион. В събота полицията е претърсила нови адреси в София, но без резултат, обобщава Би Ти Ви. Село Луково продължава да бъде блокирано и в него се допускат само жителите, тъй като Ангелов е пребивавал на няколко адреса и последно е бил във вилата си там. Искърското дефиле също остава под полицейска блокада, като военни, спецчасти и полицаи търсят заподозрения в гората. Включени са и следови кучета. Районът е труднодостъпен и в него има хиляди вили, много от тях необитаеми, в които би могъл да се укрие, пояснява телевизията.", "date": "2018.01.06", "title": "Каракачанов намекна, че издирваният за убийствата в Нови Искър е бил част от Чуждестранния легион"}
{"url": "https://www.dnevnik.bg/v_pamet/2018/01/06/3108153_pochina_aktyorut_veli_chaushev/", "text": "Актьорът Вели Чаушев е починал на 83 години, съобщиха на страницата си във \"Фейсбук\" от Сатиричния театър. \"Още един от Големите актьори на Сатиричния театър си отиде от този свят... Актьор на словото - не само от сцената, но и автор - майстор на думите в книгите - поклонение към театъра и към хората на театъра...Човек на вица, артист, горящ в театъра и за театъра...Вели, ще ни липсваш с усмивката си, със съпричастността си към съдбата на Сатиричния театър...Вели, вярваме, че сега си на онзи свят, за да превръщаш в прекрасно слово историята на театъра, за който даде целия си живот, се казва в поста... Вели Чаушев започва кариерата си в Хасковския театър. От 1961 година е актьор в Държавния сатиричен театър.", "date": "2018.01.06", "title": "Почина актьорът Вели Чаушев"}
{"url": "https://www.dnevnik.bg/sport/2018/01/06/3108151_filipe_koutinyo_preminava_v_barselona_s_transfer_za/", "text": "Халфът на \"Ливърпул\"  Филипе Коутиньо  ще стане вторият най-скъп футболист в историята, след като настоящият му клуб е постигнал договорка с \"Барселона\" за трансфер. Това съобщи \"Скай Спортс\", позовавайки се на сигурни източници и от двата клуба. Бразилският плеймейкър ще премине на \"Ноу Камп\" за 145 милиона паунда. 18-кратният шампион на Англия потвърди новината с кратко съобщение, без да споменава параметрите по сделката. \"Клубът обявява, че Филипе Коутиньо ще напусне, за да се присъедини към \"Барселона\". Трансферът ще стане факт след преминаване на медицински прегледи и подписване на личния му контракт\". От \"Барселона\" също разкриха детайли по сделката. Коутиньо ще подпише с каталунците за 5 години и половина, а клаузата му за откупуване ще бъде на стойност 400 милиона евро. \"Универсална опасност в атака\", така клубът представи новото си попълнение, като обяви, че Коутиньо идеално пасва с техническите си способности на талантливата група, с която разполага \"Барселона\". Единствено Неймар, който беше продаден от \"Барселона\" на ПСЖ през миналото лято за 222 милиона евро е по-скъп. През лятото се разрази истинска сага между двата клуба, след като каталунците направиха няколко опита да привлекат Коутиньо. След неуспешни оферти от \"Барселона\" обвиниха мърсисайдци, че са  поискали 200 милиона за своята звезда . Футболистът също подаде молба за трансфер, но тя не беше уважена от ръководството на клуба. В крайна сметка бразилецът остана на \"Анфийлд\" и е с основна заслуга за силното представяне на тима си дотук през сезона. Коутиньо вкара седем гола и даде седем асистенции във Висшата лига в 14 срещи. В Шампионската лига той се разписа пет пъти в пет мача. Британският таблоид \"Дейли мейл\" разпространи снимки, как играчът пристига в Лондон, откъдето се отправя към Барселона. Той пътува с половината си Аине и дъщеря си. Според последните информации Коутиньо ще премине медицински прегледи в неделя и ще изгледа домакинството на каталунците срещу \"Леванте\". Коутиньо е считан за дългосрочен заместник на легендата на \"Барселона\" Андрес Иниеста. Бразилецът е на 26 години, но има богат опит на високо ниво, освен това може да играе на няколко поста. На \"Камп ноу\" Коутиньо ще се събере с Луис Суарес, с когото са близки приятели от общия им престой в \"Ливърпул\". Футболистът беше привлечен на \"Анфийлд\" за едва 8.5 милиона паунда през зимата на 2013 г. В 201 мача във всички турнири за червените, бразилецът отбеляза 54 гола и даде 46 асистенции. За \"Барселона\" това е втори сериозен трансфер, след като през лятото за 105 милиона евро беше привлечен нападателят Усман Дембеле от \"Борусия\" (Дортмунд). \"С огромно нежелание ние се готвим да кажем сбогом на един приятел, прекрасна личност и отличен футболист – Филипе Котуиньо. Не е тайна, че Фил искаше да напусне още през лятото и беше честен с нас от самото начало, но въпреки това остана и ни помогна много\", каза мениджърът на \"Ливърпул\" Юрген Клоп. Германският специалист увери феновете, че клубът е направил всичко възможно да задържи Коутиньо, доколкото е имал власт да го направи. \"В историята на клуба велики играчи са напускали и \"Ливърпул\" винаги е продължавал напред. Така че ние се сбогуваме с Филипе Коутиньо и продължаваме по пътя си към връщане на върха\", добави Клоп в официално съобщение на сайта на мърсисайдци.", "date": "2018.01.06", "title": "Филипе Коутиньо преминава в \"Барселона\" с трансфер за 145 милиона паунда"}
{"url": "https://www.dnevnik.bg/sport/2018/01/06/3108157_kamil_stoh_stana_vtoriiat_sustezatel_s_goliam_shlem_v/", "text": "Полският ски скачач Камил Стох триумфира за втори път в кариерата си с най-престижното отличие  \"Четирите шанци\" . Той влезе в историята не само заради втората си поредна титла, но и стана едва втория състезател, който записва своеобразния Голям шлем. Стох триумфира и на четирите шанци през този сезон – Оберстдорф, Гармиш, Инсбрук и Бишофсхофен. До момента подобно нещо беше правил единствено Свен Ханевалд през сезон 2001-02. На последния старт в Бишофсхофен полският скачач записа 132.5 и 137 метра в двата си опита и получи 275.6 точки. Втори след него остана Андерс Фанемел. \"Не съм очаквал да спечеля за втора поредна година. Наистина надявах се, но конкуренцията винаги е много сериозна в \"Четирите шанци\". Скоковете ми не бяха перфектни днес, но дадох най-доброто от себе си\", каза Стох пред ARD. Той събра 1108.8 точки в крайното класирането на \"Четирите шанци\", а зад него се класира представителят на Германия Андреас Велингер (1039.2), Фанемел е трети с 1021.3. 30-годишният Стох, който води в генералното класиране за Световната купа, а преди година остана втори, показва отлична форма преди олимпийските игри в Пьончан през февруари. Преди четири години полякът спечели два златни медала в Сочи. Българският скачач  Владимир Зографски  не преодоля квалификацията в петъчния ден и не стартира в Бишофсхофен.", "date": "2018.01.06", "title": "Камил Стох стана вторият състезател с Голям шлем в \"Четирите шанци\""}
{"url": "https://www.dnevnik.bg/sport/2018/01/06/3108161_chelsi_shte_mine_prez_preigravane_sreshtu_norich_sled/", "text": "Шампионът на Англия \"Челси\" си създаде неочаквани трудности при гостуването на \"Норич\" в мач от третия кръг на ФА къп. Сините от Лондон стигнаха само до 0:0 на \"Кароу роуд\" и ще трябва да преиграват на \"Стамфорд бридж\" срещу 13-ия в класирането на Чемпиъншип. Мениджърът на \"Челси\" Антонио Конте даде почивка на основни играчи като Еден Азар, Сеск Фабрегас, Сесар Аспиликуета, Тибо Куртоа и Алваро Мората. Единствено испанският нападател беше в групата и влезе през втората част. Шанс получи Миши Бачуай, а Давид Луиз записа първия си мач от 22 ноември. Сините доминираха и имаха достатъчно добри положения за гол, които обаче не бяха реализирани. \"Норич\" предложи защитна игра и очаквано се беше прибрал плътно в собствената си половина. \"Канарчетата\" бяха отлично подредени от германския си мениджър Даниел Фарке, който ги похвали за отдадеността след двубоя. \"Никога не е лесно да играеш в този турнир, особено като гост. Срещаш по-малки отбори, които са пределно мотивирани срещу теб. Поздравления за \"Норич\", които се бориха много мъжки, може би ние не бяхме на нужното ниво\", каза Конте след срещата. \"Челси\" е поредният елитен тим, който ще трябва да преиграва двубоя си от третия кръг. По-рано  равенства записаха \"Лестър\" , \"Борнмът\" и \"Суонзи\", а \"Стоук сити\" отпадна. Сините ще приемат \"Норич\" на 1 февруари. Поражението на \"грънчарите\" по-рано през деня доведе до уволнението на Марк Хюз. Тимът е на 18-о място във Висшата лига с едва пет победи от 22 мача и има 20 точки. След влизането си във Висшата лига през сезон 2008 г. \"грънчарите\" никога не са заемали толкова задна позиция по Нова година. \"Клубът може да потвърди, че договорът на мениджъра Марк Хюз е прекратен с незабавен ефект. Благодарим му за последните четири години и половина и му желаем успех\", съобщиха от \"Стоук\" и обявиха, че вече търсят нов мениджър. Хюз пое тима 30 май 2013 г. и го изведе до три поредни девети места във Висшата лига. Загубата от \"Ковънтри\" беше мач №200 за уелсеца начело на \"Стоук\", в които той записа 73 победи, 46 равенства и 81 поражения. Програмата на тима от Западен Лондон и без това е сгъстена, след като тепърва предстоят двата сблъсъка с \"Арсенал\" от полуфиналите в турнира за Купата на лигата. През февруари сините срещат и \"Барселона\" в Шампионската лига. В неделния ден от програмата на ФА Къп действащият шампион  \"Арсенал\" гостува на \"Нотингам\" , \"Тотнъм\" е домакин на \"Уимбълдън\", а \"Уест Хем\" гостува на \"Шросбъри\".", "date": "2018.01.06", "title": "\"Челси\" ще мине през преиграване срещу \"Норич\" след безлично нулево равенство"}
