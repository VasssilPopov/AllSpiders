{"url": "https://www.dnevnik.bg/biznes/2019/07/29/3944510_prouchvane_polovinata_firmi_iskat_da_finansirat/", "text": "Анкетно проучване сочи, че 45% от фирмите биха финансирали партиите, а 74% от участвалите в допитването смятат, че намалената на 1 лев на глас субсидия ще бъде компенсирана с пари от бизнеса. Това показват данни от проучване, проведено сред членовете на Българската търговско-промишлена палата (БТПП) и изпратено до медиите. Проучването е направено в периода 28 юни - 3 юли 2019 година, тоест преди окончателното приемане на текстовете в Изборния кодекс, с които  размерът на субсидията бе сведен до 1 лев  на глас, получен на изборите. Отговорилите, че биха финансирали партиите, обаче казват, че биха го направили при определени условия - да има по-голяма прозрачност на предоставяните средства, както и на разходването им и да се криминализира получаването на суми с неясни източници. В същото време 46% от анкетираните се притесняват от финансиране на бизнеса от партиите, защото смятат, че така ще бъдат обект на натиск от партиите и защото определени компании ще бъдат покровителствани. Според 75% от фирмите при 1 лев субсидия на глас партиите ще оптимизират структурите си и ще станат по-ефективни. Около 60% от компаниите виждат като ефект при намаляване на субсидиите на 1 лев изчезване на малките партии и оставане само на големите партийни структури. В същото време бизнесът, членуващ в организацията, вижда редица предимства на орязаната субсидия: ограничаване на членството в партиите по семеен ред, намаляване на зависимостта от гласоподавателите, минимизиране на разходите за несвойствени дейности, по-стриктен вътрешнопартиен контрол. В анкетата членовете на БТПП предлагат да се обърне внимание и на други средства за финансиране на партиите – по-голям членски внос и предоставяне на разумни рекламни пакети преди изборите. Участници в анкетата смятат, че финансовата подкрепа за партиите трябва да идва от членовете или симпатизанти с лични средства, като партиите следва да печелят хората с идеите си. Като ефект от редуциране на субсидията партиите виждат и създаването на по-конкурентна среда – защото те няма да разчитат на пари от държавата. 67% от анкетираните споделят виждането, че когато партиите са финансирани от фирмите или НПО, трябва да има фиксиран максимален размер. Таванът да е определена сума, но да не е свързана с размера на компанията или оборота. 72% са против финансирането да е определен процент от оборота или приходите на компаниите, 62% са против финансирането да се извършва на база на размер на компанията (микро-, малко, средно или голямо предприятие). 63% заявяват, че размерът на субсидията за партиите трябва да бъде 1 лев на глас, а 78% подкрепят въвеждането на лимити за финансиране. Решението за намаляване на субсидиите е добро, но ще има търсения ефект само ако има по-затегнат контрол, защото от анкетата си проличава мнението на бизнеса, че плащанията \"под масата\" ще останат.", "date": "2019.07.29", "title": "Проучване: Половината фирми искат да финансират партиите, но се притесняват от натиск"}
{"url": "https://www.dnevnik.bg/sviat/2019/07/29/3944508_hercoginiata_na_suseks_e_za_edin_broi_glaven_redaktor/", "text": "Меган, съпругата на британския принц Хари и херцогиня на Съсекс, е гостуващ главен редактор на септемврийския брой на сп. \"Вог\" (Vogue). Тя е отказала покана снимката ѝ да е водещата на корицата, но в духа на смятания за най-важен брой в годината, посветен на \"силите на промяната\", е подбрала 15 известни жени за колаж. Според съобщението на Бъкингамския дворец те са \"предизвикват промени, обединени от безстрашието си да чупят бариерите\". Сред тях са кинозвездата и активист Джейн Фонда, Джасинда Ардърн (премиер на Нова Зеландия), Грета Тунберг (шведското момиче, повело протестите на своето поколение за мерки срещу промените в климата) и топмоделът Кристи Търлингтън Бърнс. Поканата е от главния редактор Едуард Енинфул, а Меган е работила по проекта от 7 месеца. В броя херцогинята и бивша американска телевизионна актриса споделя за разговора си с Мишел Обама и интервюира д-р Джейн Гудол, световно известният учен, изучаващ приматите.  \"Надявам се читателите да се почувстват вдъхновени така, както бях вдъхновена аз от силите на промяната, които ще открият на страниците\", казва херцогинята в специално изявление. На корицата тя е поставила още актрисата и защитничка на правата на жените Салма Хайек Пино, боксьорката Рамла Али, нигерийската писателка Чимаманда Нгози Адики, примабалерината на Кралския балет Франческа Хейуърд и Адут Акеч, която е австралийски модел и бивш бежанец от Южен Судан. Енинфул обяснява, че \"Вог\" за пръв път канят някого да е главен редактор на септемврийския им брой и че е \"чест, удоволствие и чудесна изненада това да е най-влиятелният символ на промяната\". Той допълва, че разговорът за неин портрет на корицата се е водил от самото начало, но тя предпочела да постави там хора, от които се възхищава. \"Ще видите от броя, че чрез нейния подбор тя се потапя в по-сложни и нюансирани сфери като повече власт и възможности за жените, психическото здраве, расовите проблеми или привилегиите.\" Септемврийският брой на британския \"Вог\" е най-важен, защото традиционно събира най-много реклами и на корицата му са прочути личности. Броят от 2012 г. например бе с Лейди Гага, заемаше 916 страници и тежеше 2.5 килограма,", "date": "2019.07.29", "title": "Херцогинята на Съсекс е за един брой главен редактор на \"Вог\""}
{"url": "https://www.dnevnik.bg/sviat/2019/07/29/3944514_orban_obiavi_borba_sreshtu_internacionalistkiia/", "text": "Мисията на Унгария в следващите 15 години, а \"и за следващото поколение\", ще е противопоставяне на \"интернационалисткия либерализъм\". Това са акцентите от речта на унгарския премиер Виктор Орбан в румънския град Байле Тушнад, където всяко лято той очертава визията си за бъдещето, предадоха \"Файненшъл таймс\" и \"Блумбърг\". Градът бе мястото, където преди години той за пръв път нарече Унгария \"нелиберална демокрация\" и където миналата година обяви  началото на \"нова ера\" в страната . Речите му там по време на културен фестивал на етническите унгарци се считат за \"програмни\" и се наблюдават с интерес от медии и анализатори. Премиерът изрази предпочитанието си за \"нелиберален\" подход, при който \"личната свобода не може да надхвърля интересите на общността, на обществото\" и на  \"християндемокрацията\" . Орбан определи битката с либералната демокрация като приоритет за предстоящите години в момент, когато страната му бива разследвана за нарушаване на върховенството на закона. По думите му либералната демокрация била добро решение само докато имала \"положителен ефект върху човечеството\" със защитата на личните свободи и частната собственост, но когато започнала да \"скъсва връзките между човека и реалността и живота, да поставя под въпрос половата идентичност, да обезценява религията и да смята националното самоопределяне за излишно\", съдържанието се променило. Орбан обясни, че страната му има все по-голяма политическа и икономическа възможност да \"пази независимостта си\", след като вече е успяла да \"възстанови суверенитета си\" в хода на \"несправедливо трудна борба\", която ще продължи. \"Очаквам подкрепа от Фон дер Лайен\" Орбан обвини Европейския съюз, че се самоунищожава, \"що се отнася до икономиката\". Той отново изтъкна приноса на Унгария в блокирането на \"идеологическите горили\" Манфред Вебер и Франс Тимерманс, кандидати съответно на ЕНП (в която членува и неговата партия \"Фидес\") и социалистите за председатели на Европейската комисия. В крайна сметка \"Фидес\" бе сред гласувалите в подкрепа на бившия германски министър на отбраната Урсула фон дер Лайен. Орбан каза, че очаква подкрепа от Фон дер Лайен, с която ще се срещне на 1 август в Брюксел и която  даде заявка, че може да смени тона  към разследвани за проблеми с върховенството на закона страни в Източна Европа. Такава е Унгария, изправена пред процедура по  чл. 7  - серия стъпки, които биха могли ( макар да не е вероятно ) да завършат с отнемане на правото й на глас в Европейския съвет заради подронване на демократичните устои. Той коментира и германската политика, като допусна, че евентуална коалиция между Християндемократическия съюз (ХДС) и Зелените би могла да доведе до свиване на унгарската икономика, тъй като една трета от индустриалното производство на страната е свързано с германската автоиндустрия, предаде \"Файненшъл таймс\". Затова трябва да се начертае \"нов път\" за 2020 и 2021 г., за да се намали зависимостта от този сектор.", "date": "2019.07.29", "title": "Орбан обяви борба срещу \"интернационалисткия либерализъм\" в следващите 15 години"}
{"url": "https://www.dnevnik.bg/sport/2019/07/29/3944539_amerikanka_schupi_16-godishen_rekord_v_lekata_atletika/", "text": "Американката Далила Мохамед подобри 16-годишен рекорд в леката атлетика. Олимпийската шампионка на 400 м с препятствия завърши за 52.20 сек. в последния ден от първенството на САЩ. Досегашното върхово постижение беше на рускинята Юлия Печонкина (52.34 сек.). \"Шокирана съм\", каза Мохамед. Тя смята, че новият рекорд няма да се задържи толкова, колкото предишния. \"Тези 52 секунди ще бъдат свалени - ако не от мен, то от някоя друга жена\", заяви шампионката. След нея завършиха Сидни Маклолин и Ашли Спенсър, като и трите се класираха за световното в Доха през септември.", "date": "2019.07.29", "title": "Американка счупи 16-годишен рекорд в леката атлетика"}
{"url": "https://www.dnevnik.bg/biznes/2019/07/29/3944536_okolo_svinekompleksite_se_vuvejda_20-kilometrova/", "text": "Определя се 20-километрова санитарна зона за всички свинекомплекси в България, съобщи министърът на земеделието Десислава Танева на брифинг в Министерския съвет след днешното заседание на Централния епизоотичен съвет към правителството, цитирана от БТА.  Към настоящия момент в страната има регистрирани 65 свинекомплекса със съответните нива на биосигурност. В три от тях е била установена африканска чума по свинете. За всички останали, включително и тези в Южна България, се определя 20-километрова санитарна зона. В нея няма да е разрешено отглеждането на свине в дворовете на къщите, без да са предприети нужните мерки за биосигурност, добави министър Танева.  В ромската махала във Видин е регистрирана положителна проба на африканска чума, информира още министър Танева. Тя уточни, че става дума за умряла домашна свиня. Другото решение, което е било взето на днешното заседание, е кланиците в България да извършват дейността си само при постоянно присъствие на ветеринар и на военна полиция, допълни министърът на земеделието. Това се прави с цел да не се допусне клане на домашни свине, които не са от обекти със съответното ниво на биосигурност. Танева посочи, че в България има 110 регистрирани кланици. От тях 67 са за клане на свине. Решенията, които са взети на днешното заседание на Централния епизоотичен съвет, влизат в сила незабавно с официализирането им от заседанията на областните епизоотични комисии, отбеляза министър Танева. Вицепремиерът Томислав Дончев увери, че държавата е взела всички нужни мерки за ограничаване на заразата. Той призова гражданите да съдействат на властите. \"Нито една мярка, дори да е базирана на целия ресурс на държавата, няма как да е ефективна, ако няма подкрепа от хората\", каза Томислав Дончев за пореден път. Той добави, че има проблеми с адекватното съдействие и съпричастност от страна на гражданите и кметове на населени места. Дончев отбеляза, че най-ефективната превантивна мярка за прасетата, които се отглеждат в дворовете, е заколването им и термичната им обработка. \"Съхраняването във фризера може само да замрази проблема. Даже може да го замрази с месеци\", предупреди вицепремиерът. По думите му всички експерти твърдят, че единствената мярка е термичната обработка. До момента са регистрирани 22 огнища на зараза с отглеждани свине, а 20 са случаите на заразена дива свиня, посочи Десислава Танева.", "date": "2019.07.29", "title": "Около свинекомплексите се въвежда 20-километрова санитарна зона"}
{"url": "https://www.dnevnik.bg/bulgaria/2019/07/29/3944553_kratki_novini_ministurut_na_turizma_poluchi_partien/", "text": "                         . КНСБ одобрява кметуването на Фандъкова Споразумението за сътрудничество между КНСБ и столичния кмет Йорданка Фандъкова отпреди четири години е изпълнено, оценката за мандата е положителна, заяви лидерът на синдиката Пламен Димитров, цитиран от БТА. Лидерът на Синдиката на българските учители Янка Такева заяви, че организацията ще подкрепи Фандъкова, ако тя се кандидатира за нов мандат на следващите избори. Подобна заявка даде и Съюзът на транспортните синдикати в България. Самата Фандъкова каза, че ще обяви дали ще се кандидатира за нов мандат през септември, когато ще е получила оценката и на други организации.  Заради скъсан кабел 1800 домакинства в София са без ток Фирма скъса кабел 10 киловолта, собственост на \"ЧЕЗ Разпределение България\" докато е извършвала несъобразени изкопни работи. В резултат без електрозахранване на 29 юли сутринта останаха близо 1800 клиенти на дружеството в кв. \"Павлово\" и \"Бъкстон\" в град София. Екипи на ЧЕЗ работят по отстраняване на повредите, съобщи дружеството. За причинените щети ще бъде съставен констативен протокол. Министърът на туризма получи партиен пост в ГЕРБ Министърът на туризма Николина Ангелкова получи партиен пост - три месеца преди местните избори тя поема функцията на областен координатор на ГЕРБ за София - област, се разбира от съобщение на партията. Досега начело на ГЕРБ в областта беше Галя Георгиева.", "date": "2019.07.29", "title": "Кратки новини: Министърът на туризма получи партиен пост в ГЕРБ"}
{"url": "https://www.dnevnik.bg/bulgaria/2019/07/29/3944546_geshev_boris_velchev_be_nominiran_ot_17_dushi_no/", "text": "Зам.-главният прокурор Иван Гешев, който е единствен кандидат за поста на Сотир Цацаров след изтичането на мандата му, коментира номинацията си и обясни кои са факторите, които са наклонили везните в полза на това решение. Преди да бъде издигнат той многократно е заявявал, че  \"на 99% в тази кална битка\"  няма да участва. \"Доста дълго коментирах и доста подробно. Казах какво ще стане и защо ще стане и то вече се случва. Ще ви върна при една друга процедура, когато един бъдещ главен прокурор беше номиниран от 17 души и беше единствен. Беше и един успешен главен прокурор. Тогава нямаше такива реакции\". Това заяви зам.-главният прокурор Иван Гешев и допълни, че има предвид Борис Велчев. Към момента единствено Гешев бе издигнат единодушно миналия понеделник от  всички 11 членове на прокурорската колегия  на Висшия съдебен съвет. Днес е последната възможност за издигане на други кандидати за поста. \"Сега в момента имам работа и нямам време за такива неща\", допълни Гешев. По повод  Марша за правосъдие, организиран днес  от Инициатива \"Правосъдие за всеки\" в 18 ч. пред Съдебната палата срещу кандидатурата на Гешев за главен прокурор, той каза, че всички български граждани имат право да изразят мнението си. \"Бях  подкрепен от професионалната общност , това е видимо. Не толкова от прокурорската колегия, но от цялата професионална общност. Това е едно огромно доверие, което съм длъжен да оправдая и не съм човек, който ще избяга от отговорност и от доверие\", подчерта Гешев. \"Аз не бягам от битки, нито бягам от това да изразявам личното си мнение, не ме е страх какво ще са последствията. Важно е да казваш истината. Трябва да правиш каквото трябва, пък да става каквото ще\", смята кандидатът за главен прокурор.", "date": "2019.07.29", "title": "Гешев: Борис Велчев бе номиниран от 17 души, но нямаше такава реакция срещу него"}
{"url": "https://www.dnevnik.bg/bulgaria/2019/07/29/3944565_desislava_ivancheva_pravi_partiia_neposlushnite/", "text": "\"Създаваме партия на \"Непослушните\", която да се бори със статуквото.\" Това обяви днес в профила си във \"Фейсбук\"  б ившият кмет на \"Младост\" Десислава Иванчева . \"Евроизборите показаха, че ние - Непослушните, сме в цяла България. Всяко населено място има своите Иванчева и Петрова, търсещи коренна промяна на съществуващата система\", пише тя. След европейските избори през пролетта, на които Иванчева се яви и получи около 1.2 на сто от гласовете, бившият кмет на \"Младост\" даде заявка, че ще остане в политиката и ще участва и на следващите избори – местния вот наесен. Иванчева  бе осъдена на първа инстанция  в средата на април за подкуп. Тя се кандидатира за евродепутат и проведе голяма част от кампанията от дома си, където изпълнява  мярка \"задържане под стража\" , след като бе осъдена на 20 г. затвор. Днес тя обяви и следващата стъпка в политическата си дейност - създаване на партия. \"Днес ще прочетете моето политическо изявление, ДЕКЛАРАЦИЯ, в която ще ви призова да създадем политическа партия с името \"Непослушните\", пише бившият кмет. Основна цел на тази партия щяла да е да отстоява \"истинските интереси на гражданите, да защитава техните права и свободи, да спаси реалната демокрация\". Като друг аргумент да създаде партия Иванчева отбелязва, че законодателството създава доста сериозни изисквания за издигането на независими кандидати от инициативни комитети, а партиите са по-облагодетелствани. Освен това имала подкрепа на хората в цялата страна, които я питали и искали създаването на партия, обединение. \"Искат от нас да създадем ОБЕДИНЕНИЕ, което да позволи на инициативни комитети от цялата страна да издигнат свои независими кандидати в местната, законодателната и изпълнителната власт\", отбелязва Десислава Иванчева.", "date": "2019.07.29", "title": "Десислава Иванчева прави партия \"Непослушните\""}
{"url": "https://www.dnevnik.bg/sviat/2019/07/29/3944555_kitai_prizova_za_nakazaniia_na_protestirashti_v_honkong/", "text": "Китайското централно правителство потвърди подкрепата си за лидерката на Хонконг Кари Лам, както и за полицията на мегаполиса и призова жителите на Хонконг да се противопоставят на насилието. Призивът беше отправен на пресконференция в Пекин от говорителя на Службата по въпросите на Хонконг и Макао към Държавния съвет на Китай след уикенда на протести в мегаполиса, прераснали в насилие, предаде \"Ройтерс\", цитирана от БТА. През последните два месеца Хонконг беше обхванат от продемократични протести срещу плановете на правителството да прокара в парламента законопроект, който ще улесни екстрадицията в Китай на заподозрени. На пресконференцията говорителят на пекинското ведомство Ян Гуан каза, че изразяването на недоволство и протестите на жителите на Хонконг са приемливи във форми, които не нарушават законите и общоприетите норми на поведение, предаде ТАСС. Протестите  се изместиха към бюрото за връзка с Пекин в последните седмици , след като дълго време центърът на недоволството бяха парламентът и губернаторът Кари Лам. Китайските власти вече са заявявали, че ако безредиците се разраснат, биха били готови да удовлетворят искане на Лам за намеса на армията. \"Централното правителство на Китай поддържа действията на хонконгската полиция и компетентните органи в съответствие със законите срещу нарушенията и проявите на насилие. Виновните в такива нарушения и прояви на насилие са длъжни да понесат отговорност\", каза говорителят и призова властите на Хонконг да възстановят реда. Той предупреди, че безпорядъкът в Хонконг се отразява негативно на хонконгската икономика и финансовия сектор, допълва ТАСС. Властите да търсят решения Говорителят каза още, че властите на Хонконг и хонконгското общество трябва да намерят по-ефективни начини за подпомагане на младите хора да се справят с пораждащите безпокойство проблеми като жилищната политика, заетостта и др. Представителят на ведомството разкритикува опитите на някои \"безотговорни фигури\" да създадат смут в Хонконг и да възпрат развитието на Китай и каза, че тези опити ще се провалят, предаде \"Ройтерс\". Същевременно Американската търговска камара призова властите на Хонконг да отговорят на гнева на част от местното население, предаде \"Франс прес\". \"Хонконгското правителство трябва да предприеме незабавни и осезаеми действия за справяне с причините, в които се коренят неотдавнашните протести, и да възстанови доверието в статута на града като главен финансов и бизнес център в Азия\", се казва в изявление на Търговската камара. Председателката й Тара Джоузеф допълва, че администрацията на хонконгската лидерка Кари Лам трябва \"да прояви лидерство, за да отговори на очакванията на хонконгците и да бъде на висотата на международната репутация на града по отношение на ефикасното управление\". /БТА", "date": "2019.07.29", "title": "Китай призова за наказания на протестиращи в Хонконг"}
{"url": "https://www.dnevnik.bg/analizi/2019/07/29/3944569_grajdanskiiat_natisk_e_legitimen_i_neobhodim_stava/", "text": "                         Днес отново ще протестирам срещу опита Гешев да бъде направен главен прокурор и да се циментира статуквото за още 7 години. И понеже отново ще се лее загриженост как това била \"намеса\": Ами намеса е, разбира се! И недостатъчна, при това. Става дума за нашите живот, сигурност, пари, свобода и достойнство! Изборът на главен прокурор не е излъчване на някакъв синдикален представител на прокурорите, че да им се \"оставя\" на тях. Още по-малко може да се допусне Цацаров да си подбере наследник като племенен вожд, а По принцип висшата степен на конституционна независимост се дължи на съда - това е ключова ценност на западната цивилизация. Но дори и за съда не се препоръчва пълна капсулация при подобни административни решения. За прокурорите такъв принцип няма. Добре е да разполагат с определена професионална автономия, но само доколкото обслужва независимостта на съда и интересите на гражданите. Една от основните трагични перверзии на нашия преход, е опитът прокуратурата да се приравни на съда, а фактически да го доминира и да се превърне в някакъв непристъпен остров на пълна безотговорност при упражняване на огромна власт. На практика инициативата по отношение на наказателната политика - ключов елемент от т.нар. държавен монопол върху репресията - беше разкачена от демократичните механизми на представителство и отчетност. Това се оказа една от основните предпоставки за запазване на т.нар. задкулисие: цели области от властовия и икономическия живот, които остават извън обхвата на законността, публичния интерес и пазара. Това сумрачно царство, маскирано под фасадата на \"демокрацията\" и членството в ЕС, съхрани и възпроизвежда най-токсичните структури на комунистическия режим и съветския колониализъм и не позволява тук да възникне жизнена и модерна държавност. за която чуваме постоянно да се папагалства тези дни: половината от състава на прокурорската колегия (и целия ВСС) са излъчени политически от парламента, сред номиниращите е и министърът на правосъдието, а последната дума в процеса на назначаване на главен прокурор е на президента. Парламентарно представените партии имат своите избраници във ВСС и имат дори възможността да ги оттеглят. Тези конституционни инструменти съществуват точно за да осигурят легитимна политическа намеса, гарантираща интересите на гражданите. Съществуват, но не се използват! Когато тези дни партийни лидери се тюхкат по кюшетата как се бил политизирал процесът, е важно да помним, че същите хора при опита за конституционна реформа отказаха да гласуват за варианта с мнозинство на парламентарната квота в прокурорската колегия и така да поемат политическа отговорност за това какво става там (и съответно да ограничат политическата намеса в съдийската колегия). После същите \"народни\" представители в пълна хармония (Нинова включително) излъчиха възможно най-цацароудобния състав на ВСС и сега напълно отказват да заемат някаква позиция по действията на своите избраници. Пред очите си виждаме как действа омертата на дълбоката държава на задкулисието у нас: дори и съществуващите инструменти за някакъв демократичен контрол не се прилагат, а иначе лютите врагове от \"опозиция\" и \"управляващи\", \"ляво\", \"дясно, \"либерално\" и маяманоловско изведнъж започват да каканижат общи опорки и да действат в общ строй, все едно някой някъде е произнесъл отключващата дума на някакво масово хипнотично кодиране. При това положение гражданският и извънпарламентарният натиск са не просто неизбежност. Те са Очаквам, че може да опитат днес през умрелия от страх Данаил Кирилов да вкарат \"втори\" кандидат в играта. Нямам никакво съмнение, че това ще бъде мюре, отвличаща маневра. Цацаров застана лично зад Гешев и няма да отстъпи. Стои въпросът защо Борисов не вижда, че му готвят нов Костинброд, но дано някой от астролозите му след края на ретроградния Меркурий да му го каже. Така или иначе втората кандидатура няма да промени нищо: Гешев е напълно неприемлив, а мнозинството за него вече е формирано и подпечатано. Ето защо остава само гражданският и извънпарламентарният натиск. Той е легитимен и необходим: става дума за нашия живот. - Безусловно оттегляне на Гешев като напълно нетърпим - Нова процедура, в която министърът на правосъдието да обяви конкретен регламент за издигане на граждански предложения, които той да внесе - Цацаров да не участва в процеса - Партиите да започнат сериозни консултации за структурна реформа на прокуратурата, вкл. през ВНС. До среща пред Съдебната палата в 18.30!", "date": "2019.07.29", "title": "Гражданският натиск е легитимен и необходим: става дума за нашия живот"}
{"url": "https://www.dnevnik.bg/sport/2019/07/29/3944542_fotogaleriia_nai-vulnuvashtite_migove_ot_tur_dyo_frans/", "text": "Надпревара в продължение на 3500 километра и 21 дни определиха шампиона в тазгодишния   Еган Бернал. Най-престижното колоездачно състезание предложи много емоции и запомнящи се истории. Кадър от първия етап, когато колоната потегли от Брюксел, а колоездачите преминаха през известното изкачване Мур Херардсберген, част от Обиколката на Фландрия.", "date": "2019.07.29", "title": "Фотогалерия: Най-вълнуващите мигове от Тур дьо Франс"}
{"url": "https://www.dnevnik.bg/evropa/2019/07/29/3944578_belgiia_e_narushila_evrozakonodatelstvo_s_uduljavane/", "text": "Съдът на Европейския съюз постанови днес, че Белгия е нарушила европейското законодателство, като не е направила оценка за въздействие върху околната среда, преди да удължи живота на два атомни реактора, предаде ДПА. Според върховната юрисдикция на ЕС обаче това не означава непременно, че реакторите трябва да бъдат изключени. Енергоблоковете могат временно да продължат работа, доколкото \"има действителна и сериозна опасност от прекъсване в електроподаването\", заяви съдът. Решението се отнася за блокове Дул 1 (Doel 1) и Дул 2 (Doel 2). През 2003 г. Белгия реши постепенно да се откаже изцяло от атомната енергетика, но през 2015 г. направи изключение, за да продължи работата на тези два реактора до 2025 година. Екоорганизации оспориха решението на основание, че е взето, без да се направи оценката за въздействие върху околната среда, която се изисква от европейското законодателство. Белгийския конституционен съд препрати делото на европейските съдилища. През ноември генерален адвокат на ЕС подкрепи екозащитниците, заявявайки, че е трябвало да бъде направена екологична оценка. Според него обаче е имало и други фактори, които биха могли да оправдаят решението за удължаване на работата на реакторите. Съдът днес прие тезата на адвоката и постанови, че оценката все още може да бъде проведена, за да може проектът да изпълни изискванията. Над половината електроенергия в Белгия се произвежда от атомни централи. В АЕЦ \"Дул\" работят общо четири реактора. Друга електроцентрала - АЕЦ \"Тианж\", разположена близо до границата с Германия, има три реактора. Остаряващите атомни централи имат технически дефекти и често се стига до аварии, което създава напрежение с Германия заради опасения за безопасността, припомня ДПА. /БТА", "date": "2019.07.29", "title": "Белгия е нарушила еврозаконодателство с удължаване на работата на атомни реактори"}
{"url": "https://www.dnevnik.bg/sviat/2019/07/29/3944579_bavarskiiat_premier_iska_v_konstituciiata_angajiment/", "text": "Усилията за предотвратяване на климатични промени, предизвикани от човешката дейност, би трябвало да бъдат включени в Конституцията на Германия, заяви баварският премиер Маркус Зьодер. Според него текстът би трябвало да задължава федералното правителство да провежда такава политика. \"Изправени сме пред основната задача на века и затова се нуждаем от договор на века\", заявява още Зьодер, който е и лидер на Християнсоциалния съюз. В негов текст, публикуван в днешния брой на \"Зюддойче цайтунг\", той допълва, че и други партии, а не само тези от управляващата в Берлин коалиция, трябва да бъдат включени в тези усилия, посочва ДПА. Необходимият \"договор\" е твърде важен, за да се допусне употребата му от политиците\", казва консерваторът. Специалната правителствена група за климатичните политики трябва да реши на 20 септември какъв пакет от мерки да прилага. Зьодер смята, че би трябвало и правителствата на германските провинции, както и местните власти да изяснят с какво могат да допринесат за постигане на климатичните цели. ДПА обяснява, че в мерките ключова роля вероятно ще изиграе транспортният бранш. В центъра на дебата е идеята за налагане на глоба за парникови емисии. Причината е, че в борбата за постигане на национални и международни цели за ограничаване на вредните газове може да се наложи германците да бъдат принудени да плащат по-скъпи горива.", "date": "2019.07.29", "title": "Баварският премиер иска в конституцията задължение за борба с климатичните промени"}
{"url": "https://www.dnevnik.bg/sport/2019/07/29/3944575_boiko_borisov_obsudil_razvitieto_na_boinite_sportove_s/", "text": "Министър-председателят Бойко Борисов обяви, че е обсъдил развитието на бойните спортове в България с президента на Международната федерация по борба Ненад Лалович. Сърбинът е гост на световното първенство по борба за кадети, което се провежда в зала \"Арена Армеец\" до 4 август, обясни премиерът във \"Фейсбук\". За организацията на турнира  държавата отпусна 350 хил. лева . \"През последните години страната ни зае място сред водещите сили в световната борба при жените, като на последното европейско първенство българските състезателки отстъпиха единствено на състава на Украйна. От четири години насам държавата отделя допълнителни финансови средства за развитие на женската борба. Като стимул за най-успешния спорт България всяка година организира международни състезания по борба от най-висок ранг за различни възрастови групи\", обяви министърът на спорта Красен Кралев. На срещата е била обсъдена кандидатурата на България за домакинство на световно първенство по борба за жени и мъже през 2023 г., което ще е и олимпийска квалификация за игрите в Париж през 2024 г. На срещата са присъствали още председателят на БОК Стефка Костадинова, генералният секретар на БОК и председател на юридическата и етична комисия на Международната федерация по борба Белчо Горанов и президентът на българската федерация Христо Маринов.", "date": "2019.07.29", "title": "Бойко Борисов обсъдил развитието на бойните спортове с шефа на световната борба"}
{"url": "https://www.dnevnik.bg/analizi/2019/07/29/3944239_chuma_predi_izbori/", "text": "                         Какво още трябва да ни се сполети на тази територия, за да разберем, че нямаме държава? Миналата година проплакаха стопани на овце и кози в Странджа, чиито животни бяха унищожени, без да е доказана по неоспорим начин чума по дребните преживни животни в региона. Тази година африканска чума по свинете заплашва да унищожи целия сектор в животновъдството. Миналото лято бяхме свидетели на срив в данните на Търговския регистър, това лято – в масива на НАП. Разбира се, за всичко държавната администрация намира оправдания. Българската агенция за безопасност на храните обвини за разпространението на африканската чума по свинете стопаните с животни, отглеждани в задния двор; за пробива в системата на НАП Иван Гешев – зам.-главен прокурор и единствен засега претендент за поста на Сотир Цацаров, уличи българска фирма в кибертероризъм и повдигна обвинения на трима, а собственикът на фирмата бе обявен за издирване с европейска заповед за арест, макар той сам да обяви, че другата седмица се завръща в България и не се страхува да застане пред правосъдието. А като капак на всичко в четвъртък дойде и последната лоша новина за това, че ЕК отново е предявила иск срещу България пред Съда на ЕС във връзка с лошото качество на въздуха – Вместо да се оттегли в очакваната лятна ваканция, властта ще трябва да гаси пожарите, обхванали държавата. Най-страшният и най-труден за овладяване е този с африканската чума по свинете. Вицепремиерът Томислав Дончев, който оглавява и Централния епизоотичен съвет към Министерския съвет, беше категоричен в интервю за предаването \"Още от деня\" по БНТ, че правителството ще се справи със ситуацията, въпреки че политиците в България \"генерират недоверие към институциите\". И едва тогава, по думите му, щяло да стане ясно дали някой ще поеме отговорност с подаване на оставка. Оставки, оставки, ама тя, банката за кадри на ГЕРБ, се опразни, щом премиерът назначи повторно за земеделски министър Десислава Танева. Тя пък предварително и публично свали от себе си цялата отговорност за разпространението на чумата по свинете в страната с коментар за недостатъчната превенция на болестта. Същото направи и вицепремиерът Дончев, който оневини държавната администрация, ерго – и себе си, за пламналата зараза и обвини стопаните на прасета от задните дворове. Но пропусна да каже най-важното – на 2018 г. във варненското село Тутраканци. По същото време в съседна Румъния вече имаше над 1000 огнища на африканска чума и бяха убити над 300 000 животни. И българските ветеринарни власти са знаели това, но очевидно не са предприели никакви мерки, или поне не ефикасни. Дончев не обели и дума защо държавата досега не е облекчила процедурата за регистрация на стопанства от типа \"заден двор\", за да легализира отглеждането на животни по този начин. И да гарантира възмездяването им в ситуации като сегашната, в която властите гледат злощастно и се чудят какво да правят. На опозицията ѝ е леко около врата и препоръчва чешкия опит за справяне с проблема: жандармерия, спецчасти, снайперисти, нощно наблюдение Но едва ли щеше да го приложи, ако топката беше в нейното поле и трябваше да унищожава стопанства преди избори. Вицепремиерът Дончев проплака, че е необходимо съдействие и подкрепа на властите за овладяване на ситуацията. Но не чухме как самите те убеждават собствениците на нерегистрирани прасета, че трябва да бъдат убити, за да се спре пренасянето на заразата, за каквото настоя по БНР и еврокомисарят по безопасност на храните Витянис Андрюкайтис. Според него иначе България е изправена пред огромната опасност да загуби цялото си свиневъдство. Само че едва ли еврокомисарят знае, че българите не вярват на държавата си, още повече след като разбраха, че овцете и козите в Странджанско станаха курбан бадева. Пък и не е ясно кой ще ѝ съдейства да проведе тази кампания. Държавата не може да мобилизира дори ветеринарите на частна практика, след като често се държи с тях като мащеха и нерядко бави заплащането на имунизационно-профилактичната дейност, която те извършват. Няма как да се очаква активност и от кметовете на селата, които вече са на практика в предизборна кампания и със сигурност ще внимават къде и как стъпват. Освен бездействието, коментар заслужават и действията на властта. Например със загробването на убитите свине. Качено във Facebook видео показва мястото, където са заровени евтаназираните животни в бургаското село Зидарово – на 200 метра от центъра му и в непосредствена близост до реката, чиито води се вливат в Черно море. А на метри от трупната яма се виждат захвърлени гащеризоните на обезпаразитявалите санитарната зона. Ситуацията с болестта се проблематизира допълнително и от липсата на действащи екарисажи, които да унищожат останките от хилядите животни, заразени с вируса на африканска чума. Защото тяхното загробване, въпреки уверенията на властите, според експерти може да се превърне в екологична катастрофа при неспазване на всички процедурни норми. В четвъртък граждански протест спря евтаназията на 40 000 прасета в индустриална ферма в село Бръшлен, Русенско, защото санитарните власти не одобриха избраната зона за загробването им. и нови огнища на болестта бяха регистрирани в Плевенска и във Великотърновска област – и на двете места вирусът е изолиран в малки стопанства с по около 30 животни. Дали секторът у нас ще претърпи огромни сътресения и загуби, или ще бъде напълно разбит, днес никой не би се наел да прогнозира. Също и какви компенсации ще получат индустриалните ферми и регистрираните малки лични стопанства. Останалите собственици на животни, отглеждани в задния двор, ще пият по една студена вода. Или както правят вече мнозина от тях, ще напълнят буркани за зимата с месо от \"преждевременни свински погребения\", както обичат да наричат коленето на прасета по Коледа у нас. А за хиляди животни, които ще бъдат умъртвени с газ (което според регламентите е хуманен начин), едва ли някой ще пророни сълза. Няма да има и мелодраматични телевизионни репортажи от страната, защото малкото прасе, уви, не предизвиква у населението същото умиление като едно козле или агне. Ветеринарни лекари, които вече не желаят да излизат в публикации с имената си, коментираха пред \"Тоест\", че и по отношение на програмите за превенция на силно заразните болести, и по отношение на мерките за ограничаването и овладяването им. Те не са убедени, че ще бъдат покрити и всички щети на собствениците на малки стопанства. Не са чували властите да имат и стратегия за справянето с дивите прасета, които се явяват естествен резервоар за разпространение на вируса. Не е предприето дори най-елементарното – да забранят лова им. Не е ясно и доколко държавата се е доверила на експертността на български учени от областта на ветеринарната медицина за справянето с проблема; със сигурност за чумата по дребните преживни животни те не бяха потърсени – може би съвсем съзнателно, за да не разкрият огромната манипулация, на която беше подложено обществото ни и която стана причина за масовото убийство на овце и кози в Странджа. Не съм сигурна, че обществото ни, състоящо се от предимно месоядни, е наясно с това как ще рефлектира епидемията върху бюджета на всяко семейство (извън кръга на вегетарианците), когато килограм свинско месо поскъпне двойно на пазара. Затова до края на лятото, когато повече от месото вървят узото, морските дарове и пресните салати, нито ще скочат да събарят правителството заради надвисналата над сектора катастрофа. Юли ще завърши с конгреса на БСП на 27-ми на Бузлуджа, на който, както всяка година, социалистите ще поискат властта, но наесен вероятно пак ще им се изплъзне – един бог знае. Лятото се оказа щедро и за енергийни босове като Христо Ковачки и Ахмед Доган, които отново получиха лъвския пай от 52-та милиона лева на Електроенергийния системен оператор за поддържането на т.нар. студен резерв. А политическата суматоха около кампанията за местните избори през октомври може да измести фокуса от започналите граждански протести срещу кандидатурата на Иван Гешев за главен прокурор на републиката. И като гледа човек какво се случва на тази територия, му идва или да си грабне куфара и да се измете оттук, или ако вече се е примирил със съдбата си, да седне и да си налее една. Обаче има и други решения, които водят към изпитания – лични и общностни. Въпрос на избор.", "date": "2019.07.29", "title": "Чума преди избори"}
{"url": "https://www.dnevnik.bg/photos/2019/07/29/3944276_fotogaleriia_az_disham_rabotia_jiveia_i_donosi_pisha/", "text": "Вижте във фотогалерията подбор на редакцията сред най-препоръчваните комикси през седмицата. Автор: peni_nikol.53, препоръчвания 2.", "date": "2019.07.29", "title": "Фотогалерия: Аз дишам, работя, живея и доноси пиша, тъй както умея, и още комикси"}
{"url": "https://www.dnevnik.bg/sport/2019/07/29/3944362_nakazanie_na_alfa_romeo_donese_tochki_na_hamiltun_na/", "text": "Гран при на  Германия във Формула 1  няма да остане в историята, като стартът, който не носи никакви точки на \"Мерцедес\", след като Люис Хамилтън успя да влезе в първите 10. Далеч след края на състезанието на \"Хокенхайм\" световният шампион получи точки заради наказание на пилотите на \"Алфа Ромео\". Това се случи след решение на комисарите. Кими Райконен и Антонио Джовинаци завършиха седми и осми, но и двамата получиха наказания от 30 секунди, които се добавят към крайния им резултат. Причината е установен проблем при стартирането на двата болида на \"Алфа Ромео\". Според стюардите се нарушава правилото, изискващо пилотите да управляват автомобилите си сами, докато при Райконен и Джовинаци е установено електронна помощ при използването на съединителя. \"ФИА изисква въртящият момент в съединителя да съответства на необходимия при потегляне след отпускането му. Това трябва да стане в рамките на 70 милисекунди. При двете коли на Алфа Ромео времето е съответно 200 и 300 милисекунди. Това означава по-плавно подаване на въртящия момент, което на мокра писта може да даде предимство. Стюардите постановиха, че това е нарушение на правилата, независимо дали е дало реално предимство на пилотите\", обясниха комисарите. Така Райконен и Джовинаци завършват 12-и и 13-и и остават без никакви точки. В топ 10 влизат Хамилтън, който е девети и Роберт Кубица, който взима една точка. Това е и първата точка за \"Уилямс\" от началото на сезона. От \"Мерцедес\" бяха напът да повторят представянето от Испания 2016, когато за последен път и двамата им пилоти не взеха точки. Стартът в Германия беше спечелен от Макс Верстапен при много тежки условия, много катастрофи и няколко излизания на кола за сигурност.", "date": "2019.07.29", "title": "Наказание на \"Алфа Ромео\" донесе точки на Хамилтън на \"Хокенхайм\""}
{"url": "https://www.dnevnik.bg/bulgaria/2019/07/29/3943788_grajdani_izlizat_na_protesten_marsh_sreshtu/", "text": "Гражданската организация Инициатива \"Правосъдие за всеки\" днес излиза на протестен Марш за правосъдие. Той ще започне в 18:30 ч. пред сградата на Съдебната палата в София и е под надслов \"Право и свобода\". Протестът е днес – денят, в който е последната възможност за издигане на кандидати за нов главен прокурор. Към момента единствено заместникът на Сотир Цацаров – Иван Гешев бе издигнат единодушно миналия понеделник от  всички 11 членове на прокурорската колегия  на Висшия съдебен съвет. От гражданската инициатива вече  изпратиха отворено писмо  до прокурорската колегия на Висшия съдебен съвет миналата седмица, след като бе обявена кандидатурата на Гешев. С него се иска оттегляне на номинацията му и посочване на друг кандидат за поста. В писмо до медиите неправителствената организация посочва, че изборът на главен прокурор не отговаря на стандартите за демократична държава. \"Процедурата е порочна, а единодушното номиниране на Иван Гешев я превръща в пълен фарс с тежки последици за обществото и страната\", пишат от Инициатива \"Правосъдие за всеки\" и допълват: \"Време е да станем гневни!\". \"Прокурорската колегия във ВСС отказа да оттегли единствената си номинация за нов главен прокурор, така Иван Гешев остава безалтернативен кандидат. Подготвят ни тоталитарна прокуратура в олигархична държава. Правата и свободите на всички ни са сериозно застрашени от този скандален избор!\", казват в отвореното писмо от гражданското сдружение. И призовават: \"Да кажем НЕ на олигархията, която си избира на тъмно нов главен прокурор, и ДА на правото ни като граждани да излъчим достойни кандидатури и да защитим конституционните си права!\".", "date": "2019.07.29", "title": "Граждани излизат на протестен марш срещу номинацията на Гешев"}
{"url": "https://www.dnevnik.bg/intervju/2019/07/29/3944302_zdravka_kalaidjieva_ivan_geshev_otgovaria_na_ideala_na/", "text": "                         - Мисля, че става дума не за инат, а за искрена убеденост в качествата на г-н Иван Гешев. Те са еманация на качествата и очакванията на прокуратурата в днешния й вид. Както единодушното му номиниране от Прокурорската колегия на Висшия съдебен съвет (ВСС), така и подкрепата от \"трудовите колективи\" на колегите му по места му е съвсем логичен избор на човека, който в най-висока степен съответства на техния \"идеал\". В интервюто си за БНТ г-н Гешев отрази по достъпен за всички граждани представите на прокуратурата за нейната роля на репресивен орган срещу предварително избирателно посочени идейни и икономически конкуренти – противно на принципа за равенство пред закона, плурализъм на мненията и свободна конкуренция, на орган, чиято основна задача е да \"арестува\" и провежда показни акции, който може да осъществява \"привременно правосъдие\", вместо да изправя заподозрените в престъпления лица пред съд, който да произнесе присъда. Въпросът Ви за летвата на хората, които го избират, ми се струва позакъснял, защото господин Гешев и досега заемаше висока и бих казала твърде видима длъжност в прокуратурата. Ново е само единодушието на всички членове на прокурорската колегия, с което ясно се изразява твърдото им намерение безапелационно да блокират всяка друга номинация и пълното пренебрежение към общественото мнение, което някои нарекоха \"уличен натиск\". - Дилемата \"независим съд или прокурорска република\" отдавна стои пред българските управници и техният избор е все по-ясен. Впрочем господин Гешев вече публично сподели възгледите си за функционирането на \"така наречената ни демокрация\", необходимостта от разделение на властите и от прякото взаимодействие на органите на съдебната система с МВР и ДАНС, което вече е факт. Засега ефективността на това взаимодействие се контролира в известна степен от съда, но това не всякога се харесва на прокуратурата и управляващите. Колкото до гражданите, кандидатът за главен прокурор изрази публично възгледите си относно презумпцията за тяхната невиновност до произнасянето на съда, както и отношението си към тяхното право на защита. - Европейските институции нееднократно са се \"впечатлявали\", произнасяли осъдителни решения срещу България, отправяли са критики към състоянието на правосъдието, което е определящо и за нивото на демокрацията ни и са предлагали съдействие за промяна. Не съм с впечатлението, че това всякога е действало като поука, камо ли като спирачка за властите. В крайна сметка единствено гражданите имат интерес от законност и независим съд, който да я гарантира, и те са тези, които би трябвало да се тревожат от отсъствието им. За съжаление, повечето хора възприемат това едва когато имат лична нужда от справедливост. - Личността на главния прокурор е \"определяща\" не защото може да е \"некомпетентен слуга на изпълнителната власт\", а защото независимо от качествата на избрания кандидат, длъжността му по закон концентрира изключително широките правомощия на цялата прокуратура с възможността да контролира упражняването й от всички прокурори, без да да отговаря пред закона, дори и ако е извършил тежко престъпление. Всяка от тези черти на всемогъщието може да бъде ограничена, но когато променим един елемент от коя да е система, останалите също се променят. Такава промяна следва да се извърши според представите ни за съдебна система, годна да осигури упражняването на правото ни на справедлив съдебен процес. Българската конституция не гарантира правото на всеки гражданин на справедлив съдебен процес и не различава изрично прокуратурата от съда като \"органи на съдебна власт\". Според решение на Конституционния съд на България от 2003 г., прокуратурата е част от \"държавното устройство\". Дано и съдът... - По мое мнение редица позитивни промени не изискват изменение на конституцията и биха могли да бъдат въведени със закон при наличие на политическа воля и адекватна концепция. Години наред управляващите оправдаваха липсата на промени в конституцията с необходимостта от свикване на Велико народно събрание. Законодателят обаче не свикваше този орган и забравяше за тази \"необходимост\", щом пожелаеше да въведе поредните промени на Глава седма от Конституцията. Все в посока поставянето на съдебната власт в зависимост от своята политическа воля.", "date": "2019.07.29", "title": "Здравка Калайджиева: Иван Гешев е \"идеалът\" на прокурорите"}
{"url": "https://www.dnevnik.bg/evropa/2019/07/29/3943507_ako_es_ne_se_ogune_haosut_okolo_brekzit_vodi_kum/", "text": "За да нареди пъзела около Брекзит, който вече три години парализира британската политика, премиерът Борис Джонсън има три опции – избори, нова сделка или Брекзит без сделка. Джонсън обеща да постигне нова сделка за \"развода\", така че Великобритания да може да напусне Европейския съюз на 31 октомври. Ако се стигне до \"далечната възможност\" ЕС да откаже да преговаря, той ще пристъпи неохотно към Брекзит без сделка. \"Ройтерс\" обобщава възможните сценарии: Избори Европейският съюз отказва да пренапише Споразумението за оттеглянето, което Тереза Мей договори през ноември миналата година. Тъй като Обединеното кралство върви към излизане без сделка, британските депутати натискат спирачките и Джонсън свиква избори. Изправен пред бунт заради \"твърдия\" Брекзит, Джонсън би могъл да разпусне парламента и да свика национални избори, представяйки разбунтувалите се депутати и опозиционната Лейбъристка партия като враговете на \"народния Брекзит\". Според JPMorgan е най-вероятно преговорите с ЕС да не стигнат до никъде и Джонсън да бъде примамен от изборен съюз с Партията на Брекзит а Найджъл Фараж. \"Перспективата за свързване на консерваторите с Партията на Брекзит, било то формално или неформално, ще направи общите избори да изглеждат като най-привлекателната от възможните за Борис опции\". Избори могат да бъдат предизвикани по два начина. Ако две трети от депутатите се съгласят с предложение на правителството в тази посока, или ако мнозинството депутати гласуват, че нямат доверие в сегашното правителство и не бъде договорено никакво алтернативно управление. Очаква се Джонсън да се изправи пред вот на недоверие по искане на опозиционната Лейбъристка партия, когато парламентът отново се събере през септември. Ако не успее да премине теста, по правило има 14 дена за сформиране на алтернативно правителство. Ако никой не може да го направи, се свикват избори. Ако вотът на недоверие се състои на 3 септември, изборите може да се състоят най-рано на 24 октомври. Нова сделка Заплахата от Брекзит без сделка убеждава най-големите сили в ЕС – Германия и Франция – да се съгласят със значително преразглеждане на споразумението за \"развода\". ЕС се огъва под натиска и се съгласява с нова сделка. Ако има големи пазарлъци, е възможно тя да бъде постигната на Европейски съвет в последната минута – предпочитаното от ЕС средство за решаване на кризи - и двете страни да изиграят драма за пред вътрешната публика. Според Goldman Sachs има 45% шанс за постигане на изход със сделка. За да бъде тя преработена, ще е необходима подкрепата на германския канцлер Ангела Меркел, на френския президент Еманюел Макрон, както и на Ирландия. Всяко ново споразумение ще трябва да спечели мнозинство в 650-местния британски парламент, където управляващата Консервативна партия няма мнозинство и е разделена по въпроса кой е най-добрият начин за осъществяване на Брекзит. Без сделка ЕС отказва да играе играта на Джонсън и отхвърля възможността за забавяне. Обединеното кралство излиза хаотично от блока на 31 октомври. Според много инвеститори Брекзит без сделка ще изпрати шокови вълни към световната икономика, ще потопи британската икономика в рецесия, ще ядоса финансовите пазари и ще отслаби позицията на Лондон на важен международен финансов център. Излизането на Обединеното кралство от блока без сделка значи, че няма да има официално споразумение за преходния период, покриващо всичко – от паспортите за животни след Брекзит до митническите разпоредби по северноирландската граница. Малко след избирането на Джонсън за премиер Goldman Sachs повиши оценката си за вероятността от \"твърд\" Брекзит от 15 на 20 процента. Според поддръжниците на Брекзит без сделка, макар да е възможно да има кратко безредие, в дългосрочен план икономиката ще просперира от бързото прекратяване на еврочленството. Великобритания трябва да напусне на 31 октомври, седем месеца по-късно от първоначално планираното, освен ако ЕС не се съгласи на нова отсрочка и парламентът не промени датата за излизане, вписана в закон. Мнозинството депутати по-рано подкрепиха опит да се блокира \"твърд\" Брекзит, но излизането без сделка няма да изисква ратификация от парламента. Депутатите все пак казват, че ще използват гъвкавостта в британската конституция, за да намерят начин да попречат на това развитие. За да им противодейства, премиерът би могъл да разпусне парламента до след 31 октомври, радикален ход, който може да предизвика конституционна криза. Джонсън публично не е отричал тази възможност, но подчерта, че не е предпочитаният от него вариант. Депутатите вече направиха стъпки, които ще принудят парламента да заседава в същите дни през септември и октомври. Някои консерватори заплашиха да напуснат партията и да гласуват против лидера си, за да спрат излизане без сделка и да свалят правителството. Биха били необходими шепа консерватори, гласували в подкрепа за вот на недоверие, за да се бутне правителството. Оставка Ако Джонсън не може да осъществи Брекзит и не иска да свиква избори, ще има много малко останали опции. Той би могъл да подаде оставка, както направи Мей, без да задейства нови избори. Парламентът също може да се опита да свали правителството с вот на недоверие. Или пък партията му би могла да се обърне срещу него. Отлагане или без Брекзит Джонсън или друг лидер решава, че Брекзит без сделка ще нанесе твърде много щети и е необходимо отлагане. Опонентите на Брекзит от дълго време опитват да отложат излизането с надежда в крайна сметка да се стигне до обръщане на резултата от референдума. За да даде отсрочка, ЕС вероятно ще настоява за детайлен план как Великобритания възнамерява да излезе от политическата безизходица. Една възможна обосновка може да бъде втори референдум за излизането или избори. Евентуални избори може да доведат на власт правителство, ангажирано с оставането в ЕС. Това би могло да доведе до втори референдум, в който правителството да води кампания срещу Брекзит, или до решение за отмяна на Брекзит. Според Goldman Sachs има 35% шанс Брекзит да не се случи. Преди избора на Джонсън вероятността беше 40%. Предложения и пречки \"Блумбърг\" анализира различните предложения на Джонсън и обяснява какви са пречките пред осъществяването им. Предоговаряне на сделката Най-спорният елемент от сделката на Мей е т.нар. ирландски предпазен механизъм - решение, което ще се прилага като краен вариант с цел избягване на проверките по границата между британската провинция Северна Ирландия и Република Ирландия след Брекзит. Джонсън иска да отложи разговорите за границата за след Брекзит, твърдейки, че те трябва да са част от бъдещи търговски преговори. Освен това намекна, че може да използва цената на раздялата (39 милиарда паунда) като лост в разговорите. ЕС многократно заяви, че  не е готов да предоговори Споразумението  за оттеглянето и че това е единствената възможна сделка. Освен това каза, че предпазният механизъм трябва да бъде част от споразумението, защото иска гаранция, че няма да има \"твърда\" граница. Според европейското законодателство Брекзит трябва да се случи на два етапа – първо, преговорите за излизането, и след като Великобритания е напуснала - официалните търговски разговори. Излизане на 31 октомври - \" победа или смърт \" По думите на премиера след двете отлагания на Брекзит, Великобритания сега трябва да напусне блока на 31 октомври, независимо дали има договорена нова сделка или не. Той отказа да изключи разпускане на парламента като начин да постигне това. Времето за договаряне на изцяло нова сделка е ограничено. А британският парламент е против \"твърд\" Брекзит. ЕС даде сигнал, че предпочита ново отлагане пред раздяла без сделка. Изчаквателен период след Брекзит Джонсън иска да договори изчаквателен период с ЕС след 31 октомври, по време на който да има нулеви мита и нулеви квоти, подобно на преходния период, договорен през май. По думите му той ще свърши много преди следващите избори, които трябва да се състоят през 2022 г.  ЕС заяви, че всяка форма на преходен период зависи от това да има споразумение за излизане, което трябва да съдържа ирландския предпазен механизъм.  Да се използват правилата на Световната търговска организация, ако ЕС не сътрудничи Джонсън каза, че ако ЕС не предложи нова сделка, Великобритания ще може да използва чл. 24 от Общото споразумение за митата и търговията на СТО, за да гарантира, че условията за търговия ще останат същите след Брекзит. Клаузата, която той цитира, се прилага за страни, преговарящи за търговски сделки, а не за държави, напускащи търговски блок. Освен това за целта ще е необходимо съгласието на ЕС и ясен график за преговори за търговско споразумение. Нито едно от тези две условия няма да е гарантирано в случай на \"твърд\" Брезит. СТО и ЕС заявиха, че това няма да проработи.", "date": "2019.07.29", "title": "Ако ЕС не се огъне, хаосът около Брекзит води към избори или излизане без сделка"}
{"url": "https://www.dnevnik.bg/sport/2019/07/29/3944327_koi_e_keilub_dresel_-_pluvecut_pratil_felps_v/", "text": "Осем медала и доминиращо представяне във всяка една дисциплина – това е равносметката от световното първенство по плуване за новата звезда на САЩ  Кейлъб Дресел . Мнозина се питаха дали празнината след оттеглянето на Майкъл Фелпс ще бъде запълнена и дали американският тим ще намери своето ново лице. Само на 22 години Дресел вече е не само лидер на най-силната плувна школа в света, но и прати някои от постиженията на великия Фелпс в историята. Осемте медала от световното в Кванджу, Южна Корея, са рекорд и подобряват досегашното върхово постижение на Фелпс от седем. Дресел показа, че е способен на това още преди две години, когато спечели седем медала в Будапеща. В Южна Корея той спечели дубъл на 50 и 100 метра в свободния стил и бътерфлая, както и две титли в щафетите 4х100 метра – с мъжката и смесената четворки. Дресел беше само на три десети от секундата и от седмо злато, но в съчетаната щафета 4х100 Великобритания изпревари Щатите. Второто му сребро беше в смесената съчетана щафета. \"Част от мен е много щастлива, защото това е невероятно постижение и още ми е трудно да осъзная какво се случва. Със сигурност изгубих малко коса в последните дни от всичкия стрес покрай плуванията. Пъпките по лицето ми също са доказателство за усилията ми\", каза Дресел след последното си плуване на шампионата. Американецът допълни, че дори не иска \"този красив сън да свършва\" след многото му победи. Всяко едно от плуванията на Дресел на шампионата беше съпътствано от невероятни постижения. В полуфинала на 100 метра бътерфлай той  прати в историята 10-годишният рекорд на Майкъл Фелпс , записвайки 49.50, с което свали 0.32 от секундата. На 50 бътерфлай и 50 и 100 свободен стил той завърши с три американски рекорда и две върхови постижения на шампионатите. \"Това е добра основа, върху която да градим за следващата година и за олимпийските игри. Световното винаги е добър показател за подготовката и за това, че тренираме здраво, но резултатите не ни позволяват да се отпускаме, дори напроти – задължават ни\", каза 22-годишният плувец. Какво го прави толкова добър Представянето на плувците винаги е свързано с много анализи, изучване на стила, техниката, начина по който всеки един от тях изпълнява ключови елементи. Дресел, който през 2016 г. получи шанс да се учи от най-добрите Фелпс и Райън Лохте, вече е считан за еталон в много отношения. Според много проучвания на учени тялото на Дресел е перфектно за спринтовите дисциплини, в които той е специалист, независимо че не е най-високият плувец сред елита в спорта. Роденият във Флорида състезател разчита на пет ключови фактора, които му дават предимство пред останалите. Това е според дългогодишния му треньор Джейън Каланог, изградил го в университета, както и според учени. Първото и най-важно при Дресел е стойката му върху стартовите блокчета. Високо разположени бедра и голямо натоварване над тях. Според треньора му Каланог това дава по-добър баланс на плувеца при отласкването и влизането във водата.      Дресел разчита много и на своята експлозивност, за която не разчита само на тренировките в басейна, но и на работата извън него. Всеки ден той набляга на заниманията във фитнеса, където от мъртва тяга вдига близо 120 килограма. Първите метри: в плуването има неписан закон, че най-добър е не този, който е с най-бързата стартова реакция, а този, който пръв достигне до 15-те метра. Според мнозина това е едно и също нещо, но не и според Каланог. \"На световното в Будапеща Кейлъб беше едва с трета стартова реакция, но пръв достигна до 15-те метра в басейна\", казва треньорът му. Причината е, че центърът на тежестта е поставен върху задния крак, а не върху предния, който на мнозина дава по-добрата стартова реакция, но не и по-бързото достигане на скорост в басейна. Третият компонент е взаимно свързан с четвъртият, върху който Дресел работи не по-малко – използването на ръцете. При американецът е видно вдигането на ръцете високо над тялото при отскачането от блокчетата. Това дава по-голяма инерция на Дресел и още по-голямо ускорение за влизането във водата. \"Много плувци не използват ръцете си, разчитайки техните крака да свършат всичко\", добавя Каланог. Най-силната дисциплина на Дресел е бътерфлай, наричана още и делфина. Мнозина още не могат да разберат какво дава голямото предимство на американеца в нея – дали е подводната част, дали е обръщането или нещо друго. Според треньора Каланог това е много силният кръст, който има Дресел.      \"Неговото движение е точно като на делфин. Още, когато беше по-малък упражняваше това много, движението в кръста, много плавно, докато го овладее напълно, за да може сега то да идва естествено\", завършва треньорът изградил един от най-доминиращите плувци в света в момента.", "date": "2019.07.29", "title": "Кой е Кейлъб Дресел - плувецът, пратил Фелпс в историята"}
{"url": "https://www.dnevnik.bg/evropa/2019/07/29/3944368_hiliadi_izliazoha_po_ulicite_na_polskite_gradove_v/", "text": "Хиляди излязоха по улиците на няколко полски града този уикенд, за да покажат солидарността си с ЛГБТ общността, след като гей парад стана обект на атаки миналия уикенд в град Бялисток в Източна Полша, предаде ДПА, цитирана от БТА. Тогава по време на нападението в Бялисток участниците в гей парада бяха замеряни с камъни, яйца и бомбички, а полицаите, опитващи се да въведат ред също бяха атакувани.  Вчера в Бялисток няколко опозиционни партии организираха протест срещу породеното от десния консерватизъм насилие. Във Варшава повече от 1000 души се събраха в събота на митинг на солидарност с ЛГБТ общността, предадоха телевизиите. Управляващата в Полша дясна партия \"Право и справедливост\" отхвърля призивите за узаконяване на еднополовите бракове, които възприема като заплаха за семейните ценности. В селските и консервативни райони на Източна Полша ЛГБТ движението и исканията за равни права се възприемат също като заплаха за традиционното семейство. Миналата седмица полското издание \"Газета Полска\", което е близко до правителството,  разпространи стикери  с анти-ЛГБТ послание, което предизвика негативна реакция на опозицията и на американския посланик. Малко след това съд нареди на \"Газета Полска\" да прекрати разпространението на стикерите.", "date": "2019.07.29", "title": "Хиляди излязоха по улиците на полските градове в подкрепа на ЛГБТ общността"}
{"url": "https://www.dnevnik.bg/bulgaria/2019/07/29/3944367_nap_sravniava_edin_po_edin_vsichki_iztekli_zapisi/", "text": "Националната агенция за приходите (НАП) сравнява един по един всичките 80 млн. изтекли записи с информация за граждани. Именно затова засега данъчните могат да отговорят единствено на въпроса дали за конкретен човек има или не изтекли данни, но не и какви са те. Това поясни пред БНТ говорителят на институцията Росен Бъчваров и добави, че не са изключени манипулации. По думите му близо 1 млн. души досега са се възползвали от възможността да поискат справката като 75% са получили отговор \"да\". Реалната услуга, ако да, какво е разкрито, ще бъде достъпна в рамките на следващите няколко седмици. По думите на Бъчваров разпространената информация най-често е ЕГН, адрес и телефон и частична данъчна информация. Той подчерта на няколко пъти, че не е нужно гражданите да сменят личната си карта, достатъчно било да си сменят паролата на електронната поща и персоналния идентификационен код на НАП. Предстои да бъде пуснат телефон, избираем от чужбина, по който да се правят справките.", "date": "2019.07.29", "title": "НАП сравнява един по един всички изтекли записи"}
{"url": "https://www.dnevnik.bg/sviat/2019/07/29/3944570_citat_na_denia_v_bulgariia_ima_marsianci_eskimosi/", "text": "                         Този въпрос задава реторично вицепремиерът и министър на отбраната Красимир Каракачанов в интервю за телевизия \"Канал 5\". Откъси от почти 20-минутната изява ( по актуални вътрешнополитически теми ) бяха публикувани към края на миналата седмица, но от вчера целият запис е достъпен в канала на телевизията в \"Ютюб\". След преброяването през 2011 г. Националният статистически институт потвърди, че е имало подобни случаи, но определи броя им като статистическа тайна. \"Говорихме досега, че до 1944 г. няма отделна македонска нация. За какво македонско малцинство да говорим, ако македонската идентичност се създава в Югославия? Кой македонски език да учат\", пита Каракачанов. Той използва думата, употребявана за \"преброяване\" в Северна Македония - попис. \"Този (македонският - бел. ред.) език в България никога не се е практикувал, не е се е използвал, това е един език, който се създава тук. Откъде накъде някой иска... може да учи, както се учи английски, немски, факултативно както другите езици.\" Каракачанов добавя, че \"националното достойнство на един народ, който е тука на Балканите 1400 години, не се решава в Съвета на Европа. Решава се в сърцето и главата на всеки един българин.\" \"Само една група хора\" Водещият припомня, че Северна Македония няма претенции за малцинство в България след подписването на договора, но изтъква, че Съветът на Европа е призовал наскоро София да уважава правата на малцинството. \"Какви са точно проблемите с човешките права на т.нар. малцинство в България\", пита Каракачанов и получава отговор, че няма държавна помощ за защитата на културата и идентичността. Каракачанов отговаря: \"За този въпрос в България говорят само една група хора, известни като ОМО Илинден-Пирин... една организация, създадена в югославската амбасада.\" Вицепремиерът повтаря части от конституцията за признаване на индивидуалните права на всеки гражданин (на образование, на глас, да бъдеш избиран, да живееш свободно), където обаче не се признават колективни права. \"Смятаме, че не може да искаш да изграждаш национална идентичност на базата на общата история\", повтори Каракачанов. \"За нас не е нормално българите да се наричат татари, защото не сме татари. Като ме гледате, не ви приличам на татарин, нали?\" Той цитира и други примери за определения, използвани от Скопие като \"фашисти\" и \"окупатори\". \"За благодарност\" за помощта България \"получаваше обиди и лошо отношение\" дълго време. Попитан за  реакцията на България за предложението  датата на пренасяне на костите на Гоце Делчев на македонска земя в средата на миналия век да е за общо честване на паметта му, Каракачанов обясни, че това предаване не е пример за \"добро сътрудничество\", а \"ден на съветски ултиматум\". Костите \"не са предадени на независимата Република Македония - защото тя е част от Югославия и се командва от Белград, не от Скопие - и това е  предателство \". Вицепремиерът повтори, че датите на раждане и смърт са по-подходящи за съвместно отбелязване.", "date": "2019.07.29", "title": "Цитат на деня: В България има марсианци, ескимоси, какво означава да ги признаем?"}
{"url": "https://www.dnevnik.bg/evropa/2019/07/29/3944371_velikobritaniia_uvelichava_finansiraneto_za_podgotovka/", "text": "Новият британски финансов министър  Саджид Джавид  планира да обяви, че ще отпусне около 1 милиард паунда за финансиране на подготовката за Брекзит без споразумение, предаде \"Ройтерс\", цитирайки в. \"Сънди телеграф\". Джавид заяви, че ще промени подхода на финансовото министерство към Брекзит, започвайки с обявяването на значително допълнително финансиране, за да се гарантира, че Лондон ще бъде готов да напусне ЕС на 31 октомври, независимо дали ще има сключена сделка. Допълнителното финансиране ще включва средства за голяма информационна кампания за хората и бизнеса, откриването на 500 нови работни места в британската Гранична полиция и нова инфраструктура около пристанищата. Поддръжници на излизането на Великобритания от ЕС обвиняваха предшественика на Джавид Филип Хамънд, че не предоставя достатъчно средства за подготовката за Брекзит без споразумение, припомня \"Ройтерс\". Премиерът Борис Джонсън каза, че иска да преработи сделката за Брекзит, която Тереза Мей постигна с ЕС, освен това заяви, че е готов да изведе Великобритания от блока  без сделка  на 31 октомври, ако се наложи. В събота Джонсън посочи, че Брекзит представлява \"огромна икономическа възможност\", предаде \"Франс прес\". \"Напускането на ЕС е огромна икономическа възможност да направим неща, каквито не са ни били позволени в продължение на десетилетия\", каза той в реч в северозападния град Манчестър.  Джонсън отиде там, за да обещае нови инвестиции в регионите, гласували за напускане на ЕС на референдума през 2016 година. Той увери, че ще преговаря по-активно за търговски споразумения и ще създаде безмитни зони, за да стимулира икономиката.  По думите му излизането от ЕС \"не означава само, че Уестминстър ще си върне суверенитета от ЕС\", но означава също така, че отделните населени места в Обединеното кралство ще получат \"повече автономия\".  Запитан за преговорите за Брекзит, Джонсън каза, че е готов да поеме ангажимент пред партньорите от ЕС, но само ако предпазната клауза за ирландската граница бъде премахната от споразумението, сключено от предшественичката му Тереза Мей. Пред в. \"Сънди таймс\" Майкъл Гоув, който отговаря за подготовката за евентуален Брекзит без сделка, заяви, че британското правителство не очаква ЕС да сключи ново споразумение. \"Ще напуснем ЕС на 31 октомври. Никакви \"ако\"-та, никакви \"но\"-та. Без повече отлагане. Брекзит се случва\", пише Гоув във в. \"Сънди таймс\". Междувременно опозиционната Лейбъристка партия се закани да направи всичко по силите си да предотврати излизане от Европейския съюз без сделка, предаде \"Ройтерс\". \"Ще направим всичко, за да предотвратим излизане без сделка и всичко, за да попречим на това правителство\", заяви лидерът на партията Джереми Корбин пред телевизия \"Скай нюз\". На въпрос за изгледите за свикване на вот на недоверие срещу правителството, Корбин отвърна, че ще проучи ситуацията, когато парламентът възобнови работа през септември след лятната си ваканция. /БТА", "date": "2019.07.29", "title": "Великобритания увеличава финансирането за подготовка на Брекзит без сделка"}
{"url": "https://www.dnevnik.bg/na_put/2019/07/29/3944158_dve_bezplatni_kafeta_izliazoha_na_germanski_turisti/", "text": "Да не си турист в днешно време - властите в най-популярните туристически дестинации въвеждат все по-тежки глоби за туристите, когато нарушават обществения ред. Понякога нарушението може да бъде сторено съвсем неволно - трудно някой би допуснал, че събирането на няколко шепи пясък от плажа в буркан за спомен подлежи на глоба. Или излягането на градска пейка. Или влаченето на куфар. Или бутането на колело. В други случаи обаче туристите са твърде изобретателни в пренебрежението си към реда в местата, които посещават. Преди дни полицията във Венеция глоби двойка германци - на 32 и 35 г, с 950 евро (650 - мъжа и 300 - жената) за това, че си варяха кафе до моста Риалто на походно котлонче. Освен това гостите на града бяха помолени незабавно да го напуснат, разказва Би Би Си. Градът може да си го позволи - над 30 млн. туристи пристигат тук всяка година, тоест на всеки жител се падат по около 110 пришълци. Венеция трябва да бъде уважавана, невъзпитаните хора, които идват тук, трябва да знаят, че полицията ще ги накаже и изгони, заяви кметът Луиджи Бруняро. Той добави, цитиран от информационния сайт на Венеция, че занапред властите ще информират посолствата на съответните държави за имената на нарушителите. В конкретния случай германските туристи са нарушили забраната за пикници и палене на огън на открито. Сред другите забрани в града е храненето на гълъбите (глобата е 40 евро), лежането по пейките (100 евро), разходките по бански или гол до кръста (200 евро), гмуркането в каналите (450 евро). От май тази година градските власти наложиха  входна такса за туристите , които идват само за ден, без да нощуват. Те плащат 3 евро тази година, като е възможно тя да стане 10 евро догодина, ако сезонът е силен. Сайтът на града предупреждава туристите да не спират на мостовете и да не ги преминават с колело, дори ако го бутат. В Рим от тази година е забранено сядането по мраморните стени на фонтаните - нещо, което уморените от обикалянето туристи понякога правят непроизволно - докато позират за снимка например. Около всеки от историческите фонтани дежурят полицейски служители със свирки и в момента, в който някой (дори дете) приседне на парапета, следва мощно изсвирване. Ако това не помогне, полицаят се приближава и дава знак с ръце да станете, разказват очевидци.  Забранено е храненето около фонтаните,  хвърлянето на предмети, с изключение на монети, както и ваденето на вече хвърлените пари. За потапяне във водата на историческите фонтани, катеренето по скулптурните фигури глобите започват от 450 евро, за поставяне на \"катинари на любовта\" - 160 евро, добавя сайтът \"Медуза\". В Сардиния е забранено да се изнася пясък и миди от плажа, а глобата може да достигне 3000 евро. . На летището на острова властите изземат годишно  тонове пясък в пластмасови бутилки.   Властите казват, че макар на пръв поглед да е безобидно, това вреди на околната среда на острова, чиито плажове са смятани за най-красивите в Италия. Ограниченията за дрехите на туристите са най-разпространени в историческите градове, съседстващи на курортите.  Дубровник  в последните години втвърди правилата спрямо разхождащите се по бански в града чужденци. Първоначално забраната за влизане, облечен само по бански костюм, беше въведена изрично за за църквите, музеите и магазините. Впоследствие се реши в целия Стар град туристите по бански да бъдат глобявани. В  Сплит  рисуването на графити по стените може да коства на туриста 130 евро глоба, а вдигането на шум в часовете за сън - 100 евро. Как да бъдеш по-добър пътешественик четете  тук.", "date": "2019.07.29", "title": "Две \"безплатни\" кафета излязоха на германски туристи 950 евро във Венеция"}
{"url": "https://www.dnevnik.bg/bulgaria/2019/07/29/3944375_sledovatel_prokuraturata_skljuchva_hiliadi/", "text": "Наличието на хиляди споразумения с организирани престъпни групи създава впечатление, че прокуратурата не обвинява и не отстоява актовете си в съда. Това мнение изрази пред Би Ти Ви следователят Бойко Атанасов, предложен за главен прокурор от сдружение БОЕЦ, а гражданската петиция в негова подкрепа е събрала над 5000 подписа. Днес е последният ден, в който може да бъде издигната кандидатура, алтернативна на номинирания единодушно от прокурорската колегия на Висшия съдебен съвет зам.-главен прокурор Иван Гешев. Това може да направи правосъдният министър Данаил Кирилов, който обаче вече изрази скептицизма си спрямо качествата на Атанасов. Преди дни Кирилов пред същата телевизия каза, че е проучил професионалните му качества и не би го подкрепил. Днес Атанасов отговори: \"Миналата година бях атестиран от прокурорската колегия на ВСС с най-високата професионална оценка за много добро изпълнение на служебните изпълнения. Най-вероятно министър Кирилов е проверил нещо друго\". Атанасов не изключи, че днес, в последния възможен ден за издигане на алтернативен кандидат, това ще се случи, защото \"обществото не е готово да приеме една наложена кандидатура без избор\". Петицията с негово име определи като тест за функционирането на обществото и инструмент на европейското право, чрез който гражданите могат да предлагат на компетентните органи, в случая министъра на правосъдието, излъчени от тях кандидати. Той изрази надежда да бъде публикувана информация за атестацията на кандидатите - какво са правили и какви споразумения са сключвали. \"Работата на Специализираната прокуратура и ресорът, който Иван Гешев оглавява, разследва корупция и организирана престъпност. Отсъствието на присъди води до това да се създава впечатление, че тези органи не работят. Номадството на едни магистрати от орган в орган в последните 10 г. не създава впечатление за тяхната успешност\", заяви Атанасов. Помолен да коментира протестите на граждани срещу номинирането на Гешев, отговори, че мненията на българските граждани за действията на прокурорската колегия трябва да получат отговори чрез мотиви, с които Висшият съдебен съвет да обясни своите решения. Бойко Атанасов е следователят, който  изнесе данни за групи от следователи за поръчки  и ги нарече \"шпицкоманди\". Днес той ясно заяви, че подкрепя необходимостта от децентрализация на прокуратурата и,  за разлика от Гешев , е за разделението на властите. ", "date": "2019.07.29", "title": "Следовател: Прокуратурата сключва хиляди споразумения с престъпни групи"}
{"url": "https://www.dnevnik.bg/sport/2019/07/29/3944376_grigor_dimitrov_zagubi_oshte_chetiri_mesta_v/", "text": "Григор Димитров загуби още четири позиции в световната ранглиста. Българският тенисист вече е 57-и в класацията на АТП. За последно той беше на по-ниско място на 22 октомври 2012 г., когато заемаше 62-ата позиция. Димитров е насочил вниманието си към турнира в Лос Кабос. Американецът  Стив Джосън ще е първият му съперник , като двубоят ще е във вторник срещу сряда българско време. За седми път двамата ще се изправят един срещу друг, като дотук Димитров има четири победи. Българинът е в серия от три поредни победи срещу Джонсън (Синсинати 2016, Пекин 2016 и Бризбейн 2017), като и трите успеха дойдоха на твърди кортове. Миналата седмица Димитров допусна четвъртата си поредна загуба, като  отстъпи срещу 405-ия в света Кевин Кинг в първия кръг в Атланта .", "date": "2019.07.29", "title": "Григор Димитров загуби още четири места в световната ранглиста"}
{"url": "https://www.dnevnik.bg/evropa/2019/07/29/3944373_podkrepata_na_konservatorite_se_uvelichava_sled/", "text": "Британската Консервативна партия поведе с 10 на сто пред опозиционната Лейбъристка партия, след като Борис Джонсън стана премиер на страната, предаде \"Ройтерс\", цитирайки проучване на YouGov. Публикуваното вчера проучване, извършено по поръчка на в. \"Сънди таймс\", показва, че консерваторите имат подкрепа от 31 на сто, с 6 на сто повече от предишна анкета. Това е най-голямата преднина на консерваторите пред опозицията за последните пет месеца. Освен това за пръв път от април подкрепата за тях се е увеличила до над 30%. Лейбъристката партия има подкрепа от 21 на сто, с 2 на сто повече от предишното проучване. Либералдемократите са отбелязали спад с 3 пункта, достигайки 20 на сто, а подкрепата за новата Партия на Брекзит на Найджъл Фараж е спаднала до 13 на сто.  Резултатите подхранват спекулациите, че  Борис Джонсън може да свика предсрочни избори , отбелязва вестникът. Анкетата е проведена сред 1697 души на 25 и 26 юли. Второ проучване показва по-слабо увеличение в одобрението за консерваторите. Според анкетата на ComRes, проведена по поръчка на вестник \"Сънди експрес\", партията на Джонсън получава 28%, само 3 на сто повече от лейбъристите. Макар да е предпочитан като лидер пред ръководителя на лейбъристите Джереми Корбин, повечето избиратели смятат, че Джонсън ще бъде лош премиер, отбелязва ComRes. \"Със започването на управлението на Борис Джонсън наблюдаваме очаквано увеличение в подкрепата за консерваторите за сметка на Партията на Брекзит\", коментира Джон Хопкинс, ръководител в ComRes. \"Макар хората да са съгласни, че трябва да му се даде необходимото време, за да осъществи Брекзит, мнозинството са скептични колко добър може да е като премиер\", допълва Хопкинс. Ако резултатите от проучването се повторят на национални избори, консерваторите биха били най-голямата партия, но биха им липсвали 48 места, за да имат мнозинство, посочва ComRes. Проучването е проведено сред 2029 британци на 24 и 25 юли.", "date": "2019.07.29", "title": "Подкрепата на консерваторите се увеличава след избирането на Джонсън за премиер"}
{"url": "https://www.dnevnik.bg/biznes/companii/2019/07/15/3937236_ispanskata_cocoon_medical_planira_razrastvane_na/", "text": "Най-ценният актив са хората. Всяка компания е толкова успешна, колкото е успешен екипът й. Това е философията на испанската компания Cocoon Medical (\"Какуун Медикъл\"), специализирана в разработването, производството и продажбата на апаратура за естетична медицина. Основна цел на базираната в Барселона Cocoon Medical е не само да удовлетворява потребностите и на най-взискателните си клиенти, но и да инвестира в потенциала на своите служители и да ги подкрепя в професионалното им развитие, защото вярва, че мотивираният екип от професионалисти е двигател за дългосрочния и устойчив растеж на бизнеса. Началото на дейността на Cocoon Medical е през 2010 г., като още при старта си компанията разполага с Център за изследване и развитие (R&D). Развойната дейност не случайно е на фокус – тя позволява във фирмените продукти да се влагат най-новите, качествени и безопасни технологии в областта на естетичната медицина, именно тя гарантира и пазарната конкурентоспособност на Cocoon Medical. Освен R&D в Испания са базирани дейностите по продажби, маркетинг, логистика, обслужване на клиенти. В Барселона се намира и сервизният център на дружеството. Дъщерното дружество на испанската компания - регистрираната в България Cocoon Medical International, произвежда медицински апарати от среден и висок клас, които са предназначени за използване в клиники, естетични студиа, салони за красота. Продуктите притежават международно признати сертификати за качество, издадени от IMQ (сертифицираща организация в областта на естетичната медицина), които гарантират предоставянето на най-добрите услуги в сектора. Компанията има клиенти в повече от 60 държави. Търговския й отдел познава добре спецификата на всеки пазар, на който фирмата оперира, което осигурява отлично продуктово и ценово позициониране в световен мащаб.      Компанията развива дейност в България от края на 2016 г. Регистрираното в страната ни дружество е първото дъщерно на Cocoon Medical. В София предприятието стартира с тестово производство на апликатори (накрайници) към апаратите, а от 2018 година тук се извършва и асемблирането на самите машини (медицински апарати в сферата на естетичната медицина). Най-продавани и съответно най-произвеждани са апаратите за лазерна епилация (при които се използват диодни лазери, подходящи за трайно обезкосмяване на всякакъв тип/цвят кожа) и тези за редукция на телесна маса (отслабващи процедури на принципа на \"криолиполиза\" - неинвазивен метод, алтернатива на липосукцията).      Екипът на Cocoon Medical  International в България включва висококвалифицирани и опитни професионалисти - инженери, специализирани в областта на електрониката, информатиката, механиката, електротехниката, инженеринга. Всички звена на компанията работят в синхрон, защото според фирмената философия само обединяването на усилията може да гарантира и максимално качество за клиентите, и добри финансови резултати. Заетите в българското дружество са 60, сред които опитни мениджъри и експерти, но и млади и амбициозни хора с хъс и желание за развитие. По-голяма част от работещите (40) са в отдел \"Производство\". Служителите в този отдел заемат разнообразни позиции: оператор асемблиране, тест оператор (верификатор), тийм-лидер производство, координатор производство, организатор производствено планиране, инженер процеси, инженер техническа поддръжка, техник ремонт и поддръжка, мениджър производство. Освен \"Производство\" в компанията има отдели \"Логистика\" , \"Качество\" , \"Закупуване\",  \"Финанси\" и \"Човешки ресурси\". В Cocoon Medical International са наясно, че общите цели за просперитет се постигат по-лесно, ако служителите имат възможност да се развиват професионално, ако всеки работи със съмишленици и изповядва фирмената философия. Доброто заплащане и допълнителните придобивки са стандарт, а не изключение за компанията. По-важната цел на дружеството е да осигури комфорт на работа и екип, в който всеки се чувства приет, оценен и на правилното място. В бизнес плана си за следващите три години Cocoon Medical International залага увеличение на производствения капацитет и изграждане на собствен производствен и логистичен център в София. В бъдещата нова производствено-логистична база ще се реализират на практика проектите, разработени в Центъра за изследване и развитие в Барселона. В по-дългосрочен аспект съществуват планове за прехвърляне на функциите \"Обслужване на клиенти\" в България, където ще се обслужват клиентите на компанията при нужда от техническа поддръжка, сервиз и ремонт. Предстоящата инвестиция, която е в процес на преговори, ще позволи разкриване на нови позиции за работа в българското дружество и разрастване на екипа. Разширението в София ще предложи възможности за кариера в Cocoon Medical International в различни области. Компанията отново ще търси както доказани професионалисти с опит, така и млади хора с желание да придобиват знания и трудови умения в една изпълнена с предизвикателства индустрия. Постигнатите добри резултати, иновативността и стремежа за придобиване на нови знания, опит и лично усъвършенстване са гаранция за израстване във фирмата.", "date": "2019.07.29", "title": "Испанската Cocoon Medical планира разрастване на дъщерното си дружество в България"}
{"url": "https://www.dnevnik.bg/evropa/regioni/2019/07/29/3944383_s_noviia_podhod_za_teritorialno_razvitie_obshtinite/", "text": "Новата програма за регионално развитие в периода 2021-2027 г. ще разполага с над 3 млрд. лв. безвъзмездни европейски средства, които ще са повече спрямо сега. Това обяви в Смолян заместник-министърът на регионалното развитие и благоустройството Деница Николова при участието си в заседание на Регионалния съвет за развитие на Южен централен район и дискусия за визията за изпълнение на политиката за регионално развитие и програмирането на новата европейска оперативна програма за подкрепа на регионите в периода 2021-2027 г. В нея се включи и вицепремиерът Томислав Дончев. Към този ресурс ще се добави и националното финансиране, както и средства от останалите оперативни програми, за да се постигне по-голям ефект спрямо регионалния подход за въздействие. \"Целта ни е с по-големия бюджет да финансираме комплексни, интегрирани мерки за развитие на регионите в зависимост от техния потенциал и нужди\", обясни Николова. Новата оперативна програма за регионално развитие ще има два основни ключови приоритета. Първият се очаква да финансира дейности в десетте най-големи български града, които ще могат да изпълняват проекти, свързани с преодоляване на проблемите, възникващи от прираста на населението, и да развият периферията си като основни центрове на растеж. Втората приоритетна ос, която ще има по-голям финансов ресурс, ще бъде насочена към всички градски общини и населените места в тях, стана известно от изложението на зам.-министъра. Проектите, които ще се финансират, трябва да водят до икономическо развитие и растеж, тъй като икономическият компонент ще е водещ. Зам.-министър Николова каза още, че чрез новия подход на инвестициите към територията общините няма да се делят вече на \"градски\" и \"селски\". \"Всички населени места ще имат достъп до ресурс от еврофондовете\", допълни тя. Ще се подкрепи капацитетът на  регионалните съвети за развитие , които се очаква да се натоварят със задачата да селектират проектите на регионално ниво. Ще се идентифицират най-добрите проекти, които ще са с най-голям обхват на територията и с най-голяма полза за населението и ще доведат до най-голям икономически ефект, коментира още заместник регионалният министър. Разработват се и нови стратегически документи за регионално развитие. На ниво район за планиране в тях ще се определят най-важните потенциали за развитие. На общинско ниво инвестициите ще се правят въз основа на общинските планове за развитие, които трябва да са разработени до края на 2020 г. Деница Николова обърна внимание, че без тези планове в градовете няма да може да се изпълняват проекти с европейско финансиране.", "date": "2019.07.29", "title": "С новия подход за териториално развитие общините няма да се делят на \"градски\" и \"селски\""}
{"url": "https://www.dnevnik.bg/citat_na_deniia/2019/07/29/3944387_citat_na_denia_borisov_zapochna_pohoda_si_kum_vlastta/", "text": "                         Зам.-председателят на парламентарната група на БСП Георги Свиленски пред Би Ти Ви. Той добави, че задачата на БСП и лидера й е да свали ГЕРБ от власт в София, като това ще е знак на свалянето на ГЕРБ в цялата страна. Свиленски каза, че омбудсманът Мая Манолова отговаря на профила за кмет, който левицата търси, а именно: \"Който ще решава проблемите на столичани, който ще извършва качествени ремонти на столицата, неговата администрация ще прави прозрачни обществени поръчки, и който няма да се оправдава с някой, стоящ над него\".", "date": "2019.07.29", "title": "Цитат на деня: Борисов започна похода си към властта от София, залезът също ще е оттам"}
{"url": "https://www.dnevnik.bg/sviat/2019/07/29/3944390_strelec_ubi_trima_dushi_na_festival_na_chesuna_v_sasht/", "text": "Трима души бяха убити, а 12 ранени в стрелба по време на фестивала на чесъна в град Гилрой в американския щат Калифорния, предадоха световните агенции, цитирани от БТА. Според полицейския началник Скот Смити извършителят е убит. По-рано очевидци съобщиха, че бял мъж на около 30 години е открил огън по присъстващите на фестивала, допълва \"Франс прес\". Фестивалът се провежда ежегодно и продължава три дни. По време на него в Гилрой, който се намира на 176 километра югоизточно от Сан Франциско, се стичат хиляди почитатели на чесъна и на вкусната храна. Очевидци разказват, че празникът се е превърнал в кошмар и хората са изпаднали в паника и са започнали да бягат, когато са чули стрелбата. Кадри, излъчени по американски телевизии, показват ранени хора. Очевидци говорят за пострадали деца. Засега повече подробности за евентуалните мотиви за стрелбата, станала в последния ден на фестивала, както и за задържания, не се съобщават. Очевидци обаче са видели още един заподозрян, но засега не е ясно дали той също е стрелял, допълни Скот Смити. Той разказа, че нападателят или нападателите са успели да разрежат загражденията около мястото, на което се провеждал фестивалът.", "date": "2019.07.29", "title": "Стрелец уби трима души на фестивал на чесъна в САЩ"}
{"url": "https://www.dnevnik.bg/sviat/2019/07/29/3944391_direktorut_na_razuznavaneto_na_sasht_se_otteglia_sled/", "text": "Президентът Доналд Тръмп съобщи, че директорът на Националното разузнаване на САЩ Дан Коутс ще се оттегли от поста на 15 август, предаде \"Ройтерс\", цитирана от БТА. Заемащият тази позиция наблюдава дейността на всички 17 разузнавателни агенции в Съединените щати, включително Централното разузнавателно управление (ЦРУ) и Агенцията за национална сигурност. Тръмп номинира конгресмена републиканец Джон Ратклиф за приемник на Коутс. \"Приятно ми е да съобщя, че високо уважаваният конгресмен републиканец от Тексас Джон Ратклиф ще бъде номиниран от мен да бъде директор на Националното разузнаване\", написа Тръмп в \"Туитър\". Напрежение Дан Коутс имаше конфликти с президента заради оценки, свързани с Русия, Иран и Северна Корея. В началото на годината заради оценки за ситуацията с Техеран Тръмп  го нарече наивен . Според \"Асошиейтед прес\" Коутс разказал на прокурори, че президентът го карал публично да отрече всякаква връзка между Русия и предизборната му кампания. Обтегнатите отношения между Тръмп и Коутс се дължали и на сериозни разногласия между президента и разузнавателните агенции, добавя АП. Според Би Би Си Коутс смята, че разузнаването в САЩ е станало \"по-силно от всякога\" за двете години и половина, в които той заемаше поста. \"В резултат вярвам, че за мен е време да продължа към следващата глава от живота си\", пишае той в писмото, с което обяснява мотивите си. Коутс каза през февруари, че Тръмп му предложил да остане на поста, но различията им се оказали непреодолими. По-късно той е заявявал, че се чувства маргинализиран от президента по въпросите на националната сигурност. Седемдесет и шест годишният дипломат, който наследи на поста Джеймс Клапър, е влизал в спорове с Тръмп публично по въпроси като Северна Корея. През януари например каза, че не смята за вероятно Пхенян да се откаже от ядрените си оръжия. Миналата година той научи в ефир -  и не скри изненадата си  - че Тръмп е поканил руския си колега Владимир Путин в Белия дом по време на срещата им в Хелзинки. Наследникът Коутс е поредният напускащ администрацията - това направиха и министърът на отбраната Джеймс Матис (който  едва от миналата седмица  има постоянен наследник) и държавният секретар Рекс Тилърсън. Джон Ратклиф, който ще дойде на мястото на Коутс, е в Конгреса от 2015 г. Той защити президента на изслушване на специалния прокурор за \"руското разследване\" Робърт Мюлър. За демократите изборът му е поредното доказателство, че Тръмп се обгражда единствено с привърженици, показали \"сляпа вярност\".", "date": "2019.07.29", "title": "Директорът на разузнаването на САЩ се оттегля след разногласия с Тръмп"}
{"url": "https://www.dnevnik.bg/sviat/2019/07/29/3944396_surbiia_uvelichi_putnite_taksi_s_12_ot_dnes/", "text": "Пътните такси в Сърбия от днес поскъпват с 12 процента, съобщи ТАНЮГ, цитирана от БТА. От 7 часа местно време в Сърбия в сила са нови цени на пътните такси на автомагистралите. Ценоразписът, с подробно представяне на новите цени по пътни отсечки и категории автомобили, е качен на сайта на държавното предприятие  \"Путеви Сърбие\" . Пътните такси в Сърбия бяха повишени преди това с 10 процента на 7 януари 2017 г. От Димитровград до Ниш например за преминаване на леки автомобили ще се плащат 210 динара (2 евро), от Ниш до Белград - 900 динара (8 евро). От Белград до Шид, на границата с Хърватия, сумата е 410 динара (3.50 евро), до Нови Сад - 240 динара (2.50 евро).     ", "date": "2019.07.29", "title": "Сърбия увеличи пътните такси с 12% от днес"}
{"url": "https://www.dnevnik.bg/bulgaria/2019/07/29/3944410_shefut_na_nap_ostanal_v_otpusk_pri_techa_na_danni/", "text": "Беше тежко, но много добре обмислено решение да не си прекратя отпуска. Имах много важна и изключително отговорна лична причина за това. Човек трябва да е отговорен не само в професионален, но и в личен план\". С тези думи изпълнителният директор на Националната агенция за приходите (НАП) Галя Димитрова обясни защо не е прекратила платения си годишен отпуск след като стана известно, че лични данни на 4 млн. данъкоплатци са изтекли в публичното пространство и седмица след това. Димитрова не даде пояснения за естеството на личната причина. \"Бях със своя екип във всеки един момент, макар и дистанционно. Заедно обсъждахме всички проблеми и взимахме решенията\", каза Димитрова. На въпрос дали смята да подаде оставка, тя отговори,че в момента най-важното е да се преодолее кризата, а оставки се давали много лесно в труден момент. \"Според мен най-отговорното и тежко решение е да поемеш отговорността в този момент и да приключиш с проблема по най-добрия начин\", каза още изпълнителният директор на приходната администрация, в която сега тече проверка от Комисията за защита на лични данни за нарушение на сигурността. Димитрова каза, че ѝ предстоят срещи и едва след това ще стане ясно дали служители на НАП ще понесат отговорност, ако бъдат установени пропуски в работата им.", "date": "2019.07.29", "title": "Шефът на НАП останал в отпуск при теча на данни заради \"отговорност в личен план\""}
{"url": "https://www.dnevnik.bg/bulgaria/2019/07/29/3944411_dimitur_frantishek_be_izbran_edinodushno_za_shef_na/", "text": "Прокурорската колегия на Висшия съдебен съвет (ВСС) избра единодушно с 11 гласа \"за\" Димитър Франтишек Петров за административен ръководител на специализираната прокуратура. Той бе единственият кандидат за поста, а досега бе временен шеф на спецпрокуратурата. \"Честито, назначен сте\" - с тези думи Сотир Цацаров се обърна към него след гласуването. Преди това Франтишек беше нейн зам.-председател, а негов шеф беше номинираният за главен прокурор Иван Гешев. Според магистрати Франтишек е \"близък и доверен\" на Гешев. Двамата заедно наблюдаваха показния арест на кмета на \"Младост\" Десислава Иванчева през април 2018г. В специализираната прокуратура Франтишек работи в т.нар. антикорупционно звено. Преди това професионалната му биография включва няколко случая, които го правят популярен в медиите: - През 2015 година той отказва да образува досъдебно производство срещу Делян Пеевски. Сигналът срещу депутата от ДПС, бизнесмен и собственик на медии е за набеждаване и е от един от тримата задържани през юни 2014 г. и обвинени в т.нар. опит за убийство на Пеевски, за което по-късно се оказа, че няма никакви доказателства. - През 2017г. докато е прокурор в Софийска градска прокуратура, сайтът \"Биволъ\" цитира бащата на дете, което Франтишек е блъскал в училищна лафка, защото го е прередило. Получава забележка, но по-късно ВСС я отменя. В публикации за случая се цитира и прекият му шеф по това време Емилия Русинова,  която обяснила на родителите на детето , че прокурорът бил \"по-краен във възпитанието на децата си\" и такъв бил темпераментът му. - Прекратява разследването по \"Яневагейт\" с неясни мотиви. Преди няколко седмици Франтишек се появи, за да коментира пред камерите и поредната атака срещу Иво Прокопиев (съиздател на \"Дневник\" и \"Капитал\"), когато представители на специализираната прокуратура направиха  медийна акция в офиса на \"Алфа финанс\"  във връзка със старо разследване. Завършил е Техникума по фина механика и оптика \"М. Ломоносов\", а след това право в Нов български университет и първо е работил като следовател в Силистра (2004г.) и в София, а през 2006 г. е назначен за прокурор в Софийска районна прокуратура. В  биографията  си е написал, че чете \"отлично\" руски, английски - на \"добро\" ниво, а сред техническите умения и компетенции е посочил и интернет. На днешното заседание трябваше да се избере и ръководител на апелативната прокуратура в София, а кандидатите за поста са двама – настоящата шефка Албена Вутова и районният прокурор в София – Радослав Димов. Вутова обаче е представила болничен лист и изборът бе отложен за 11 септември. По-късно днес ще заседава пленумът на ВСС, а днес е последната възможна дата, на която може да бъдат издигани кандидатури за нов главен прокурор. До момента единственият кандидат е заместникът на Сотир Цацаров – Иван Гешев, който бе издигнат единодушно от прокурорската колегия миналата седмица.", "date": "2019.07.29", "title": "\"Честито, назначен сте\" - Димитър Франтишек е новият шеф на специализираната прокуратура"}
{"url": "https://www.dnevnik.bg/sviat/2019/07/29/3944401_boici_na_boko_haram_ubiha_65_dushi_v_nigeriia/", "text": "Бойци на групировката \"Боко харам\" убиха 65 души при нападение в нигерийския щат Борно, предадоха \"Франс прес\" и ТАСС, цитирани от БТА. Представител на местните власти каза, че нападателите са пристигнали с мотоциклети в село в Борно и са открили огън по хора, участвали в погребение. Най-малко 10 души са били ранени. Президентът на Нигерия Мухамаду Бухари осъди днес нападението. Той нареди на военновъздушните и сухопътните сили да започнат въздушни патрули и операция по суша за издирване на нападателите. Селото е близо до Майдугури, столицата на североизточния щат Борно. Целта е била отмъщение за убийството на 11 бойци на \"Боко харам\" и изземането на техни оръжия от местните жители преди две седмици. Хората все по-често създават групи за самоотбрана срещу джихадистките атаки, отбелязва АФП. Бунтът на \"Боко харам\" в Североизточна Нигерия взе 27 хил. жертви и предизвика вътрешно разселване на над 2 млн. души за 10 години.", "date": "2019.07.29", "title": "Бойци на \"Боко харам\" убиха 65 души в Нигерия"}
{"url": "https://www.dnevnik.bg/bulgaria/2019/07/29/3944400_kak_da_sme_eko_v_ofisa/", "text": "Зелената\" работна среда не означава само ежедневно спестяване на ресурси и намаляване на нашия въглероден отпечатък, но и по-здравословна, по-продуктивна и по-позитивна работна атмосфера. Как обаче би изглеждал един работен ден, ако се опитаме да спазваме екоправилата? Дали би ни коствало повече усилия, отколкото да се оставим на рутинните си работни задължения? За да си отговорим на тези въпроси, ви предлагаме да навлезем в микросредата на нашия офис и да се огледаме какво можем да направим, за да сме по-отговорни към себе си и природата в рамките на работния ден.  Невинаги обаче обръщаме достатъчно внимание на това какви чаши използваме за тази цел. Все повече компании започват да подтикват служителите си да носят любимата си порцеланова чаша от вкъщи или им предоставят чаши за многократна употреба. Замислете се колко хубаво би било колегите ви да ви опознаят по-добре, като им покажете атрактивен дизайн или рисунка на своята чаша със сутрешно кафе. Това е един от любимите моменти по време на работа, който обикновено е свързан с малко по-дълга почивка. Но как да направим обяда си споделен и екоотговорен? Много просто: като не използваме пластмасови кутии и прибори и държим да хапнем здравословно и заедно. Консумативите в офиса не са даденост, която просто да се използва, защото някой друг се грижи за нея. Те също трябва да се консумират отговорно. Ако нашите ръководители имат грижата да предоставят екоматериали като рециклирана хартия например, ние можем да се включим в друго действие – редуцирането на консумацията им. И понякога това е в пъти по-ефективно. И не забравяйте, ако си взимате работа за вкъщи - най-добре си синхронизирайте работните документи онлайн, за да са ви достъпни отвсякъде и да не хабите излишна хартия. Разгледайте и актуалните обяви за работа на  Karieri.bg .  търси: Information Risk Management (IRM) Specialist Tax Advisors Senior Advisor, Transfer Pricing търси: КРЕДИТЕН КОНСУЛТАНТ – КРЕДИТНО ПОСРЕДНИЧЕСТВО търси: Младши консултант ИТ Бизнес решения (м/ж) Анализатор Централизирана касова проверка (м/ж)  търси: \"Експерт\" в отдел \"Одит на паричните дейности\" Експерти в дирекция \"Статистика\" \"Вътрешен одитор\" в отдел \"Одит на паричните дейности\" Началник отдел \"Строителство и инвеститорски контрол\"  търси: Head of Marketing търси: Административен мениджър търси: Information Systems Security Officer Team Leader Provisions and Portfolio Management Team Leader Credit Risk Management Team Lead Strategic Analysis and Revenue Optimizations Brand Manager Legal Advisor Senior Data Scientist  търси: ETRM Operations Analyst Administrative Assistant търси: Teacher in Russian language (Part Time) търси: Експерт – подбор на персонал Marketing research Expert търси: Broker of Financial instruments търси: STORE MANAGER", "date": "2019.07.29", "title": "Как да сме еко в офиса"}
{"url": "https://www.dnevnik.bg/evropa/2019/07/29/3944406_velikobritaniia_uskoriava_podgotovkata_za_brekzit_bez/", "text": "Великобритания се готви усилено за излизане от Европейския съюз без сделка и ще е готова да излезе от общността със или без споразумение на 31 октомври, заяви днес външният министър на Обединеното кралство Доминик Рааб, цитиран от \"Ройтерс\". Рааб, който е открит привърженик на Брекзит, каза, че \"недемократичният\" по думите му \"предпазен механизъм\" за избягване на твърда граница между британската провинция Северна Ирландия и Република Ирландия трябва да отпадне от споразумението за напускане. \"Искаме добра сделка с партньорите и приятелите от ЕС, но това трябва да включва отмяната на недемократичния предпазен механизъм\", каза министър Рааб по Би Би Си. \"Това, което министър-председателят разпореди, а кабинетът прие, е засилване на тези приготовления.\" Министрите казаха вчера, че правителството допуска, че ЕС няма да предоговори сделката за Брекзит, сключена с предишния министър-председател Тереза Мей, на която обаче наследникът й Борис Джонсън се противопоставя. Затова те  засилват подготовката  за напускане на блока без споразумение. Консервативният депутат Оливър Летуин, който е против излизане без сделка, каза по радио Би Би Си, че законодателите ще се опитат да спрат  Брекзит без споразумение , но не е ясно дали парламентът ще може да осуети такъв сценарий. \"Приемам, че може да не сме в състояние да предотвратим Брекзит без сделка\", каза Летуин. Борис Джонсън, който пое властта миналата седмица с обещание да осъществи Брекзит до края на октомври, планира да поиска нова сделка за \"развода\" с ЕС. Съюзът обаче  многократно заяви , че сделката не може да бъде отваряна отново. Новият британски финансов министър  Саджид Джавид  планира да обяви, че  ще отпусне  около 1 милиард паунда за финансиране на подготовката за Брекзит без споразумение.      Майкъл Гоув, който отговаря за подготовката за евентуален Брекзит без сделка, написа в \"Сънди таймс\", че правителството ще работи интензивно, за да постигне по-добра сделка с ЕС. \"Все още се надяваме, че ще променят мнението си, но трябва да действаме с допускането, че няма да го направят Без сделка е много реална перспектива и трябва да сме сигурни, че сме готови\", допълни Гоув, като подчерта, че планирането за този сценарий е \"приоритет номер едно за правителството\". Той обясни, че правителството ще започне една от най-големите обществени информационни кампании, които е имало в страната в мирно време, за да бъдат хората и бизнесът готови за \"твърд\" Брекзит. Депутати от опозиционни партии и от управляващата Консервативна партия заплашиха да блокират Брекзит без сделка. Според в. \"Обзървър\" бившият финансов министър Филип Хамънд е провел разговори с опозиционната Лейбъристка партия как да се спре подобно развитие. В неделя лидерът на лейбъристите Джереми Корбин каза, че ще направи всичко възможно, за да предотврати \"твърд\" Брекзит. Макар Джонсън да бе непреклонен, че няма да има избори преди Брекзит, неговата партия няма мнозинство в парламента, разделена е за Брекзит и е застрашена от вот на недоверие, когато парламентът се върне на работа през септември.", "date": "2019.07.29", "title": "Великобритания ускорява подготовката за Брекзит без сделка, каза външният министър"}
{"url": "https://www.dnevnik.bg/biznes/2019/07/29/3944441_bulgarite_sa_putuvali_v_chujbina_prez_juni_poveche_ot/", "text": "Българите са пътували повече през юни в сравнение със същия месец на миналата година, показват данните на Националния статистически институт (НСИ). Пътуванията са общо 717.1 хил., или с 5.9% повече от миналия юни. Най-голям ръст на пътуванията има към Турция - с 15.4%, Румъния - със 7.8%, Гърция - с 6.2%, Германия - с 5.1%, Австрия - с 3%, Северна Македония - с 2.9%, Италия - с 2.7%, Испания - с 1.8%, и други. Същевременно намаляват пътуванията на български граждани към Белгия - със 7.9%, Сърбия - с 1.9%, Русия - с 0.8%. Най-голям относителен дял от общия брой пътувания формират пътуванията с други цели (гостуване, обучение, посещение на културни и спортни мероприятия) - 41.6%, следвани от тези с цел почивка и екскурзия - 35.6%, и със служебна цел - 22.8%  От общия брой чужденци, посетили България през юни 2019 г., делът на гражданите от Европейския съюз е 55.9%, или с 5.4% по-малко в сравнение със същия месец на предходната година. Увеличават се посещенията на граждани от Ирландия - с 11.1%, Испания - с 5.1%, Обединеното кралство - с 4.3%, Унгария - с 0.7%, и други. Същевременно намаляват посещенията на граждани от Полша - с 13.6%, Германия - с 8.9%, Франция - със 7%, Румъния - с 3.7%, Гърция - с 3.2%, и други.  Посещенията на граждани от групата \"Други европейски страни\" се увеличават с 4.6%, като най-голямо е увеличението на посещенията на граждани от Украйна - с 33.2%. През юни 2019 г. преобладава делът на посещенията с цел почивка и екскурзия - 50.1%, следвани от посещенията с други цели - 36.0%, и със служебна цел - 13.9%. ", "date": "2019.07.29", "title": "Българите са пътували в чужбина през юни повече от лятото на 2018 г."}
{"url": "https://www.dnevnik.bg/bulgaria/2019/07/29/3944395_pravosudie_za_vseki_ne_izbirame_policai_a_glaven/", "text": "Иван Гешев се чувства много комфортно в ролята на бъдещ главен прокурор. Той е убеден, че ще бъде избран, затова дефилира в националния ефир като момчето от крайния квартал и антисистемния играч, който громи партии, бизнеси, заплашва. В биографията си казва, че винаги е мечтал да стане полицай. Проблемът е, че не избираме полицай, а главен прокурор - най-силната откъм влияние и възможности фигура в цялата държава. Никой друг не може да се разпорежда с правата на гражданите като главния прокурор, при това безконтролно, безотчетно.\" Това заяви по БНР адвокат Велислав Величков от гражданската инициатива \"Правосъдие за всеки\". От 18.30 ч днес тя организира портест пред Съдебната палата в София срещу номинацията на Гешев. На заседанието на Висшия съдебен съвет (ВСС) в 13.30 ч днес ще стане ясно дали ще има втора номинаця за главен прокурор. Освен прокурорите във ВСС, право да издира кандидат има и правосъдният министър Данаил Кирилов. Той допусна възможност да се възползва от това правомощие, ако му бъде предложена силно подкрепена гражданска номинация или такава, посочена от президента. Реакция от държавния глава няма, а гражданският сектор лансира името на следователя Бойко Атанасов. Кирилов обаче в петък избегна среща с организацията \"Боец\", която лансира Атанасов. \"Решенията, които се вземат в прокуратурата, са абсолютно тайни, непрозрачни - това е начало на мека диктатура. Моделира се казармен тип общество. КОЙ, който през 2013 г. не получи поста в ДАНС, за който беше избран също така тайно, през последните години моделира своята власт и влияние и се оказа \"най-чистият човек в държавата\". Самият Гешев е отказвал да образува проверки и производства срещу тази личност неведнъж. Тази избирателна дейност - кого да разследва и кого не - е цялостната дейност на сегашния единствен кандидат за главен прокурор. Никой не можа да посочи дори едно успешно приключено дело на този прокурор. Питам хората от ВСС: На какви реални резултати стъпихте, за да номинирате този човек?\", каза Величков. \"Единодушната кандидатура на прокурорската колегия на ВСС, заедно с подписа на главния прокурор в единоначалната и йерархична прокуратура, означава, че има предварително съгласие и решение от страна на прокуратурата това да бъде единствената кандидатура Като прибавим и политическата клота от Народното събрание, избрало тази колегия, означава, че има и политическо съгласие за тази кандидатура. Всичко друго, което евентуално би се случило днес, би приличало на малко демократичен цирк. Ако министър Кирилов внесе кандидатура, тя отново ще е предварително съгласувана в политическите среди на управляващите и в поркуратурата. Има два варианта - или това ще е мюре, или ще е демократичната масовка, за да се легитимира донякъде, да се излъска изборът на следващ главен прокурор през октомври. Според мен ще се симулира игра на демокрация\", смята адвокатът. Колегата му Минчо Спасов, бивш депутат от НДСВ, припомни думи на Цветан Цветанов от 2013 г.: \"Пеевски управлява съдебната власт чрез прокуратурата\" по повод аналогията с избора на Делян Пеевски в ДАНС и номинацията на Гешев. \"Когато всички мислят еднакво, никой не мисли достатъчно. На мен ми липсва дискусията, която започна при президента. На негово място не бих подписал указ, без тя да се е състояла. Без да е имало разговор какъв трябва е главният прокурор - дали трябва да образува дело за Мишо Бирата, срещу Пламен Георгиев, срещу Фандъкова за ремонтите \"Графа\", където 10 млн. лв. потънаха ей така. Въпрос на протестите трябва да е не кой да не бъде, а кой да бъде главен прокурор. Би могло да е и жена. Тежките работи ги вършат обикновено жените. Управляващите явно нямат достатъчно юристи на резервната си скамейка\", анализира Спасов. Според него ключова в случая е ролята на президента, който е важен участник в процедурата по избора на шефа на държавното обвинение.", "date": "2019.07.29", "title": "\"Правосъдие за всеки\": Не избираме полицай, а главен прокурор"}
{"url": "https://www.dnevnik.bg/sport/2019/07/29/3944412_video_organiziraniiat_haos_v_boksa_na_mercedes/", "text": "Стане ли въпрос за механиците на \"Мерцедес\", те винаги са давани за пример като едни от най-добрите във Формула 1. Години наред боксът на германския отбор работи безотказно, а в  началото на сезона направи и показно  с обслужването на болидите на Люис Хамилтън и Валтери Ботас в рамките на няколко секунди една след друга. По време на  Гран при на Германия  обаче представянето на механиците на \"Мерцедес\" беше с обратен знак. Влизането на световния шампион Хамилтън в бокса в 30-ата обиколка се превърна в комичен момент, след като механиците не бяха подготвени. Точно 50 секунди отне на екипа да смени предното крило на британеца и да сложи нов комплект гуми върху неговия \"Мерцедес\". Стигна се дори до объркване сред някои механици, които сложиха гуми за сух асфалт вместо за мокра писта. По време на драматичното състезание Хамилтън влезе шест пъти в бокса, един път удари своя болид и веднъж се завъртя на пистата. Той завърши 11-и, но след  наказания на пилотите на \"Алфа Ромео\"  Кими Райконен и Антонио Джовинаци е класиран девети.", "date": "2019.07.29", "title": "Видео: Организираният хаос в бокса на \"Мерцедес\""}
{"url": "https://www.dnevnik.bg/biznes/2019/07/29/3944491_liatoto_donese_optimizum_na_menidjurite_v_sektora_na/", "text": "През юли общият показател на бизнес климата остава приблизително на равнището си от предходния месец, показват данните на Националния статистически институт. Влошаване на стопанската конюнктура се наблюдава в промишлеността и строителството, докато в търговията на дребно нивото от юни се запазва. Единствено в сектора на услугите показателят се повишава в разгара на лятото, когато много хора излизат в лятната си ваканция.  Съставният показател \"бизнес климат в промишлеността\" спада с 1.7 пункта в резултат на леко влошените оценки и очаквания на промишлените предприемачи за бизнес състоянието на предприятията. Анкетата отчита и по-неблагоприятни прогнози за износа и производствената активност през следващите три месеца. Средното натоварване на мощностите от април до юли нараства с 1.2 пункта и достига 76.9%, като с оглед на очакваното търсене през следващите месеци се предвижда излишък от мощности. Недостигът на работна сила и несигурната икономическа среда продължават да са основните пречки за развитието на бизнеса в сектора. Относно продажните цени в промишлеността са регистрирани известни очаквания за увеличение, макар по-голяма част от мениджърите да не предвиждат промяна през следващите три месеца.  През юли съставният показател \"бизнес климат в строителството\" се понижава с 0.8 пункта, което се дължи на изместване на оценките на строителните предприемачи за настоящото бизнес състояние на предприятията от \"добро\" към \"задоволително\". По отношение на строителната активност през последните три месеца анкетата регистрира известно намаление в сравнение с юни, като прогнозите за следващите три месеца остават резервирани. Недостигът на работна сила, несигурната икономическа среда и конкуренцията в бранша са факторите, затрудняващи в най-голяма степен дейността. По отношение на продажните цени в строителството мениджърите предвиждат известно увеличение през следващите три месеца.  Съставният показател \"бизнес климат в търговията на дребно\" запазва нивото си от предходния месец. Очакванията на търговците на дребно за развитието на бизнеса в сектора през следващите шест месеца са положителни. Същевременно прогнозите им за обема на продажбите и поръчките към доставчиците през следващите три месеца остават благоприятни, макар и по-резервирани в сравнение с юни. Конкуренцията в бранша, недостатъчното търсене и несигурната икономическа среда продължават да са най-сериозните пречки за бизнеса. През последния месец се наблюдава и засилване на негативното влияние на фактора \"недостиг на работна сила\". Относно продажните цени очакванията на търговците са за запазване на тяхното равнище през следващите три месеца.  През юли съставният показател \"бизнес климат в сектора на услугите\" нараства с 1.7 пункта главно поради оптимистичните оценки на мениджърите за настоящото бизнес състояние на предприятията. По отношение на търсенето на услуги настоящата тенденция се оценява като подобрена, но очакванията им за следващите три месеца са по-неблагоприятни. Основните затруднения за развитието на дейността остават свързани с конкуренцията в бранша, несигурната икономическа среда и недостига на работна сила. Мениджърите предвиждат известно увеличение на продажните цени в сектора на услугите, макар по-голяма част от тях да не очакват промяна през следващите три месеца.", "date": "2019.07.29", "title": "Лятото донесе оптимизъм на мениджърите в сектора на услугите"}
{"url": "https://www.dnevnik.bg/razvlechenie/2019/07/29/3944414_sledvashtiiat_film_na_skorseze_shte_subere_na_edno/", "text": "Следващият филмов проект на Мартин Скорсезе ще събере на едно място двамата актьори, с които режисьорът е работил най-много - Робърт де Ниро и Леонардо ди Каприо. Проектът със заглавие Killers of the Flower Moon (\"Убийците на пълнолунието\") е адаптация на едноименния документален криминален трилър на Дейвид Гран, съобщава \"Индипендънт\". Снимките по бъдещата лента вероятно ще започнат през пролетта на 2020 г. В нея Скорсезе и Ди Каприо ще си сътрудничат за шести път в последните 17 години. Правата за книгата на Гран са откупени още през 2016 г. за 5 млн. долара. Автор на сценария е Ерик Рот, който e е работил по филми като \"Роди се звезда\", \"Вътрешен човек\" и \"Форест Гъмп\", за който и взема \"Оскар\" за адаптиран сценарий през 1995 г. В книгата се разказва за поредица убийства сред индианското племе осидж в Оклахома през 20-те години на миналия век, след като в земята на племето е открит петрол. Това се смята за първия случай на убийство, по който работи ФБР. Според официалните документи смъртните случаи са поне 20, но Гран предполага, че техният брой може да е много повече. Авторът смята, че зад убийствата стои местният скотовъд Уилям Хейл. Според публикацията на \"Индипендънт\" е възможно именно това да е героят на Де Ниро. Скорсезе ще започне да работи по проекта, след като завърши \"Ирландецът\", който събира на едно място Де Ниро, Ал Пачино, Джо Пеши и Харви Кейтел. Проектът е в развитие още от 2014 г. Това ще бъде и едва четвъртият филм, в който Де Ниро и Ал Пачино играят един до друг след \"Кръстникът 2\", \"Жега\" и \"Праведно убийство\". Разпространението на \"Ирландецът\" е в ръцете на \"Нетфликс\". Очаква се филмът за излезе през септември тази година. Още не е известно дали разпространението на филма ще е лимитирано или широко. Скорсезе е поискал второто. Директорът на веригата кина AMC, който отказа да покаже \"Рома\" на Алфонсо Куарон, заяви пред \"Дедлайн\", че е склонен да излъчи \"Ирландецът\", стига \"Нетфликс\" \"да уважи десетилетната традиция, според която филмите се въртят в кината в продължение на няколко месеца, преди да бъдат излъчени на малкия екран. \"Ирландецът\" ще бъде и най-скъпата продукция на Скорсезе до момента. Бюджетът на филма е на стойност 200 млн. долара.", "date": "2019.07.29", "title": "Следващият филм на Скорсезе ще събере на едно място Ди Каприо и Де Ниро"}
{"url": "https://www.dnevnik.bg/evropa/2019/07/29/3944495_es_e_po-slabo_podgotven_ot_velikobritaniia_za_brekzit/", "text": "Европейският съюз е по-слабо подготвен за Брекзит без споразумение от Великобритания, което евентуално може да постави британските компании в неблагоприятно положение и ще отслаби позицията на Лондон в бъдещи търговски преговори. Това заяви снощи Конфедерацията на британската промишленост, цитирана от \"Ройтерс\" и БТА. ЕС, с изключение на Ирландия, изостава до известна степен от Обединеното кралство в подготовката за Брекзит без споразумение, отбелязва организацията. Комбинацията от различните подходи на ЕС и Великобритания създава дисбаланс, при който износът на европейски стоки и услуги ще има по-лесен достъп до британския пазар, отколкото износът на стоки и слуги от Обединеното кралство до ЕС, посочват експертите. От гледна точка на бизнеса Великобритания има по-отговорен подход, но това също така поставя страната в относително слаба позиция за преговори с ЕС в бъдеще, се отбелязва в доклада. Макар Великобритания също да трябва да подобри подготовката си, ЕС засега е приел само някои ограничени, временни мерки като разрешение лицензите за британски ТИР-ове да останат валидни 9 месеца след излизането на Лондон от общността без споразумение и шестмесечно разрешение британските самолети да продължат да летят, уточнява Конфедерацията. ЕС трябва също така да заяви, че ще признае схемата за намиране на доверени бизнес партньори (т. нар. Trusted Trader Scheme), както прави това за Канада, САЩ и Япония с цел да се намали до минимум бюрокрацията според браншовата организация. Великобритания заяви, че ще разреши на компании за финансови услуги от ЕС да продължат да работят в страната за известен период, преди да се наложи да кандидатстват за нови разрешителни. ЕС обаче все още не е отговорил с реципрочна мярка. Новият британски премиер Борис Джонсън каза, че  иска да нова сделка с ЕС , но е готов да изведе страната си от общността и  без споразумение , ако е необходимо.  Брюксел твърди , че споразумението, постигнато миналата година с бившия премиер Тереза Мей, е най-доброто и единственото, което предлага. Докладът на Конфедерацията на британската промишленост е изготвен на основата на отговорите на хиляди компании. Според него дейността на 24 от 27 сектора във Великобритания ще бъде нарушена от Брекзит без споразумение в краткосрочен или дългосрочен план. По-малките фирми са по-малко готови за този сценарий от по-големите, допълва организацията. Конфедерацията прави над 200 препоръки за подобряване на спешните мерки за Брекзит без споразумение.", "date": "2019.07.29", "title": "ЕС е по-слабо подготвен от Великобритания за Брекзит без сделка според доклад"}
{"url": "https://www.dnevnik.bg/politika/2019/07/29/3944589_demokratichna_bulgariia_prizova_za_po-strog_bankov/", "text": "Проверката на активите и стрес тестовете показаха ясно защо България трябва час по-скоро да стане част от Банковия съюз. Пет години след фалита на КТБ и три след предишните проверки се оказва, че няма никакво подобрение в резултатите на провалилите се и през 2016 г. ПИБ и Инвестбанк. Всеки път когато те са проверявани, се откриват проблеми. Това се казва в позиция на \"Демократична България\", след като в петък станаха известни резултатите от стрес тестовете и проверка на активите на 6 банки от страна на Европейската централна банка. Повече за това четете  тук . Всеки път бодряшки се заявява как тези проблеми вече са на път към разрешаване едва ли не само със задържане на печалбите. И всеки път следващата проверка показва същите нерешени проблеми. Това не може да продължава вечно, се посочва в позицията. Според нея към двете банки има специално отношение от страна на банковия надзор в България и това води до нежелателни следствия - някой ден проблемите няма да могат да бъдат заметени и останалите банки са поставени в неравнопоставена конкурентна позиция. Фактите ясно доказват, че вече от години българският банков надзор защитава интереса на част от регулираните, а не на обществото. Че е готов на компромиси, за да не се навреди на интересите на собствениците на проблемни банки със силна политическа подкрепа от властта и олигархията. \"Провалът на ПИБ е още на оценката на активите (преди самите стрес тестове). А това, че над 50% от кредитите й към корпоративния сектор са проблемни, е доказателство за липсата на адекватни стандарти за управление и надзор. И те няма как да бъдат налични при липсата на политическа воля за това\", пише в позицията. Според политическата формация и сегашното ръководство на БНБ показа, че е зависимо от властта. \"Доказателства за това са одобрението на Стоян Мавродиев за шеф на ББР, на Георги Самуилов за собственик на Общинска банка, както и (без)действията спрямо двете проблемни банки\", пишат от обединението. Оттам посочват, че според тях банковата система има нужда от ефективен надзор, който е независим от властта. \"Българската държава се проваля в осигуряването му. Единственият начин да го постигнем е влизането ни в Банковия съюз, така че ЕЦБ да поеме основната роля за това\", се посочва в позицията. В противен случай според обединението случаят с КТБ ще се повтаря през няколко години. Дългосрочните последици от слаб надзор са експозициите към само привидно несвързани лица и политическият натиск за кредитиране на клиентелата на кабинета Борисов. Това е сред основните пречки пред България да постига много повече. Защото е спирачка за конкуренцията и нормалното развитие на цели отрасли от икономиката, завладени от мафиотски тип интереси, се казва в позицията на \"Демократична България\". \"Демократична България\" настоява за бързи мерки в посока членство в Банковия съюз, което според изказванията на Бойко Борисов от миналата година вече трябваше да е факт. Колкото трябваше да е факт и влизането на България в Шенген\", посочва обединението. Според него БНБ трябва да отговори с твърди мерки, каквито биха уверили Европейската централна банка, че всеки установен капиталов недостиг е запълнен бързо, а не с обещания за плавно коригиране, които могат да отложат влизането в ЕRM II и Банковия съюз за догодина или дори за по-късно.", "date": "2019.07.29", "title": "\"Демократична България\" призова за по-строг банков надзор"}
{"url": "https://www.dnevnik.bg/biznes/2019/07/29/3944605_durjavata_uspia_da_nabere_oshte_200_mln_lv_ot_pazara/", "text": "Както бе планирано днес, Министерството на финансите проведе аукцион, с който успя да набере от вътрешния пазар планираните 200 млн. лв. Това стана чрез преотварянето на емисия 10.5-годишни държавни ценни книжа (ДЦК), деноминирана в левове. Тя е в обращение от 21.06.2019 г., а падежът й е на 21.12.2029 г. Само преди седмица, на 22 юли, държавата предложи поредната доза от емитираните през юни тази година 20-годишни облигации, като продадените книжа са за 200 млн. лв. при доходност от 1.52%, с което общият обем нов дълг, поет през 2019 г., тогава достигна 500.6 млн. лв. Сега сумата нараства на 700.6 млн. лв.  Ведомството посочва, че постигнатата среднопретеглена доходност е 0.32 %. Отчетената доходност е рекордно ниска на първичен пазар за този матуритетен сегмент, коментират от министерството на Владислав Горанов. Общият размер на подадените поръчки е достигнал 305.75 млн. лв., което съответства на коефициент на покритие от 1.53.  Отчетеният спред спрямо аналогичните германски федерални облигации е в размер на 73 базисни точки. От страна на участниците е демонстриран висок интерес, като най-голямо количество ДЦК на аукциона по традиция са придобили банките – 73%, следвани от застрахователните дружества с 18%, пенсионни и гаранционни фондове – 8%, и други инвеститори – 1%. През тази година министерството планира да пласира книжа за общо 1 млрд. лв.", "date": "2019.07.29", "title": "Държавата успя да набере още 200 млн. лв. от пазара"}
{"url": "https://www.dnevnik.bg/bulgaria/2019/07/29/3944586_prokurorite_razsledvashti_tad_group_niamalo_da/", "text": "Обемът от информация, който можем да споделим, без да попречим на разследването, ще бъде изнесен в медиите. Този случай е от сериозно обществено значение и няма какво да крием, но няма да минаваме границата и да попречим на разследването.\" Това заяви зам. главният прокурор Иван Гешев по повод разследването за изтеклите лични данни от базите на Националната агенция за приходите (НАП), но отказа да съобщи детайли. Той не отговори на въпроса дали  собственикът на TAD Group Иван Тодоров  ще бъде задържан веднага на летището на прибиране в България или ще бъде призован за разпит. Преди дни Тодоров заяви, че за него е непонятно защо и в какво е обвинен. За него е  издадена европейска заповед за арест , след като властите не са го открили на адреса му в България. Той е обвинен в за  изтичането на лични данни от базите  на НАП. \"Няма да коментирам действия по разследването. Това решение е на наблюдаващите прокурори и съответните разследващи органи. От мен искате да взема решения, които не са от моята компетентност. Това ще го решат колегите и смятам, че ще постъпят както е според закона\", каза Гешев. \"Аз знам какви са принципно процедурите. Но каквото и да коментирам, после спокойно ще бъде анализирано, че аз казвам на прокурорите, разпореждам и въздействам върху вътрешното им убеждение. Няма такова нещо. Има си екипи, които работят\", каза Гешев и добави, че през последните години в специализираната прокуратура работят екипи, а решенията не се вземат еднолично. Той припомни, че Иван Тодоров вече е обвинен, но предстои обвиненията да му бъдат предявени. \"Работят екипи от разследващи, има наблюдаващ прокурор, те ще преценят\", каза Гешев. \"В момента, в който съберем доказателства, които са категорични и няма да попречат на евентуални бъдещи действия по разследването, ще ги изнесем съвсем открито\", добави още той.", "date": "2019.07.29", "title": "Прокурорите, разследващи TAD Group, нямало да получават указания отгоре"}
{"url": "https://www.dnevnik.bg/bulgaria/2019/07/29/3944617_danail_kirilov_ne_predloji_kandidat_za_nov_glaven/", "text": "Министърът на правосъдието Данаил Кирилов не се възползва от правомощието си и не номинира кандидат за нов главен прокурор. От прокурорската колегия на Висшия съдебен съвет (ВСС) не бяха издигнати и други кандидатури, а днес бе последната възможна дата за номинации. Официално зам. главният прокурор Иван Гешев е единственият кандидат за поста на Сотир Цацаров, а изслушването и изборът ще бъдат на 24 октомври. Ако бъде подкрепен от поне 17 от членовете на ВСС, съдебният съвет ще изпрати предложение за назначаването му до президента Румен Радев, който може да подпише указ и да го назначи или да върне процедурата отначало. Ако Гешев не събере нужните гласове, процедурата трябва да започне отново. Данаил Кирилов заяви пред пленума на ВСС, че и днес няма да номинира кандидат с обяснението, че Гешев бе издигнат единодушно от всички 11 членове на прокурорската колегия миналия понеделник. По думите на министъра това е проявление на принципа на магистратското самоуправление. \"За мен това е съсловно предложение на професионалистите в общността\", каза Кирилов. Освен това той обясни, че ако предложи кандидат, то максималната подкрепа, която е логично да получи, е 14 гласа. Кирилов изчисли гласовете, като от общия брой членове на ВСС – 24 извади 11-те представители на прокурорската колегия, издигнали Гешев. \"Това би означавало да не се стигне до резултат, както и да се създаде предпоставка за противопоставяне на двете колегии във ВСС, което не трябва да се допуска по какъвто и да е повод и начин\", коментира Кирилов. Министърът посочи, че е очаквал гражданското общество да стигне до широка подкрепа за обща кандидатура, но това не се е случило. \"Не мога да приема единственото предложение, което постъпи в тази връзка заради несъответствието му с изискването на закона\", коментира Кирилов, вероятно визирайки следователя Бойко Атанасов, предложен от БОЕЦ. Министърът обаче не обясни причините кандидатът да не съответства на закона. \"Министърът на правосъдието трябва да бъде обединител, да търси консенсусни решения, а не да бъде разединител в съдебната власт, заявявам пред вас, че смятам това решение за неиздигане на кандидатура за правилно и обосновано по принцип, исторически и в конкретния случай\", обоснова решението си Кирилов. \"Многократно до днешния ден съм излагал позицията си по въпроса, включително и в последните 6 дни, когато 11-те членове на прокурорската колегия издигнаха Иван Гешев. Ролята на министъра на правосъдието не трябва да се пресилва и хиперболизира в тази процедура и тази компетентност трябва да се употребява само в краен случай. И смятам, че сега не е такъв краен случай\". Това заяви министър Кирилов след края на заседанието на пленума на ВСС пред журналисти. По думите му, кандидатурата на Гешев представлява \"магистратското\" самоуправление. \"Не би следвало министърът в този случай да се противопоставя с друга кандидатура, без да има специална причина и специални основания\", коментира Кирилов. Той посочи, че смята за правилно като министър на правосъдието да се въздържи в конкретния случай. \"Протестите са публична проява. Вие отразявате тези събития. Смятам, че е в рамките на вашата работа и интерес да изразявате едно или друго становище по отношение на обществените реакции\", коментира Кирилов по повод протестите. \"Не искам да оценявам по един или друг начин протестите и опитите за такива протести. В рамките на демократичната процедура, всеки субект има право да изрази позицията си. Дали е вярна или не вярна, дали е пресилена или обективна – това се преценява както от автора на тази позиция, така и от обществото\", добави министърът на правосъдието. Той подчерта, че при всички случаи ще има избор на нов главен прокурор, без значение дали с един, или с повече кандидати. \"Процедурата предвижда да се проведе избор и с един кандидат, както и избор да не се осъществи. Възможно е да не се достигне до този изискуем от закона праг на подкрепа\", допусна Кирилов.", "date": "2019.07.29", "title": "Данаил Кирилов не предложи кандидат за нов главен прокурор (обновена)"}
{"url": "https://www.dnevnik.bg/evropa/2019/07/29/3944632_boris_djonsun_shte_jivee_na_dauning_striit_10_s/", "text": "Премиерът Борис Джонсън ще се премести в официалната си резиденция на \"Даунинг стрийт\" 10 днес и ще бъде придружен от партньорката си  Кари Саймъндс , обяви негов говорител, цитирана от \"Ройтерс\". Когато миналата седмица  Джонсън  влезе през известната черна врата на \"Даунинг стрийт\" 10 като  новия премиер на Великобритания , той бе първият от почти половин век, непридружен от брачен партньор. Вместо това Саймъндс, бивш ръководител на комуникациите на неговата Консервативна партия, бе застанала наблизо с екипа му. Попитана дали партньорката на Джонсън ще се нанесе заедно с него на \"Даунинг стрийт\" 10, говорителят каза: \"Премиерът официално се нанася днес и, да, партньорката му ще живее там\". От десетилетия от новия премиер се очаква да участва в малко нагласената сцена с радостното помахване към множеството медии, пресичайки прага на номер 10 за пръв път, заедно със съпругата или съпруга си и може би децата им. Но Джонсън, на 55 години, и неговата съпруга Марина Уилър, с която имат четири деца, обявиха през септември, че са се разделили и се развеждат след 25 години брак. Не е ясно дали разводът е приключил. Връзката му със Саймъндс, на 31 години, влезе в новините по време на кампанията, когато една нощ полицията бе повикана в дома им в южен Лондон след сигнал за голям скандал. Съседи разказаха пред \"Гардиън\", че са чули Саймъндс да казва на Джонсън \"Разкарай се!\" и \"Остави ме!\" и чупене на предмети. Семейният статут на Джонсън обаче не беше въпрос по време на лидерската надпревара. Доказателство е фактът, че  той бе избран от членове на партията  с традиционно консервативни възгледи за семейството.", "date": "2019.07.29", "title": "Борис Джонсън ще живее на \"Даунинг стрийт\" 10 с приятелката си"}
{"url": "https://www.dnevnik.bg/analizi/2019/07/29/3944635_potvurjdavat_se_nereglamentiranite_obvurzanosti_na/", "text": "                         През юли 2013 г. Центърът за изследване на демокрацията публикува една от първите  критични оценки  на дейността на главния прокурор. Шест години по‐късно завладяването на основните структури на държавата продължава. Откровен израз на завладяването на съдебната власт е издигането на единствен и твърде спорен кандидат за главен прокурор за петия седемгодишен мандат след приемането на новата конституция през 1991 г. Серията емблематични скандали от последните години и липсата на доказани обвинения по демонстративно започнатите знакови дела срещу високопоставени политиции бизнесмени (въпреки хилядите страници обвинителни актове) потвърждават, че между тях и определени представители на съдебната власт В този контекст неограничените правомощия на главния прокурор трайно останаха встрани от предприетите законодателни промени, които улесняват и дори открито легитимират престъпни обвързаности (например промяната в подсъдността на делата за голямата корупция, които се разследват от специализираната прокуратура, чиито ръководители и прокурори са подчинени на главния прокурор; създаването на мегаоргана КПКОНПИ, инкорпориращ функциите и кадрите на три компрометирани неефективни структури, който нито по замисъл, нито на практика може да бъде пример за безпристрастност и ефективност и т.н.). За това споделена отговорност носят и трите власти. За ограничаване на безотчетната власт на главния прокурор и за противодействие на завладяването на съдебната власт от политически и икономически интереси са необходими сериозни конституционни и законодателни промени и воля за тяхното приемане и прилагане въпреки силната съпротива. Необходими са гаранции за изпълнение на основното правомощие на главния прокурор − да осигурява \"точно и еднакво прилагане на законите и защита на законните права и интереси на гражданите, юридическите лица и държавата\". Неотложните първи стъпки в тази посока са върху отделни магистрати и политици и да обслужва партийни политически и икономически интереси, вътрешни структурни промени в прокуратурата и поставяне на дейността ѝ в строго определена  законова рамка,  включително чрез създаването на независим орган за наказателно преследване на корупцията по високите етажи на властта, начело с прокурор, който не е подчинен на главния прокурор, има самостоятелен мандат, избиран от специална комисия, излъчена от трите власти, и отчитащ се пред тях.", "date": "2019.07.29", "title": "Потвърждават се нерегламентираните обвързаности на прокуратурата"}
{"url": "https://www.dnevnik.bg/kultura/2019/07/29/3944615_kogato_artisti_ot_cial_sviat_praviat_suvremenno/", "text": "Произведения на млади съвременни артисти от цял свят представя изложбата De / Constructing Perspectives, която ще бъде открита в  . В нея са включени работи на художници от САЩ, Франция/Южна Африка, Черна гора, Колумбия, Сингапур, Южна Корея и Австралия. Общото между всички тях е, че те са участници в две творчески резиденции в България - World of Co Artist Residency (София) и IMAGO International Artist Residency (село Царимир, Пловдив), съобщават от галерия \"Структура\". Всички произведения са създадени по време на престоя на артистите в двете резиденции. Основната разлика е, че една част от работите е резултат от пребиваването в динамичната градска среда на София, докато другата - в откъсването от забързаното градско ежедневие, в спокойната атмосфера на село Царимир. Използваните от художниците техники са разнообразни: живопис, колаж, инсталации, илюстрация. Инициатори на изложбата са организаторите на двете резиденции и галерия \"Структура\".      World of Co е първата целогодишна международна резиденция за артисти в България, базирана в София. Тя отваря врати през 2017 г. и оттогава през нея са минали повече от 80 артисти от цял свят. Произведения, създадени в нея, са показвани в САЩ, Канада, Австралия и Швейцария, а сравнително голяма част от художниците се връщат в България за нови изложби и проекти. IMAGO International Artist Residency е международна интердисциплинарна резиденция с основен фокус съвременно изкуство, базирана в село Царимир (в близост до Пловдив). Тя е създадена тази година от  Радослав Механджийски и Теодора Константинова , познати в художествените среди като създатели на независимата платформа за съвременно изкуство и култура Art and Culture Today. Въпреки скорошния си старт до октомври 2019 г. в първия сезон на резиденцията ще участват над 20 артисти.      Повече информация за изложбата може да бъде открита  в събитието във \"Фейсбук\". ", "date": "2019.07.29", "title": "Когато артисти от цял свят правят съвременно изкуство в България"}
{"url": "https://www.dnevnik.bg/photos/2019/07/29/3944459_snimka_na_denia_polet_ot_stari_most/", "text": "Вековната традиция със скокове във вода от Стари мост в Мостар, Босна и Херцеговина, беше продължена и тази година. През 1993 г. мостът е разрушен по време на ожесточените сражения между босненските мюсюлмани и хървати, а по-късно – възстановен с общите усилия на двете помирени общности и финансовата помощ на поне 60 държави и ЮНЕСКО.", "date": "2019.07.29", "title": "Снимка на деня: Полет от Стари мост"}
{"url": "https://www.dnevnik.bg/evropa/2019/07/29/3944380_jertvi_na_uspeha_si_-_vodeshti_turisticheski/", "text": "Блогърката за италианска храна Моника Чезарато не е притеснена толкова от огромното количество туристи, които пристигат във Венеция, колкото от типа посетители. До неотдавна  Венеция  се смяташе за уникална дестинация, каза Чезарато, която води туристи на гастрономически обиколки в града. Посетителите с дни, дори седмици изследваха града на каналите, харчейки пари в местните ресторанти и магазинчета. Днес се изсипват от круизните кораби и автобуси, правят скоростни обиколни на града, водени от хора, които не са местни, правят си безброй селфита и си купуват само някоя евтина дрънкулка, произведена в Китай. Милиони туристи тръгват на лятна почивка, а все повече популярни дестинации заявяват, че не могат да поемат повече посетители. Белгийският град Брюж взима мерки срещу круизните кораби, Париж иска да ограничи туристическите автобуси, на Прага й е писнало от бирените колелета, а тайландски плаж напълно забрани туристите. Макар туризмът да създава работна ръка и благосъстояние все по-ясно се осъзнават и  отрицателните му страни  - от щети за околната среда до унищожаване на квартали, тъй като постоянните им жители са притиснати от високите цени. Проблемите предизвикаха бурни реакции, като се появиха антитуристически движения и протести, обхванали различни градове - от Амстердам до Рим и Дубровник - хърватския град, в който бе сниман сериалът \"Игра на тронове\". Рязко повишаващият се брой Масовият туризъм набира инерция след Втората световна война. Миналата година туристическите посещения наброяват 1.4 милиарда спрямо 25 милиона през 1950 година според Световната организация по туризма към ООН. Половината от посещенията са в Европа. Страната, от която пътуват най-много туристи е Китай - 143 милиона пътувания в чужбина през 2017 година, а Франция и Испания са най-посещаваните страни - над 80 милиона туристи годишно. Туристическият бум се дължи на бързо растящата в световен мащаб средна класа в съчетание с множеството нискобюджетни авиокомпания и онлайн агенции за пътувания, което прави пътешествието евтино и лесно. Лондончанин може да лети до Южна Франция за под 20 британски лири (25 долара). Ходенето на почивка се приема вече не за привилегия, а за право, каза Марина Новели, преподавател по туризъм и международно развитие в университета в Брайтън. Тя отбеляза, че от години туристическите агенции и министерства измерват успеха чрез повишаване броя на туристите. Този модел не работи вече и това вероятно е най-същественото, което трябва да бъде разбрано, допълни тя, предупреждавайки, че прекалените струпвания на туристи и \"Диснификацията\" на някои места, могат да разрушат очарованието, което на първо място привлича туристите. Ако обръщаме внимание само на числата, а не се вглеждаме в повече неща, които оказват влияние - икономически, социални, природоопазващи - рискуваме да убием кокошката, която снася златните яйца, каза Марина Новели. Круизните кораби Въплъщение на всички тези проблеми е Венеция, която привлича 30 милиона туристи годишно по прекрасните си канали и мостове. С рязкото повишение на броя на туристите \"Кралицата на Адриатика\" отчита същевременно рязко намаляване на населението си - от 175 хил. след Втората световна война на малко над 50 хил. Свикнали бяхме да имаме нисък сезон, когато венецианците имаха време да се възстановят. Сега е целогодишно и венецианците вече не разполагат с града си, каза пред Thomson Reuters Foundation Чезарато. Пекарни, хранителни магазини и услуги изчезват, тъй като местните хора се оттеглят. \"Виждам само, че ситуацията все повече се влошава\", допълни тя. ЮНЕСКО заплаши да включи Венеция в списъка си със застрашени обекти отчасти заради проблеми в туризма. Призивите да бъдат забранени круизните кораби в центъра на Венеция се засилиха това лято, след като един трудно маневриращ лайнер се блъсна, а друг едва избегна подобна съдба. Експерти от бранша казват, че круизните кораби и еднодневните туристи изострят проблема със \"свръхтуризма\", тъй като задръстванията стават още по-големи, а туристите харчат по-малко пари в градовете. Няколко европейски дестинации като Дубровник, Брюж, гръцкият остров Санторини въведоха ограничения за круизните кораби. Кметът на Барселона също обеща да вземе мерки. Приложенията за наемане на жилища Друго явление, което разпалва протестите в туристическия сектор, са платформите за краткосрочно отдаване на жилища под наем като Airbnb. Тези приложения са обвинявани за повишаването на наемите и за изменения облик на кварталите. Отдаващите жилища под наем могат да печелят повече, като дават под наем на туристи, отколкото дългосрочно. Така предлаганите жилища под наем дългосрочно намаляват и постоянните жители са изтласкани. В Airbnb има регистрирани 60 хил. жилища в Париж, 19 600 - в Амстердам, 18 300 - в Барселона и 8 500 във Венеция според Inside Airbnb - уебсайт, който разкрива как компанията се отразява на съответните квартали. Градове като Палма де Майорка, Париж, Амстердам и Лондон, въведоха или обсъждат да въведат мерки за намаляване на последиците от ползването на приложението. Макар  свръхтуризмът  да е най-очевиден в историческите европейски градове Световният съвет за туризъм и пътувания (WTTC) предупреди миналия месец, че някои градове в Азия, Латинска Америка и Африка също са изложени на риск, ако не вземат своевременно мерки. Проблемите не засягат само градовете. Тайланд затвори за неопределено време плажа, станал известен с филма \"Плажът\", в който участва Леонардо ди Каприо. Целта е природата да се възстанови. Филипинският остров Боракай също бе затворен за почистване миналата година, след като филипинският президент се разгневи, че островът е станал \"клоака\" и предупреди, че е заплашен от екологична катастрофа. Индонезийският остров Бали и италианският Капри забраниха тази година използването на найлонови торбички за еднократна употреба, като Капри обяви и сериозни глоби за нарушителите. Бирен туризъм Рошел Търнър, ръководител на научноизследователската дейност в Световния съвет за туризъм и пътувания (WTTC), който представлява частния туристически сектор, каза, че е необходимо по-нестандартно мислене, за да бъдат пренасочени туристите от най-натоварените туристически места. Тя даде пример с туристическа компания, която води азиатски туристи в английска ферма, когато цъфти рапицата в ярки жълти цветове, създавайки неповторими гледки. Търнър отбеляза, че Белгия е сред страните, които правят големи усилия за диверсифициране на туризма си. Страната измества фокуса от рекламиране на средновековните си градове като Брюж и Гент и се опитва да привлече велосипедисти, ценители на изкуството и любители на бирата, насочвайки ги към извънградски пътища, подходящи за колоездене, към културни перли и манастирски пивоварни, като така ги извежда от отъпканите туристически маршрути. Търнър обаче отбелязва, че дебатът около свръхтуризма често пропуска много от ползите, които носи този сектор, включително защитата на територии и дивата природа, съхранението на сгради, които иначе може да се разрушат заради липса на пари. \"Да, признаваме - нещата излязоха малко извън контрол на някои места, но туризмът не е лоша новина. Той носи огромни ползи\", допълни тя. /БТА", "date": "2019.07.29", "title": "Жертви на успеха си - водещи туристически дестинации вземат мерки"}
{"url": "https://www.dnevnik.bg/evropa/2019/07/29/3944681_konstitucionniiat_sud_na_rumuniia_othvurli_sporni/", "text": "Румънският Конституционен съд отхвърли промени в наказателния кодекс, направени от управляващите социалдемократи, които щяха да прекратят много антикорупционни дела, предаде \"Ройтерс\". Решението идва в чувствителен момент след уличните протести в неделя на румънци, разгневени от бавния отговор на властите  при убийството  на две момичета. Според демонстрантите погрешните действия в случаите показват, че промените в правосъдното законодателство са отслабили способността на държавата да се бори с престъпността. За втори път Конституционният съд отменя промени в наказателния кодекс, направени от управляващата коалиция на социалдемократите и по-малкия им партньор, Алианса на либералите и демократите. Сред промените беше съкращаване срока на давност на някои престъпления, което автоматично щеше да сложи край на редица дела, да намали присъди и да декриминализира небрежността на работното място. Управляващата коалиция първоначално промени кодекса миналата година, предизвиквайки предупреждения от Европейската комисия, че предложените промени представляват отстъпление от десетилетия демократични и пазарни реформи. По-късно днес предстои съдът да обяви подробности. След това законопроектите ще бъдат върнати в парламента, който трябва да ги измени в съгласие с решението на съда. Венецианската комисия към Съвета на Европа по-рано препоръча пълна отмяна на двата законопроекта.", "date": "2019.07.29", "title": "Конституционният съд на Румъния отхвърли спорни промени в наказателния кодекс"}
{"url": "https://www.dnevnik.bg/biznes/2019/07/29/3944680_stopanskata_kamara_vuzrazi_sreshtu_proekt_za_novi/", "text": "Предложените от Министерството на финансите промени в закона за акцизите и данъчните складове, с които се въвежда дистанционно наблюдение в реално време на данъчните складове, обхваща твърде широк кръг компании. Освен това въвеждането по описания в проекта ред е твърде скъпо, а на места и невъзможно. Това пише в позиция на Българската стопанска камара по адрес на предложените промени в закона, които бяха  публикувани за обществено обсъждане  в средата на месеца. Мнения по тях могат да се дават до 11 август. С оспорваните от работодателската организация текстове се предлага да се внедри дистанционно наблюдение от контролните органи на процесите по въвеждане и извеждане на акцизни стоки от данъчните складове. Така според ведомството ще се сведе до минимум възможността те да не бъдат отчетени от средства за измерване и контрол. Към мотивите на проекта се посочва, че така ще се осигури проследимост в исторически аспект на транспортните средства, пребивавали на територията на данъчните складове, както и на извършените товаро-разтоварни дейности и ще се минимизира рискът от нерегламентирани действия. Според вносителя дистанционното 24-часово видеонаблюдение на всички процеси в складовете ще има съществена превантивна роля за нерегламентирано движение на акцизни стоки и ще има дисциплиниращ ефект върху собствениците им. Освен това този вид наблюдение ще гарантира защитата на фискалните интереси на държавата без да пречи на работата на фирмите. БСК посочва в позицията си, разпространена до медиите, че кръгът на задължените лица е изключително широк, като обхваща освен оператори, използващи етилов алкохол и производители и търговци на широк клас енергийни продукти, също и предприятия от индустрията за растителни масла, козметична и фармацевтичната промишленост, производство на бои и лакове и др. Тези предприятия използват широка гама летливи органични съединения, класифицирани като \"енергийни продукти с двойно предназначение\" за производствено технологични нужди като органични разтворители, екстрахиращи агенти и др., пояснява организацията. Според нея въвеждането на предложените системи за измерване и контрол е изключително скъпо, а в редица случаи и практически невъзможно, още повече в контекста на поставеното допълнително изискване - средствата за измерване и контрол да отговарят на Закона за измерванията и нормативните актове по неговото прилагане. БСК освен това подкрепя позициите на Национална организация на митническите агенти и други засегнати браншови сдружения и предприятия, че предоставянето на отдалечен достъп до системите за видеонаблюдение на митническата администрация противоречи на Конституцията. Камарата посочва, че текстовете в проекта, с които се изисква и запис в реално време на случващото се в складовете и възможност да се разпознават регистрационните табели на превозните средства и пр., не са съпроводени с гаранции за конфиденциалност. С това се създават нови възможности за злоупотреби с информация и данни, посочва организацията. В частност Българската петролна и газова асоциация, която е член на камарата, поставя редица според нея неизяснени в проекта въпроси. Сред тях са такива, свързани с идентификацията на транспортните средства, заснемането на средствата за измерване и контрол е освен сложно, но и недообмислено, тъй като на практика ще се получи струпване на няколко камери за наблюдение в радиус от 10 м и особено ако се изисква да се наблюдвата и дисплеите на уредите, което в проекта в момента не е изрично упоменато. Отчитайки изложените аргументи и декларираните позиции на засегнатите браншови сдружения и предприятия, БСК настоява категорично за преразглеждане на изискванията за въвеждане на автоматизирани системи за измерване и отчетност в реално време, посочва организацията. Изпълнението на изискванията, заложени в проекта, ще доведе до намаление на сивия сектор в условията на равнопоставеност на всички лицензирани складодържатели, е записано още в мотивите на проекта.", "date": "2019.07.29", "title": "Стопанската камара възрази срещу нови изисквания към акцизните складове"}
{"url": "https://www.dnevnik.bg/sport/2019/07/29/3944673_deniat_v_koito_levski_i_cska-sofiia_pozdraviha_vasil/", "text": "Бизнесменът с влияние в хазартния сектор Васил Божков получи поздравления от \"Левски\" и от ръководения от Гриша Ганчев \"ЦСКА-София\" по случай 63-ия си рожден ден. Сините го представиха като собственик на клуба, макар  по документи такъв да се води неговият приближен Георги Попов . В сайта си \"Левски\" припомня биографични данни за \"един от най-успешните български бизнесмени и предприемачи\". Пропуска се обаче частта, че е бил собственик на ЦСКА. \"Като част от дългогодишната си политика в подкрепа на спорта пък в средата на февруари 2019 г. г-н Васил Божков и компаниите, свързани с него, започна необходимото оздравяване, управление, финансиране и дългосрочно развитие на \"Левски\" като безспорно най-популярният и разпознаваем бранд в родния футбол. Ръководството, служителите и футболистите на ПФК \"Левски\" честитят празника на г-н Божков и му пожелават здраве, успехи във всички започнати начинания и бъдещи щастливи мигове, които да му носи любимият ни клуб\", пише в levski.bg. От \"Българска армия\" също поздравиха Божков в качеството му на бивш собственик на ЦСКА. \"Пожелаваме му здраве, късмет и дълголетие\", пише в сайта на червените, като се припомня, че по време на неговото управление (1999 - 2005 г.) ЦСКА е спечелил две титли, както и Купата на България и Суперкупата по веднъж. Божков застана начело на \"Левски\" (макар акциите да са в Георги Попов) в началото на годината. Свързваната с него \"Ефбет\" беше спонсор на \"Левски\", но от новия сезон  на екипите се появи логото на 7777.bg, част от \"Национална лотария\"  - също от компаниите, свързвани с Божков. \"Ефбет\" пък  даде името си на Първа лига . В дните преди първите мачове в българското първенство министър-председателят Бойко Борисов събра Божков, Ганчев и единия от собствениците на \"Лудогорец\" Георги Домусчиев. На срещата те  са си обещали да играят честно и да не купуват мачове . След нея по непотвърдена информация на \"Дневник\" Божков и Ганчев са разговаряли няколко часа.", "date": "2019.07.29", "title": "Денят, в който \"Левски\" и \"ЦСКА-София\" поздравиха Васил Божков"}
{"url": "https://www.dnevnik.bg/photos/2019/07/29/3944705_snimka_na_denia_elektromobilite_na_mvr/", "text": "Два електромобила BMW i3, предоставени от община Царево за нуждите на крайморското районно управление, заработиха от днес в Царево и Лозенец, съобщи Областната дирекция на МВР - Бургас. Пилотният проект е част от стратегията за развитие на екопрактики на територията на община Царево, в която е предвидено и монтиране на електромобилни станции във всяко от населените места.", "date": "2019.07.29", "title": "Снимка на деня: Електромобилите на МВР"}
{"url": "https://www.dnevnik.bg/v_pamet/2019/07/29/3944723_pochina_golemiiat_futbolen_trenyor_vasil_metodiev_-/", "text": "На 84 години е починал големият футболен треньор Васил Методиев-Шпайдела. Той оставя името си в историята на \"Локомотив\" (София) - с който става шампион като футболист и като треньор, \"Левски\" и българския футбол. Под негово ръководство червено-черните записват едни от най-големите си успехи. През 1978 г. отборът става шампион, а две години след това стига до четвъртфиналите за Купата на УЕФА. В европейския си поход съставът отстранява \"Ференцварош\", \"Монако\" и \"Динамо\" (Киев). Отстраняването на \"Динамо\" обаче донася проблеми на Методиев. \"След като станах шампион като футболист през 1964 и като треньор през 1978 година с \"Локомотив\", направихме прословутия рейд в Европа. След като отстранихме \"Динамо\" (Киев), вместо да се радваме, че сме постигнали най-големия успех в историята на клуба, ние трябваше да се чувстваме виновни и да даваме обяснения на различни места как и защо сме си позволили да отстраним \"съветския брат\". Трябваше да обяснявам защо съм насъсквал играчите. Отговорих на властите, че ако мачът се повтори, ще го направя пак по същия начин\", каза преди време той в интервю. По-късно три пъти води \"Левски\". Паметен е първият му период, в който сините печелят исторически требъл през 1984 г., като взимат титлата, Купата на България и Купата на Съветската армия. Има още две титли начело на \"Левски\". Ръководството, футболистите и служителите на ПФК \"Левски\" поднасят своите искрени съболезнования на семейството и близките на Васил Методиев, пише в сайта на сините.", "date": "2019.07.29", "title": "Почина големият футболен треньор Васил Методиев-Шпайдела"}
{"url": "https://www.dnevnik.bg/bulgaria/2019/07/29/3944696_10_dushi_obvineni_za_trafik_na_migranti_prevozvali/", "text": "Специализираната прокуратура и Главната дирекция \"Борба с организираната престъпност\" (ГДБОП) са провели акция във Видин, Монтана, София и Бургас по разследване за организирана престъпна група, която се занимавала с трафик на мигранти и експлоатация на жени. Повдигнати са обвинения на 10 души, 8 от тях са задържани, включително и техният лидер. Вчера в един от тунелите на Витиня е спрян лек автомобил с 9 мигранти – 3 жени, 3 деца и трима възрастни мъже. Седем са от Ирак, а двама - от Иран. Това съобщи зам. главният прокурор Иван Гешев на брифинг в Съдебната палата. На остров на река Дунав е задържана част от групата, която е имала \"производствен банкет\", използван е катер на граничната полиция и \"празникът за тези хора е приключил тъжно\", обясни зам. главният прокурор Иван Гешев. По думите му има данни, че тази група е поръчала неуспешния палеж на граничното полицейско управление преди няколко месеца във Видин. \"Тогава разполагахме с информация, че палежът е бил поръчан от лидера на групата, защото е бил задържан при поредния опит на трафик на мигранти и има досъдебно производство, което тогава предстоеше да бъде внесено в съда. Това е била целта на сплашването, което можеше да прерасне в голям пожар на територията на Видин\", обясни зам. главният прокурор. Той обясни, че през следващите месеци са събрани достатъчно доказателства по случая. Мигрантите са превеждани през България, настанявани са във Видин и за няколко минути са били превеждани през река Дунав с моторни лодки. В Румъния ги чакали други трафиканти, които ги превеждат оттам към други държави в Европа, добави Гешев. На брифинг в Съдебната палата директорът на ГДБОП Ивайло Спиридонов каза, че има подозрения, че е имало вътрешен човек в МВР, който информирал задържаните за разследването. Групата се състои само от български граждани и е извършвала трафик на голям брой мигранти. Според разследващите тя е действала от 2017 г. Обвиненият за лидер на групата е осъждан за убийство и е изтърпял присъда от 10 години. Останалите членове също са с криминални регистрации и са осъждани за кражби и палежи. Двама от членовете все още се издирват. Повдигнати са обвинения за трафик на хора, уточни наблюдаващият прокурор Камен Господинов. Утре прокуратурата ще поиска специализираният съд да наложи постоянно задържане под стража.", "date": "2019.07.29", "title": "Десет души са обвинени за трафик на мигранти, превозвали чужденци с лодки през Дунав"}
{"url": "https://www.dnevnik.bg/photos/2019/07/29/3944537_fotogaleriia_velikoto_nashestvie_na_baloni_vuv_franciia/", "text": "Стотици балони с горещ въздух отлитат във въздуха по време на фестивала Mondial Air Ballons в Шамбли, Франция. Той се състои на всеки две години, а неговото 16-о издание тази година е от 26 юли до 4 август.", "date": "2019.07.29", "title": "Фотогалерия: Великото нашествие на балони във Франция"}
{"url": "https://www.dnevnik.bg/sviat/2019/07/29/3944377_bulgariia_e_sred_autsaiderite_po_dostup_do_benzin_v/", "text": "Румъния, България и Украйна са европейските страни, в които със средна заплата може да се купи най-малко количество бензин - под 500 л на месец. Причината са ниските доходи в тези държави, които  РИА \"Новости\" нарича  аутсайдери в поръчана от агенцията класация, изработена от РИА \"Рейтинг\". В нея са обхванати 33 страни и изчисленията са според местната валута и цената на литър бензин А95 към 1 юли 2019 г. На тази дата средната цена в България е била 2.22 лв., което означава 471.3 литра срещу средна заплата. България е посочена и като страната с най-бързо поскъпване на бензина в първото полугодие - 13.6% (следват Литва (+12%) и Унгария (+11.5%). По-малко възможности имат единствено украинците - 279.6 литра с месечна заплата, но там тя е 10 239 гривни, или 328 евро (около 650 лв.) докато българската месечна заплата през март е достигнала 638 EUR ( 1247 лв. по данни на НСИ , а  предварителните за София  за март са за 1724 лв брутна заплата). В челото на класацията е Люксембург, където със средна заплата може да се купят 2856 литра бензин (при цена 1.22 евро). Следва Норвегия с 2243 литра, но пък там А95 струва над 1.67 евро за литър. Русия - страната с най-много петрол в класацията, е в средата на 16-о място. При цена от 45 рубли (0.64 евро или 1.31 лв) за литър руснаците могат да си позволят 927 литра. Данните са за период, в който сортът Brent поскъпна почти с 18%. Цената на горивата обаче се определя от различни фактори, сред които най-силен в Европа е данъчният и акцизен режим, но важни са и доходите. Затова в челните пет попадат още Австрия, Ирландия и Великобритания, където могат да си купят близо 2 тона от А95. В абсолютни цени най-евтиният бензин в анализираните държави е в Казахстан - 81 стотинки за литър. Следват Русия и Беларус, в която цената е 1.50 лв. Най-скъпият бензин е в Холандия (1.68 евро или 3.43 лв.), следвана от Норвегия, Дания, Гърция и Италия.", "date": "2019.07.29", "title": "България е сред \"аутсайдерите\" по достъп до бензин в Европа, обяви РИА \"Новости\""}
{"url": "https://www.dnevnik.bg/sviat/2019/07/29/3944738_navalni_e_vurnat_v_aresta_vupreki_sumneniiata_za/", "text": "Популярният лидер на борбата с корупцията по високите етажи в Русия Алексей Навални е отровен с неизвестно вещество, твърдят личният му лекар и адвокатът му. Той бе настанен спешно в болница в неделя с отекло лице и обриви и д-р Анастасия Василиева, която разказа, че е успяла само да го види през вратата на болничната стая, настоя той да не бъде изписван от болницата, докато не се изясни какъв е причинителят за нетипичната според нея реакция на организма му. Същата теза разви днес и адвокатът му Олга Михайлова, но след като лекарите установиха, че имало значително подобрение в състоянието му, той бе изписан и върнат в затворническия арест, където според Василиева все още може да се намира опасното за здравето му вещество. Навални бе задържан в събота заедно с близо 1400 души, включително събрали се в центъра на Москва по негов призив на неразрешен протест срещу отказа на властите да регистрират кандидати на опозицията за местните избори в началото на септември. Значителна част от арестите бяха с употребата на брутална сила от части на Росгвардия (бившите вътрешни войски) и полицията, но в неделя повечето бяха освободени с изключение на около 190 души, изрично разпознати като организатори и участници в протеста. Всеки задържан в Русия има право да избира кой и къде да го лекува, а ако това става по спешност, лекуващият няма право да разпространява данни за медицинското му състояние. На Навални е бил отказан достъп на личния му лекар, а от болницата са разпространили пред агенция \"Интерфакс\" информация какви са симптомите и че диагнозата е уртикария. Василиева описва, че е видяла силен оток и около очите, едно от които изглеждало с гноен теч, както и възпалени место по кожата на шията, гърба, гърдите и лактите, което съответства на \"остър токсически керато-конюнктивит и дерматит и обща интоксикация\". Тя е лекувала Навални от тежко изгаряне на окото преди 2 години (след нападение) и сега твърди, че категорично и тогава, и сега пораженията са от \"неопределени химически вещества\", че той никога не е имал подобна алергия и се е хранил в ареста със същата храна като останалите. Лекарката твърди, че е взела за изследване в независима лаборатория проби от косата и тениската му и настояваше за такива от кожата и от чаршафите, на които е лежал в ареста, както и за достъп до записите от охранителната камера в килията му. Съдът нареди задържането му за 30 дни, арестувани са и Дмитрий Гудков и Иля Яшин, които са сред опозиционните активисти с отказан достъп до изборите в Москва. Както на протеста в събота, така и в неделя пред болницата, където бе Навални, бяха арестувани десетина души, сред които и журналисти на руски и световни медии.", "date": "2019.07.29", "title": "Навални е върнат в ареста въпреки съмненията за отравяне"}
{"url": "https://www.dnevnik.bg/analizi/2019/07/29/3944554_dali_pobedihme_alchnostta_pone_v_listi/", "text": "  - Ти да не си от тия, дето снимат? - Не, бе, от горското съм. Казаха ни да ги махаме ония оттам, сега отивам... - Да ги махате? \"Игри на волята\"? - Да, бе, тия дето снимат сериала. Нещо се били отказали... Айде, бе... Победихме, преди всъщност да сме започнали войната сериозно? Става дума за \"случая Листи\"; а разговорът е между мен и шофьора на бус, когото засякохме в гората, на път за плажа. Напомням \"случая Листи\", тъй като всички национални телевизии дружно отказаха да го отразяват за масовата публика. Защо отказаха, след като имаше директна заплаха за обществения интерес? Питайте ги. Аз ги питах; и отговор не получих.  Плаж \"Листи\" е последният неувреден плаж, останал на юг от Бургас, тъй като до него нямаше път. Преди десетина дни се разбра, че път е прокаран – по бруталния начин, характерен за тези земи, в които за висшите държавници разделението на властите е дясноекстремистко схващане, а справедливостта е абстракция. А път е прокаран, тъй като текат снимки на сериал суперпродукция за \"Нова телевизия\" под заглавие \"Игри на волята\".  От анонса на \"Нова\" от 15 май разбираме, че става дума за някакво есктремно оцеляване насред нищото: \"Група решителни българи ще обърнат гръб на познатото ежедневие, за да покажат силата на човешкия характер. Въоръжени с остър ум и физическа издръжливост, те ще стигнат до ръба на своите възможности\". Плажът \"Листи\" не е обаче насред нищото. На пешеходно разстояние е от курортните села Синеморец и Резово. И се намира в тройно защитена зона. Ще рече: едно цвете не можеш да откъснеш, камо ли да оцеляваш като в джунглата, ядейки, да речем, змии или гущери, отсичайки дървета за колиби и пр.  Явно не е било такова и намерението обаче, защото участниците и екипът се заселиха из хотелчета и къщи за гости, отивайки сутрин на работа с МПС.       Именно затова им е бил необходим път, какъвто нямаше. Не бяха дори копали тоалетни, както правихме ние едно време в екстремните условия на българската армия. Имаха химически такива, доставени от съответната фирма. Една от тях беше пльосната върху пясъчни лилии, които са защитен вид. Път вече има. Има си и табела, предупреждаваща, че е забранено влизането на МПС. Явно не важи за суперпродукцията. Според кадастъра обаче пешеходното влизане е позволено, тъй като иде реч за публична държавна собственост – гора. Пешеходно влизане се опита да направи  Гери Николова преди седмица . За да бъде спряна от мутроохрана, да бъде информирана, че това било частна собственост и да бъде накрая заплашена с шамари, за да спре да снима. Та приятелите на Гери обявихме една мобилизацийка, заради което аз лично се оказах с блокиран фейсбук профил, та накрая работата свършиха нашите приятели от \"Да запазим Корал\". В неделя сутринта минаваме покрай мутроохранителя, малко след срещата ни с шофьора на буса : - Добър ден! – ведро чуруликаме ние. - Добър ден! – ведро изчуруликва охраната. И добавя: – Приятна разходка! Така разбрахме, че основната група – четата от \"Корал\" – вече е минала оттук преди нас. Впоследствие от коралци се осведомихме, че опитите за противостоене от страна на мутроохраната са били решително и трайно преустановени.  Слизаме на онази част от плажа, която е публична държавна собственост, т.е. никой никого от нея не може да гони, без да има съответните документи от държавата. Коралци са там, както и спомагателно отделение от Синеморец; не след дълго пристигат ударна група от Бургас и други природни ентусиасти. Шатричката на суперпродукцията, встрани от сбирката, изглежда клета, тъжна и изоставена. Опитали са, разбрахме, да снимат нещо допреди малко, но се отказали. В клетата шатричка, зад раздрано платнище, се крият някакви хора.       Все съм виждал как се снимат продукции, макар не супер-такива – но такава одрана шатричка не бях виждал. И такива плашливи суперпродуценти, криещи се под нейното покривче. Скандалът тече вече 10 дни, а суперпродукцията все не представя никакви документи. Оня ден най-накрая били представили. Според него РИОСВ - Бургас, предоставя право на суперпродукцията да снима в периода 15.7.2019-15.7.2019. Т.е. имали са правото да снимат – не да гонят хора, да правят пътища и да рушат природна среда – единствено по-миналия понеделник. Е, как тогава се оказва, според медийните изявления на суперпродуцентите, че били снимали  \"с разрешението и съгласието на всички компетентни институции\" ? Лесно е. През цялото време са лъгали. Както от тяхно име са лъгали и всички въпросни \"компетентни\" институции. \"Компетентни\" – по какво? Не са ли виждали как се прави официална снимачна площадка? Не са ли чували за папката документи, които трябва да имат, преди изобщо да започнат?  Ако бяха направили нещата по разписания ред, нямаше да имат никакъв проблем. Още на подстъпите щеше да има снабдени с документи лица, които да предупреждават редовите граждани, че по-надолу се снима. Щяха да могат да оградят терена на снимане с ярки ленти. Щяха да имат със себе си преставител на РИОСВ, който любезно да ги уведомява, че не могат да си нахлузват шатричката върху защитеното растение приморски ветрогон, а че е по-добре да минат 10 метра вдясно, върху голия пясък. И без да рушат гората заради път, щяха да се транспортират с лодки по море от, да речем, Синеморец. Защо не направиха нещата според правилата – и накрая се наложи да се евакуират поради зреещия скандал? Ясно е защо.  От началото на тази година няколкото стотин хора със сериозни пари и власт в страната решиха, че ще ни демонстрират всеки ден как правила за тях няма. Наистина те отдавна не спазват никакви правила освен едно – че алчността е върховната ценност. Но точно тази година решиха и да ни навират в очите тази своя отвързаност. Затова са решили да снимат суперпродукцията си с методите на мутрите от 90-те години. И именно затова от тяхно име лъгаха всички държавни институции – защото са свикнали да обслужват интересите на алчните против интересите на гражданите. Така или инак, докато четите, отделенията и ударните групи се събираха на сборния пункт, евакуацията на суперпродукцията се проведе в сравнителен порядък и сравнително ефективно. Накрая оставиха след себе си клета полуизядена консерва. Поне не са закусвали жаби, а русенско варено. Прибрах им клетото варено в една торба за боклуци и я отнесох със себе си до най-близката общинска кофа за боклук, намираща се на около пет километра.       Дали победихме алчността поне в \"Листи\"? С очите си видях как прекратяват и се евакуират. Но и с очите си видях новия път. И знам какво оттук насетне ще се върти из главите на привържениците на алчността и на техните покровители от държавните институции. Догодина ще се опитат да обявят концесия за \"Листи\" с логиката: \"Абе вече има път, айде да почваме...\" Ако си спомняте, именно липсата на път (плюс, разбира се, гражданският натиск върху мутрите) тази година провали опита на властта да даде на концесия съседния плаж \"Липите\". Не вярвате, че имаме насреща си толкова елементарни екземпляри? Това са, ще кажете, коскоджамити министри, кметове, шефове на агенции, директори на управления?  Спомнете си как \"Корал\" бе лишен от защитения си статут, който дължеше на блатното кокиче. Напомням. Идват, преди вече над 10 години, едни мутри в МОСВ, в разгара на лятото. Хващат един зам.-министър: \"Да махаш, Коко, тая защита на \"Корал\", че пари има да се правят!\". Праща той чиновници насред жегата, в \"Корал\" и – не щеш ли! Няма блатно кокиче. Било се отвъдило. Е, щом се е отвъдило – махаме защитата. Нищо, че блатното кокиче е налице през април, а не в началото на юли; и нищо, че вече 10 години всяка пролет хората пращат снимки, точно на блатно кокиче от \"Корал\", на МОСВ. Та: да, ще се опитат да ползват наличието на нов път, част от който самите те обявиха за незаконен, за да направят концеция на \"Листи\". И друго им се върти в главите. Защо, мислите си, почти половината от плажа \"Листи\", на първа линия, \"се води\" частна общинска собственост – земеделска земя? Та чак очертанията й влизат вътре в морето? Е, как защо? Мислете по правилата на алчността. Щом е частна общинска собственост – общината може да я продаде на някой, който да излее малко бетон и да оформи китно курортно селце. Път вече има...      Може и да победихме в \"случая Листи\", но замесените – и особено властта – ще се опитат да ни отмъстят. На нас, гражданите, за да са доволни следовниците на алчността. Освен в крайна сметка да се опитат заграбят и \"Липите\", и \"Листи\", голяма е вероятността да впрегнат слугинските си медии да публикуват списъци с \"врагове\", както стана в случая с номинацията на Иван Гешев за главен прокурор.  За да ги улесня, публикувам групова снимка на победителите от \"Листи\". Това сме, драги властимащи. Плюс още няколко хиляди, които нямаха възможността да дойдат точно тази неделя.  Вие сте на ход, драги властимащи, с министрите си, с мутрите си, с медиите си, с инспекторите си, с прокурорите си, с полицаите и горските си, с експертите и идеолозите си и с цялата останала слугинска гмеж ... .                         ", "date": "2019.07.29", "title": "Дали победихме алчността поне в \"Листи\""}
{"url": "https://www.dnevnik.bg/sport/2019/07/29/3944571_star_otbor_v_novi_odejdi_i_s_nov_shampion_kakvo_pokaza/", "text": "Седем спечелени Обиколки на Франция в рамките на осем години с четирима различни колоездачи. Това е равносметката за отбора на \"Инеос\" (до миналата година \"Скай\") след края на Тур дьо Франс. Слуховете за смъртта на британския отбор се оказаха силно преувеличени и въпреки предричането за края на доминацията му, той отново се качи на върха. При това, завършвайки на първо и второ място с номинираните си лидери за Тура –  Еган Бернал  и Герант Томас. Година след като уелсецът свали от трона своя съотборник Крис Фрум, сега историята се повтори, като Томас остана подгласник, а колумбиецът Бернал триумфира. На 22 години той е третият най-млад шампион в историята на Тура и №1 по този показател от 110 години насам. След сър Брадли Уигинс, Фрум (четири пъти) и Томас Бернал е четвъртият колоездач на \"Инеос\", който печели Обиколката на Франция. Тазгодишното състезание обаче беше спечелено по много различен начин, не само защото шампионът е първият, който не е британец. За разлика от предходните години отборът облече фланелката много късно, само два етапа преди края и не доминираше по обичайния начин. Отборът преди всичко Основната разлика в отбора победител от предходните години беше структурирането на състезанието и провеждането на тактиката в отделните етапи. Британският състав винаги поставяше един лидер и ясна йерархия, за кого ще се работи, но и не през 2019 г. Шампионът Герант Томас пристигна като фаворит, но беше обявено, че уелсецът ще дели лидерските задължения с младия Бернал. Двамата бяха защитавани от отбора си поравно, а фактът, който помогна на \"Инеос\" да запази статута им, беше това, че тимът не облече жълтата фланелка през първата или втората седмица. Въпреки някои размествания Томас и Бернал останаха много близо един до друг в класирането. Във важните планински етапи Бернал беше този, който беше по-свеж и отборът насочи усилията си да му помага. Първият, който пък освободи колумбиеца да атакува, беше именно Томас, давайки му нареждания на Галибие в 18-ия. \"Той е голям шампион на велосипеда и извън него. Печелил е толкова много, знае винаги какво трябва да прави и това му помага да защитава отборните интереси. Герант, както и Крис Фрум преди година, са наясно кога трябва да поставят отбора пред себе си\", каза мениджърът на \"Инеос\" сър Дейвид Брейлсфорд. \"Инеос\" показа и слабости, нетипични от предходните години, но успя да издържи в рамките на трите седмици, като имаше в редиците си и най-постоянния колоездач в лицето на Бернал. Колумбиецът имаше само един лош ден, който се оказа индивидуалното бягане по часовник, но то не доведе до толкова големи загуби от съперниците му. Първата от много Бернал, който идва от малкото градче Сипакира (2650 метра надморска височина), е първият колумбиец, който печели Обиколката на Франция. Колоездачът е бивш шампион от Тур де л’Авенир, аналогът на Тура за аматьори. С невероятния успех, който постигна Бернал, веднага започнаха и сравненията с величията в спорта. Мнозина предричат, че това ще бъде едва първата от много победи, но колумбиецът остава здраво стъпил на земята. \"Аз съм само на 22 години и наистина не мога да повярвам какво ми се случва. Всичко това се отплаща за дългите тренировки, но ще ми трябва време, за да осъзная всичко. Аз съм късметлия да имам такъв отбор около себе си и да имам такова семейство\", каза новият шампион. Подгласникът му Герант Томас също оцени качествата на своя съотборник. Уелсецът остана разочарован, че не защити титлата си, но призна превъзходството на Бернал. \"Той невероятен атлет, а е само на 22 години. Убеден съм, че това е само първата от много титли, които ще печели. Исках да спечеля, но съм доволен, че предавам жълтата фланелка на съотборник и страхотен човек. Той винаги е честен към всички и се труди много\", каза Томас. Д’Артанян и френската мечта 34 години – толкова продължава чакането на Франция за победа в Тура. За последно страната домакин триумфира с Бернар Ино, а от тогава така и не успява да се качи отново на най-високото стъпало. През 2019 г. Франция мечтаеше, след като в продължение на 14 дни жълтата фланелка носеше Жулиан Алафилип. Колоездачът на \"Декьонинк Куикстеп\", наричан в своя тим Д’Артанян, подобно на един от мускетарите, бранеше френската чест. Той караше на крилете на вдъхновението, като спечели третия етап, за да облече лидерското трико. После го загуби за кратко, за да си го върне в осмия етап и да накара всички да говорят за него. С победата си в индивидуалното бягане по часовник в 13-ия етап, когато надви Герант Томас, французинът накара всички да говорят за него.      Предричаха му да бъде \"съблечен\" ден по-късно на Турмале, но той премина с отличен и този тест, завършвайки втори след Тибо Пино. Алафилип издържа до 19-ия етап, като показа геройско каране в Алпите и беше пречупен само два дни преди края на състезанието. Той върна не само мечтите на своите сънародници, но и повиши многократно интереса към Тура. В крайна сметка той завърши пети на 4:05 минути зад Бернал. \"Не съжалявам за нищо. Наслаждавах се напълно на това приключение. Предпочитам да съм бил в жълто 14 дни, да съм взел две победи, но да остана пети, вместо да не са ме запомнили с нищо и да съм трети в генералното класиране\", каза Алафилип, с което \"захапа\" някои от противниците си на шосето. Представянето на Алафилип е още по-впечатляващо, след като той не беше слаган сред фаворитите. Той пристигна с надежда да носи жълтата фланелка в първата седмица, да се бори за етапни победи и да опита да защити фланелката за катерач, която спечели година по-рано. Отличници и грешници Както във всяко състезание, така и в Тур дьо Франс има победители и победени. През тази година надпреварата роди своите големи герои извън Бернал и Алафилип. Тибо Пино заслужи не по-малко поздравления за представянето си, след като също даде повод на Франция да мечтае. Лидерът на FDJ беше най-силният колоездач в Пиренеите, като спечели на Турмале, а ден по-късно в 15-ия спечели време срещу всичките си съперници. В разгара на битката в Алпите обаче Пино напусна състезанието заради контузия в бедрен мускул, причинена от удар в кормилото.  Силно беше представянето и на Стивън Краусвайк (\"Йъмбо Висма\") и Емануел Бухман (\"Бора\"), които завършиха трети и четвърти в класирането. Холандецът се качи на подиума за пръв път в голяма обиколка след няколко неуспеха. Бухман, който е на 26 години, затвърди прогреса си с най-добър резултат в триседмичните състезания, при това без отборът да е изграден около него. Критиката към тях беше в защитното им каране в рамките на трите седмици. За Краусвайк обаче цената беше висока, след като в отсъствието на Крис Фрум и Том Дюмулен пред него се откри рядка възможност да бъде на подиума, което струваше повече от необмислена атака, а това можеше да доведе до проблеми и свличане на надолу. Отличен за представянето си заслужи и Петер Саган, който спечели за рекорден седми път зелената фланелка. Словакът изпълни целта си, като взе една етапна победа и беше в топ 10 в десет отделни етапа. Макар да не може да отговори на скоростта на чистите спринтьори, Саган успя да трупа точки с постоянство, влизаше в откъсвания и печелеше много в междинните спринтове. \"За мен зелената фланелка е както жълтата за останалите. Ценна е и се радвам, че вече съм рекордьор в това отношение\", каза словакът след Тура. Трикратният световен шампион повиши нивото си точно за Тура, след като имаше труден сезон с едва три победи до юли и нито един успех в пролетните класики. Впечатляващо представяне записа Калеб Юън, който спечели неофициалната титла за най-добър спринтьор, взимайки три етапни победи. Конкурентите му Елиа Вивиани и Дилан Хроневехен останаха едва с по една. Сред отборите впечатлиха \"Йъмбо Висма\", \"Мичълтън скот\" и \"Лото Судал\", които взеха по четири успеха. На другия полюс беше \"Мовистар\", който отново не успя да изпълни целите си. Парадоксално испанският тим триумфира в отборната надпревара, която се прави на базата на тримата най-челно класирани колоездачи във всеки тим. \"Мовистар\" завърши с трима в топ 10 – Микел Ланда шести, Найро Кинтана осми и Алехандро Валверде девети. Тимът взе един етапен успех с Кинтана, но целите бяха за представител на подиума и много по-сериозна роля в разпределението на отличията.      В редки моменти \"Мовистар\" се прояви като отбора, а в голяма част от състезанието колоездачите действаха като индивидуалности, с което озадачиха дори и собствения си мениджмънт.", "date": "2019.07.29", "title": "Стар отбор в нови одежди и с нов шампион: какво показа Тур дьо Франс"}
{"url": "https://www.dnevnik.bg/bulgaria/2019/07/29/3944725_i_ot_bulgariia_radev_podkani_kitaiski_kompanii_da/", "text": "България е най-краткият път, който свързва Китай с Европа, което прави страната ни най-изгодната входна врата на Китай за Европейския съюз. Това заяви държавният глава Румен Радев на среща на \"Дондуков\" 2 с представители на китайски компании, участващи в реализацията на инициативата \"Един пояс, един път\", съобщи пресслужбата на държавния глава. Оттам посочват, че разговорът е в продължение на държавното посещение на президента в Китай в началото на юли. В срещата са участвали представители на ръководствата на China Railway International Group, световен лидер в изграждането на железопътна и транспортна инфраструктура, и на Touchstone Financial Holding Group, която от пресслужбата определят като водеща финансова група, структурираща изпълнението на международни стратегически проекти в рамките на инициативата \"Един пояс, един път\".  Представителите на китайския бизнес запознали държавния глава с плановете си за създаване на платформа за инвестиции и реализиране на стратегически проекти в областта на инфраструктурата, енергетиката, селското стопанство, технологиите в страните от инициативата \"17+1\". Проучват се възможности за откриване в България на регионален център за разработване и прилагане на тази финансова и проектна платформа, съобщава пресслужбата. Президентът Румен Радев изразил удовлетворението си, че само месец след визитата му в Китай страната вече проявява интерес към партньорство.  Радев припомнил трите приоритетни проекта, които представи по време на визитата си в Китай: откриване на пряка въздушна линия София-Пекин и на клон на китайска банка в България, както и изграждане на българо-китайски център за научни изследвания и иновации в България.  Местоположението на България е стратегическо и страната активно подкрепя инициативата \"17+1\", отбелязал Кени Сонг, председател на Touchstone Financial Holding Group. По думите му това е предпоставка финансовата група да планира откриване на клон в България. Президентът на China Railway International Group Чен Шипинг заявил, че компанията проучва бизнес средата в България и конкретни проекти, включително и пристанище Варна. ", "date": "2019.07.29", "title": "И от България Радев подкани китайски компании да инвестират"}
{"url": "https://www.dnevnik.bg/bulgaria/2019/07/29/3944749_pravosudie_za_vseki_poiska_ot_parlamenta_da_obiavi/", "text": "Гражданската инициатива \"Правосъдие за всеки\" поиска от парламента да спре процедурата по избора на нов главен прокурор, да обяви нова и да направи промени в Закона за съдебната власт. В писмо до медиите от организацията уточняват, че реакцията им е предизвикана от днешното решение на правосъдния министър Данаил Кирилов да не номинира друг кандидат за главен прокурор, като по този начин Иван Гешев остана единственият, който ще се бори за поста. \"По този начин на обществото се предлага тезата, че изборът на главен прокурор, който следи за законността в страната и де факто осъществява нейната наказателна политика, може да се превърне в безалтернативно задължително назначение на предварително договорен единствен кандидат. Нашето становище е, че така изпълнената процедура по номинации е абсолютно порочна, недемократична, непрозрачна и в противоречие с духа и смисъла на конституцията и закона\", пишат в становището си \"Правосъдие за всеки\". От инициативата подчертават, че е време народните представители да преценят дали така формулираните законови текстове за избора на главен прокурор работят в защита на демокрацията и свободите на гражданите. Във внесените днес в деловодството на Народното събрание мотиви с искането за промени в Закона за съдебната власт се препоръчва депутатите да предложат изменения и допълнения в закона, \"с които да се спре процедурата по избора, да допълнят закона с правото и на други лица да излъчват кандидатури, извън тясно затворената система на прокуратурата, и да дадат срок за започване на нова – прозрачна и отворена процедура по номинации на кандидати за следващ главен прокурор\". Днес в 18:30 ч. пред Съдебната палата е организиран протест с искане за оттегляне на кандидатурата на Гешев за главен прокурор.", "date": "2019.07.29", "title": "\"Правосъдие за всеки\" поиска от парламента да обяви нова процедура за главен прокурор"}
{"url": "https://www.dnevnik.bg/razvlechenie/2019/07/29/3944712_disni_bi_svoia_sobstven_rekord_za_pechalba_v_ramkite/", "text": "Дисни\" би своя собствен рекорд за приходи, направени от едно филмово студио в рамките на една година, подчертавайки по този начин своята доминираща си позиция в глобалната киноиндустрия. Реализираните до момента приходи от компанията през 2019 г. са 7.67 млрд. долара, а предишното най-добро постижение е 7.61 млрд. долара за 2018 г., предаде \"Гардиън\". Голяма роля за този резултат има игралният римейк на \"Цар Лъв\": в края на втората си седмица в световния боксофис лентата е спечелила 962.7 млн. долара. Друг съществен принос за рекорда е излезлият по-рано през годината \"Отмъстителите: Краят\", който миналата седмица събра 2.79 млрд. долара и   стана най-успешният филм на всички времена, измествайки от тази позиция \"Аватар\" на Дейвид Камерън . Успешни заглавия на \"Дисни\" тази година бяха и \"Капитан Марвел\" (1.1 млрд. долара), \"Играта на играчките: Пътешествието\" (917.9 млн. долара) и \"Аладин\" (1.01 млн. долара). Единствено \"Дъмбо\" може да се счете за разочароващ със своите \"скромни\" 352 млн. долара. \"Доминиращата позиция на \"Дисни\" в света показва какво се случва, когато притежаваш най-големите филмови студиа\", коментира пред Си Ен Ен Пол Дергарабедиан, медиен анализатор в Comscore. Друг фактор от първостепенно значение, посочен от него, е успешната маркетингова стратегия на корпорацията.  Водещото място на \"Дисни\" в пазара е резултат от програмата на компанията за купуване на студиа. \"Дисни\" придоби \"Пиксар\" за 7.4 млрд. долара през 2007 г., \"Марвел студиос\" за 4 млрд. долара през 2009 г. и \"Лукасфилмс\" (продуцентите на \"Междузвездни войни\") за 4 млрд. долара през 2012 г. Тази година  компанията купи развлекателния бизнес на \"Фокс\" за 71 млрд. долара. Тъй като е едва краят на юли, очаква се \"Дисни\" да подобри рекорда си още повече. До края на годината се очаква излизането на вторите части на \"Господарка на злото\" и \"Замръзналото кралство\". Пред декември ще по кината ще се завърти и \"Междузвездни войни: Възходът на Скайуокър\".", "date": "2019.07.29", "title": "\"Дисни\" би своя собствен рекорд за печалба в рамките на една година"}
{"url": "https://www.dnevnik.bg/sviat/2019/07/29/3944500_rusiia_pokaza_kasetuchnite_bombi_koito_otrichashe_da/", "text": "Руската армия отричаше да използва в Сирия касетъчни бомби, но именно моделите, за които бе обвинена от медии и анализатори на конфликта, бяха демонстрирани на изложба на Министерството на отбраната. Това съобщи разследващата група Conflict Intelligence Team (CIT), която разпространи и снимки от мястото - \"Експозиция на въоръжение и военна техника, използвани в хода на воденето на военни действия в Сирийската арабска република\". Изложбата е във военно-патриотичния парк \"Патриот\" край руската столица. От екипа на CIT посетили експозицията и разпространиха снимки на макети на касетъчните бомби РБК-500 АО-2,5РТ и РБК-500 ШОАБ-0,5. \"Генерал-майор Игор Конашенков (говорител на руската армия - бел. ред.) изтъкваше, че толкова много журналисти са били на авиобазата Хмеймим и никой не е показал касетъчните бомби, за които обвиняват Русия. Ние намерихме някой, който може да ги покаже - Министерството на отбраната в парка \"Патриот\", пишат в \"Туитър\" от групата. Според анализаторите включването им е доказателство, че такова оръжие е използвано в Сирия, както от CIT писаха през 2016 г.      Русия не е подписвала конвенцията за забрана на касетъчните боеприпаси, но е участник в Четвъртата женевска конвенция. В нея се казва, че са забранени нападения без конкретна цел, които може да доведат до масова гибел на цивилно население. Касетъчните бомби представляват контейнери, които избухват във въздуха и разпръскват стотици или хиляди по-малки боеприпаси, превръщащи терена под себе си в минно поле или в комплексна експлозия с масово поразяване. През 2016 г.  твърденията  на CIT се основаваха на снимки и видеозаписи от социалните мрежи на руски участници в конфликта или на журналисти, допуснати от военните до базата. Един от новинарите тогава твърдеше, че ставало дума за осколъчно-фугасни бомби. Друг факт, на който групата отбелязва, е инсталацията в изложбата на пленена в Сирия \"лаборатория за производство на pарин\". От Belingkat още в средата на миналия месец  обърнаха внимание , че със сглобеното по никакъв начин не може да се произведе химическо оръжие. Сега от CIT показват и снимки, на които се вижда, че организаторите са забравили да махнат етикетите на част от оборудването, на които пише, че то е произведено в предприятие недалеч от... Москва.", "date": "2019.07.29", "title": "Русия показа касетъчните бомби, които отричаше да използва в Сирия"}
{"url": "https://www.dnevnik.bg/sviat/2019/07/29/3944685_potupkvat_nashite_cennosti_-_zashto_basein_v/", "text": "                         От неделя насам (28.07.) в басейна \"Райнбад\" в Дюселдорф допускат само онези, които покажат паспорта си. Причината: три случая на безредици само за един месец, като последният от тях е от петък. Около 60 младежи окупирали кулата за скокове и пързалката и не допускали до тях никого другиго. Служителите на басейна поискали да се намесят, но били заплашени от младежите. Предводителят им казал на една от служителките, че ще я \"размаже по стената\". По данни на полицията всичките младежи били от северноафрикански произход. Шестимата частни охранители също не успели да се справят със ситуацията. Тогава се наложила намесата на полицията (с 18 души), която принудително опразнила басейна. В него към момента имало 1500 посетители. Още на следващия ден се провело специално заседание, посветено на проблема. Така се стигнало до решението за въвеждане на пропускателен режим и за увеличение на охраната. Все повече безредици по германските басейни В неделя (28.07.) по обяд басейнът вече приличаше на крепост. Първо пристигнаха осем частни охранители, малко след тях и осем полицаи с едно куче. А входът на съоръжението приличаше на държавна граница. Вътре всичко беше спокойно - дори прекалено спокойно. Посетителите си правеха дължините в басейна, буйстващи млади хора не се забелязваха. Дали това означава, че новата концепция за сигурност работи? Или спокойствието се дължи на по-хладното време? Все пак в неделя температурата беше едва 22 градуса. А и сякаш служителите по сигурността бяха повече от посетителите. Вероятно за ефекта от предприетите мерки ще може да се съди едва когато настъпят следващите жеги. Първият случай на недопустимо поведение на младежи в този басейн е от края на юни. Момчетата се държали абсолютно безцеремонно спрямо другите и когато един баща им направил забележка, изведнъж пред него се изправили 400 души, които започнали да сипят заплахи срещу него и семейството му. Наложило се полицията да изведе семейството от басейна, след което го опразнила изцяло. В процеса на работа полицаите били обиждани от младежите, които същевременно ги замеряли с предмети. Още на следващия ден отново се наложило опразване на басейна. Случаите на нападения в басейни - и срещу посетителите, и срещу служителите, стават все повече, казва пред \"Дойче веле\" председателят на Федералния съюз на германските басейнови работници Петер Харцхайм. \"От 2015 година насам произшествията в басейни рязко се увеличиха. Северноафриканците и хората от арабските държави буквално потъпкват нашите ценности\", оплаква се той. Ако служителят в басейна е жена, тя изобщо не бива възприемана сериозно. Пък и в повечето случаи на извършителите не се търси отговорност и затова те продължават по същия начин, посочва Харцхайм. По данни на медиите при безредиците в \"Райнбад\" в края на юни младежите били от северноафрикански или арабски произход. Според един сътрудник на службата за бежанците, за съжаление имало младежи, които много добре знаели кога и как могат да създадат проблем и които обичали да демонстрират \"подвизите\" си във \"Фейсбук\" или \"Инстаграм\", ако не бъдат заловени. Намерено ли е решението? Според Андреас-Паул Щибер е важно както охраната да е засилена, така и да има видеонаблюдение. Освен това в басейните биха могли да се въведат пластмасови гривнички по подобие на използваните в комплексите All-inclusive. При това положение веднага би могло да се разбере дали някой не е влязъл, прескачайки оградата, за да избегне проверката на входа. Председателят на Съюза на басейновите работници Петер Харцхайм е на мнението, че извършителите трябва да бъдат санкционирани. Те не бива да се измъкват безнаказано само защото са представители на друга култура, спрямо която имало проява на фалшива толерантност. Само последователната намеса на служителите по сигурността би помогнала, убеден е Харцхайм.", "date": "2019.07.29", "title": "\"Потъпкват нашите ценности\" - защо басейн в Дюселдорф допуска само хора с паспорт"}
{"url": "https://www.dnevnik.bg/evropa/2019/07/29/3944728_gruckite_deputati_spaziha_zabranata_za_pushene_9/", "text": "В кафенето на гръцкия парламент най-после няма пепелници. Те бяха в сградата до съвсем скоро, на метри от пленарната зала, въпреки че депутатите гласуваха забрана пушене, влязла в сила преди 9 години, 10 месеца и 26 дни, разказва  \"Гардиън\" . \"За пръв път законът се спазва\", пише Димитрис Таранцас, който обслужва депутатите в кафенето вече 18 години. По думите му са премахнати дори металните пепелници в единственото място, където пушенето бе формално разрешено досега - малко помещение до кафенето. Така парламентът става зона без тютюнев дим малко след като Кириакос Мицотакис - страстен противник на цигарите - пое властта преди седмици. Мицотакис е решен да приложи забраната от времето на предшественика си социалист Папандреу в страна, където 27% от населението палят цигара всеки ден според Евростат. Министерства, болници, училища и други обществени институции трябва да са следващите, които да започнат да изпълняват закона. В заведения неспазването на забраната бе типичен белег още от първите дни - собствениците свързваха с кризата решението за връщането на пепелниците на масите, но резултатът накрая бе, че непушачите трябваше да сядат отвън, за да могат пушачите да палят вътре. Източник от партията му казва: \"Кириакос е фанатичен непушач, никой не иска да бъде видян как пуши около него. Това е приоритет за правителството, но и личен.\" Промяна Примерът, който опитва да даде Мицотакис, рязко контрастира с този на министри от левия кабинет на доскорошния министър-председател Алексис Ципрас. На пресконференция на деня за борба с вредата от тютюнопушенето през 2016 г. заместник-министърът Павлос Полакис изпуши множество цигари, като вбеси представители на Брюксел, пише вестникът. За да даде сигнал, че такива практики остават в миналото, кабинетът назначи в петък Панайотис Бехракис, известен професор и физиолог, изследващ дихателния апарат, начело на кампанията срещу пушенето. По думите му страната все още е с най-лошите резултати по дял на пасивни пушачи в ЕС. Сред мерките на Бехракис ще са гореща линия за нарушаване на забраната и прилагане на глобите - от 50 до 500 евро - които по принцип са записани в закона. С депутатите обаче може да не е толкова лесно, признава той. \"Ползват се с имунитет според гръцката конституция. Ще зависи от председателя на парламента да гарантира, че законът не се нарушава.\"", "date": "2019.07.29", "title": "Гръцките депутати започват да спазват забраната за пушене 9 г. след като я приеха"}
{"url": "https://www.dnevnik.bg/bulgaria/2019/07/29/3944740_advokat_emiliia_nedeva_sega_obshtestvenata_energiia/", "text": "Обществената енергия и активност при избора на главен прокурор трябва да е по-висока, отколкото при избора на Делян Пеевски за шеф на ДАНС. Това мнение изразява адвокат Емилия Недева в  интервю за в. \"Сега\"  по повод единодушното номиниране на зам. главния прокурор Иван Гешев за първия пост на прокуратурата и неговите публични изявления, в които поставя под лично съмнение разделението на властите и прави недопустими за магистрат оценки на политически и обществени събития и лица. Емилия Недева е сред групата адвокати които  призоваха Висшия съдебен съвет  да направи оценка дали са допустими внушенията, които си позволи току-що номинираният за главен прокурор Иван Гешев пред БНТ, и да преоцени номинацията. Запитана за сравненията, които различни анализатори правят между номинацията на Гешев за главен прокурор и избирането на Пеевски преди 5 години за председател на ДАНС, което предизвика безпрецедентна обществена съпротива, адвокат Недева казва пред в. \"Сега\", че обществената енергия сега трябва да е по-ефективна, защото на главния прокурор е възложен надзорът за законност в държавата. \"Председателят на ДАНС е значима фигура, но дейността на неговата институция рядко рефлектира върху правата и интересите на отделния гражданин или това става в ограничени хипотези. Различна е позицията на главния прокурор. На него е възложен надзорът за законност в държавата. Той ръководи долустоящите прокурори, може да отменя техни актове и да дава задължителни указания. Ефективността и стилът на работа на прокуратурата зависят от него\", казва Недева. И обяснява: \" Ако гражданинът срещне непрофесионализъм, бездушие, високомерие, ако стане обект на беззаконие, ако види, че със средствата на наказателното преследване се упражнява преднамерена принуда /.../, той ще губи доверие в съдебната система и ще хули институциите.\" Именно защото тези въпроси засягат всеки гражданин - продължава адвокат Недева, тези въпроси не трябва в никакъв случай да се обсъждат само в затворена система. Висшият съдебен съвет прави избора и президентът издава указа, но правилното е това да стане след широк обществен дебат, с участието на компетентни представители на гражданското общество, обобщава Емилия Недева.", "date": "2019.07.29", "title": "Адвокат Емилия Недева: Сега обществената енергия трябва да е още по-голяма"}
{"url": "https://www.dnevnik.bg/sport/2019/07/29/3944752_tiineidjur_specheli_3_mln_dolara_ot_turnir_po_fortnait/", "text": "Тийнейджърът Кайл Гиерсдорф спечели 3 млн. долара от турнир по видеоиграта \"Фортнайт\" (Fortnite). Общият награден фонд на надпреварата беше 30 млн. долара. Повече от сто участници се впуснаха в съревнованието, което се проведе при огромен интерес на \"Артър Аш\" в Ню Йорк. Гиерсдорф, който е на 16 години и е от Пенсилвания, се състезава под името Bugha. Той събра 59 точки в индивидуалната надпревара, което е с 26 повече от най-близкия му съперник - psalm. \"Думите не могат да го опишат. Толкова съм щастлив\", заяви победителят. В последните години  турнирите за видеоигри привличат все по-голям интерес  сред участниците и спонсорите, а наградните фондове растат.     ", "date": "2019.07.29", "title": "Тийнейджър спечели 3 млн. долара от турнир по \"Фортнайт\""}
{"url": "https://www.dnevnik.bg/razvlechenie/2019/07/29/3944753_kapsula_na_vremeto_beshe_vgradena_v_centralniia/", "text": "Капсула, съдържаща послания към идните поколения, беше вградена днес в Римския форум в Пловдив. Неговата реконструкция е част от ремонта на централния площад в града. В капсулата е включена информация за историята на Пловдив, като не е пропусната годината, през която градът е Европейска столица на културата, предаде БНТ. Капсулата е изработена от бронзова сплав, която е устойчив във времето материал. Тя е херметизирана, за да бъде предпазено съдържанието й от влага и кислород. Посланията към бъдещите поколения са напечатани на полимерна неразградима хартия. \"Това е хартия, на която е създадена изкуствена основа, и тази хартия има гаранцията поне за 100 или 200 години, че при липсата на кислород и липсата на влага тя няма да наруши своите качества\", отбеляза директорът на Регионален исторически музей - Пловдив, Стефан Шивачев. Кметът на града Иван Тотев каза, че целта на капсулата е да разкаже за живота на хората през 2019 г. на тези, които я отворят, което може да се случи и след 1000 или 2000 години. \"Събрали сме снимки от Пловдив в дискове, които дискове са поставени вътре - основно снимки, основно пейзажи и как изглежда градът през 2019 година\", изтъкна той. В Пловдив са поставени две подобни капсули - до Централните хали и под паметника на Гюро Михайлов. ", "date": "2019.07.29", "title": "Капсула на времето беше вградена в централния площад на Пловдив"}
{"url": "https://www.dnevnik.bg/sviat/2019/07/29/3944710_bahrein_opitva_da_gradi_nov_imidj_vupreki_represiite/", "text": "Бахрейн от дълго време е критикуван за репресиите срещу протестното движение на шиитите. Управляваното от сунитска династия кралство се опитва да демонстрира, чрез активизирането си на международната сцена, имидж на отворена и толерантна страна, смятат експерти. Малко след като бе домакин на международна среща за палестинската икономика, Бахрейн обяви по-миналата седмица, че ще домакинства и на световна конференция за сигурността на корабоплаването след серията от атаки срещу петролни танкери и дронове в Персийския залив. В същия момент кралството се появи на първите страници на вестниците с анонса за безпрецедентната среща във Вашингтон на своя външен министър шейх Халид бин Ахмед бин Мохамед ал Халифа с израелския външен министър Израел Кац. \"Фактът, че е домакин на форуми като срещата за Палестина и че протяга ръка на Израел, значи, че Бахрейн се опитва да демонстрира образ на толерантност и откритост\", заяви пред \"Франс прес\" Андреас Криг, професор в Кралския колеж в Лондон. Експертът е на мнение, че \"образът (на Бахрейн) на либерална и отворена страна пострада след 2011 г.\" заради репресиите срещу демонстрациите на шиитите. Според Саймън Хендерсън, изследовател от Вашингтонския институт за близкоизточна политика, срещата на Кац с шейх Халид - между чиито страни няма дипломатически отношения - е била посрещната благосклонно във Вашингтон. Разположен между съперничещите помежду си Саудитска Арабия и Иран, Бахрейн преживя трудни години с протестите на шиитите, които настояват за истинска конституционна монархия. \"Накърнен имидж\" Репресиите бяха силни. Всички опозиционни организации бяха забранени, стотици демонстранти бяха вкарани в затвора и близо хиляда души бяха лишени от гражданство, твърдят правозащитни организации. \"Бахрейн демонстрира политика на нулева толерантност по отношение на всякакво инакомислие и опозиция. Практически всички представители на религиозната и светска опозиция са в изгнание или в затвора\", заяви пред \"Франс прес\" Ая Маджзуб, изследователка от \"Хюмън райтс уоч\". \"С голяма тревога констатираме, че Бахрейн (...) започна систематично да атакува критичните съобщения в интернет. Ако преди имаше място, макар и малко, за изказвания и активизъм онлайн, това пространство бързо намалява\", казва изследователката. Бахрейн отрича да прилага дискриминационни мерки срещу гражданите си и обвинява Иран, че подкрепя дисиденти с цел сваляне на правителството в Манама, което Техеран на свой ред отрича. \"Бахрейн продължава да е много обезпокоен от иранската заплаха и от влиянието на Техеран върху гражданите му шиити\", изтъква Хендерсън. Според него лишаването от гражданство е средство за обезсърчаване на населението да изпитва симпатии към Иран, но тази политика \"може да бъде преразгледана\" вследствие на засилилите се критики. През април крал Хамад бен Иса ал Халифа нареди възстановяването на гражданството на 551 бахрейнци. Два месеца по-късно апелативен съд отмени решението за лишаване от гражданство на 92-ма шиити, съдени за това, че са създали \"терористична\" организация, свързана с Иран. Според Криг толерантният образ, който Манама се опитва да покаже, е \"нарушен от постоянните репресии срещу гражданското общество\". Срещу Иран Бахрейн бе в центъра на международното внимание, когато бе избран от зетя на американския президент Доналд Тръмп Джаред Къшнър за мястото, където да бъде представен планът му за мир в Близкия изток. Срещата в края на юни се състоя в контекста на нарастващо напрежение в Персийския залив на фона на обвиненията на Вашингтон, че Техеран стои зад серията от нападения срещу петролни танкери близо до изключително важния в стратегическо отношение Ормузки проток. Иран отхвърля тези обвинения. В този контекст Бахрейн обяви на 18 юли, че ще бъде домакин на конференция, посветена на сигурността на въздухоплаването и корабоплаването и на средствата за противопоставяне на \"иранската заплаха\". Датата на конференцията все още не е известна. Според базирания в Лондон експерт по Близкия изток Нийл Патрик Бахрейн се опитва \"да засили сигурността си, като се направи необходим\". \"Бахрейн иска международните и регионалните партньори да му помогнат срещу Иран - рискована стратегия, която обаче е улеснена от факта, че в Бахрейн са разположени кораби на Пети американски флот и има британска военноморска база\", изтъква Патрик. /БТА", "date": "2019.07.29", "title": "Бахрейн опитва да гради нов имидж въпреки репресиите срещу шиитите"}
{"url": "https://www.dnevnik.bg/analizi/2019/07/29/3944744_imitaciiata_na_kremul_se_izcherpa_pusnat_e_valiakut_na/", "text": "Отдавна назрялото се случи. Събитията около изборите в московския парламент показаха, че изграденото от Кремъл управление на основата на имитация на законност се е изчерпало. Нещо повече - \"диктатурата на закона\", която трябваше легално да откъсне населението от влияние върху политическия процес, демонстрира пробиви, позволяващи (о, ужас, ужас!) на населението да се включи в този процес. Затова и беше очаквано вкарването в действие на репресивния валяк. Но преходът към политика на \"валяка\" означава рухване на сложната конструкция за обслужване на властта. Тя дълги години придаваше на вертикалата на властта цивилизован вид, като осигуряваше гъвкавост и позволяваше на мнозина да намират комфортно място за съществуване вътре в системата. Изчезва необходимостта от многобройните слоеве от създаващи съответен образ, които се трудеха да правят властта привлекателна. Те доказваха възможността за позитивната ѝ еволюция, потенциала ѝ за реформи, възможността за полезни \"малки дела\" и заплаха от руски бунт, в случай че народът излезе извън пределите на позволеното. Те славно се трудеха за политическото просвещаване на масите, които засега не са готови да носят отговорност. Днес, съдейки по това, което нашите създатели на \"визия\" пишат и правят, в редиците им цари пълно объркване. И това е напълно разбираемо. Ако самата власт престана да се преструва, как да работят за позитивния ѝ имидж и в същото време да запазят някакво достойнство? Как да доказват, че озъбената паст на звяра е нещо пухкаво и бяло? Разбира се, може да се твърди, че в насилието от 27 юли са виновни \"и двете страни\", че трябва да се следва \"правото\", че за избиването на мирни граждани са виновни хората на Алексей Навални, провокирали органите на реда... Но нали е ясно, че тези аргументи означават преминаване към категорията на откровена възхвала на властта. А на някои от нашите \"визионери\" не им се иска да попадат там. Губят почва под краката си и структури и организации, създадени за нуждите на поставянето на единовластието в някакви цивилизовани рамки. Започвайки от избирателните комисии и московския парламент и завършвайки със Съвета за правата на човека към президента. Какво да правят сега? В новата ситуация вече не са нужни за участие в маскарада. Защото той приключи. Новата ситуация изисква еднозначност и яснота. Повече никакъв постмодернизъм! И никаква смяна на маските! Някои служители на индустрията, работеща за придаване благоприличен вид на системата, още очакват от властта разрешение да запазят поне малко достойнство. Но властта може да спаси техните репутация и достойнство само ако отстъпи. В сегашния конкретен случай нова означава регистриране на независими кандидати за Московската дума, отказ от наказване на задържаните и наказване на органите на реда за необосновано насилие. Обаче това ще бъде признание за поражение. Кремъл прекрасно помни горбачовските времена - открехнеш ли прозорчето за проветряване, те ще разтворят вратите... и се започва! Не, властта не може да отстъпи. Валякът трябва да продължи напред (дори въпреки желанието на този-онзи във властта). Когато подобни оръдия се изкарват от гаража, те придобиват собствена логика на движение. А какво да правим с гирляндите и коледните топки от оплешивялата елха? Какво ще прави нашата армия от \"портретисти\"? Да напуснеш редиците ѝ е нужно немалко мъжество. Което означава, че ще се наложи да продължат да бягат след клиента и да му предлагат услугите си за работа по новия образ на властта.", "date": "2019.07.29", "title": "Имитацията на Кремъл се изчерпа, пуснат е валякът на репресиите"}
{"url": "https://www.dnevnik.bg/bulgaria/2019/07/29/3944757_vsichki_neizbrani_kandidati_objalvat_koncesiiata_na/", "text": "Четири са вече подадените жалби срещу концесията на Летище \"София\". Това се вижда от сайта на Комисията за защита на конкуренцията (КЗК), цитиран от  \"Капитал\". Транспортното министерство избра през следващите 35 години столичната аерогара да се управлява от обединението между фонда Maridiam и строителя Strabag, а техен партньор е операторът на Летище Мюнхен, като компанията няма участие в консорциума, но покрива изискването на държавата да има ангажимент от летищен оператор. Изборът на комисията в министерството на транспорта и на транспортния министър Росен Желязков между петте кандидата беше съобщен на 17 юли. Днес изтече крайният срок за подаване на жалбите в Комисията за защита на конкуренцията, като те са четири, което означава, че всички класирани на по-задни позиции в състезанието са се оплакали.", "date": "2019.07.29", "title": "Всички неизбрани кандидати обжалват концесията на Летище \"София\""}
{"url": "https://www.dnevnik.bg/bulgaria/2019/07/29/3944817_protestirashtite_sreshtu_ivan_geshev_poiskaha/", "text": "Поредният протест срещу издигнатия единодушно миналия понеделник от всички 11 членове на прокурорската колегия на Висшия съдебен съвет кандидатура на Иван Гешев за нов главен прокурор събра стотици пред сградата на Съдебната палата.      В речите си в началото на недоволството част от организаторите обявиха, че основната цел на акцията им е изтеглянето на кандидатурата на Гешев и внасянето на такава от сдружение БОЕЦ на следовател Бойко Атанасов, който в петиция е подкрепен от над 5000 души. По време на протеста се събираха и още подписи. Друг от призивите беше за незабавна оставка на цялото правителство. Организаторите уточниха, че от септември планират да започнат ежеседмични протести, като целта им е малко преди избора на главен прокурор, което трябва да стане на 24 октомври, да съберат поне 70 хил. души. Тогава можело да се поиска и оставката на парламента.      Днес беше последният ден, в който можеше да се предлагат кандидатури за главен прокурор. Правосъдният министър Данаил Кирилов обаче така и не подаде име, с каквото право разполага. Така Иван Гешев остана единственият кандидат за наследник на Сотир Цацаров.      Гражданската организация Инициатива \"Правосъдие за всеки\" е основният организатор на днешния протестен Марш за правосъдие. Шествието на недоволните тръгна от Съдебната палата и се спря в пространството пред Министерския съвет.      От гражданската инициатива вече изпратиха отворено писмо до прокурорската колегия на Висшия съдебен съвет миналата седмица, след като бе обявена кандидатурата на Гешев. С него се иска оттегляне на номинацията му и посочване на друг кандидат за поста.      Днес пък организацията поиска парламентът да промени част от законовите правила при избора на главен прокурор, както и да разпреди нова процедура.", "date": "2019.07.29", "title": "Няколко хиляди поискаха оттеглянето на Гешев и издигането на Бойко Атанасов за главен прокурор"}
{"url": "https://www.dnevnik.bg/evropa/2019/07/29/3944683_polsha_se_prevrushta_v_pustiniata_na_evropa/", "text": "С две въдици, поставени на брега на Висла, 85-годишният Тадеуш Норберчак гледа с тревога изключително ниското ниво на реката, която прекосява полската столица, знак не само за засушаване, но и за истински недостиг на вода, който заплашва Полша. \"Не помня водата да е била толкова ниска, колкото е от няколко години. Това е трагедия\", възмущава се пенсионерът с традиционна рибарска жилетка и каскет, за се пази от жаркото слънце. \"По-нататък на север е още по-лошо, Висла прилича на локви с вода\", казва той за АФП. Подобно на Висла, стотици реки в Полша са се свили до потоци, а езерата изчезват. \"Статистически, всеки поляк разполага с 1600 кубични метра вода годишно, което е три пъти по-малко от средното в Европейския съюз. Нашите ресурси са сравними с тези в Египет\", сигнализира през юни полската сметна палата, която озаглави доклада си \"Полша, пустинята на Европа\". Средната европейска стойност е 4500 кубични метра годишно на глава от населението. Рекорда държи Хърватия с 27 330 кубични метра според Евростат. Чешката република има ниво, сравнимо с това на Полша. Кипър и Малта са на опашката, като Малта разполага едва с 220 кубични метра на глава от населението. Противно на възприетите схващания, Полша, която се намира в пресечната точка на океанските и континенталните климатични зони, никога не е имала много вода. В страната има по-малко валежи, отколкото в държавите, които са по на запад, докато изпаренията остават сравними. Успоредно с климатичните промени, с все по-чести периоди на суша и краткотрайни порои положението стана тревожно. Степи Цяла ивица земя, преминаваща през страната от запад на изток, бавно се превръща в степ. Сушата причинява големи загуби за земеделието, но природата, горите, фауната също са силно засегнати. \"През 2018 г., много, много сушава година, равнището на водата спадна на 1100 кубични метра на глава от населението, почти под прага на сигурността\", заявява за АФП Сергиуш Кергел, говорител на \"Води полские\" (\"Полска вода\") - държавна институция, натоварена с въвеждането на глобалната политика в сферата на водата. Тази година има риск ситуацията да се повтори. В началото на юни град Скерневице, на 80 километра от Варшава, трябваше да намали водоподаването в някои квартали. В продължение на няколко дни вода имаше само в приземните етажи на къщите. Обитателите на горните етажи можеха да се снабдяват с десетлитрови туби с вода, доставени от общината. Полската хидрологична служба издаде през юли предупреждение. В 12 воеводства от общо 16 има опасност нивото на подпочвената вода това лято да е недостатъчно. С други думи, в 2/3 от страната в по-плитките кладенци може да няма вода. Над 230 общини вече са въвели воден режим, някои забраниха пълненето на басейни, поливането на градини и миенето на автомобили под заплаха от тежки глоби. Социални конфликти Общините, лишени от вода, са длъжни да я купуват от съседните, което предизвиква социални конфликти, например в община Сулмержице (в центъра на страната). Тя обвинява рудник за лигнитни въглища, че намалява нивото на подпочвените води или в Подкова Лесна, близо до Варшава, където местните жители нападат съседите си, които обилно поливат градините си. \"Някои региони на страната вече преживяват хидрогеоложка суша - когато водата не прониква в дълбоките слоеве на почвата и не се филтрира в изворите\", обяснява Кергел. \"Не помня истинска зима със сняг, който се задържа дълго и се топи бавно, за да проникне в почвата\", казва със съжаление Тадеуш Норберчак. Днес нивото на водата във Висла във Варшава е около 40 сантиметра. През май, в период на обилни валежи, то беше 6 метра. \"Водата е избягала. Тя е в Балтийско море. Сметката излиза, но тази вода не ни дава нищо. Водата не е от полза за човека, за земеделието\", потвърждава Кергел. Задържането на водата всъщност е най-големият проблем, с който Полша трябва да се справи през следващите години. При липсата на достатъчен брой водосборни резервоари, страната задържа само 6.5 процента от водата, която преминава през нейна територия, докато Испания успява да задържи 49 на сто. За да се пребори със спешния проблем, правителството планира да построи до 2027 г. около тридесет водосборни резервоари, за да удвои обема на водата, съхранявана в момента. Това е инвестиция от 14 милиарда злоти (3.28 милиарда евро). Освен това фермерите могат да строят малки резервоари с обем до 1000 кубични метра, без специално разрешение. \"Едва сега откриваме проблеми с водата в Полша. Досега мислехме, че този проблем засяга само субсахарска Африка и не е европейски, полски проблем\", обяснява Лешек Паздерски, експерт на \"Грийнпийс\". /БТА", "date": "2019.07.29", "title": "Полша се превръща в \"пустинята\" на Европа"}
{"url": "https://www.dnevnik.bg/sport/2019/07/29/3944659_krusharski_bfs_triabva_da_se_rukovodi_ot_menidjur_a_ne/", "text": "Докато аз съм президент (на клуб), никога няма да гласувам човек от футбола да управлява БФС. Това заяви собственикът на \"Локомотив\" (Пловдив) Христо Крушарски и посочи, че бюджетът на клуба е 4.5 млн. лева. \"Трябва мениджър. Боби (Михайлов) малко или много се научи, открадна занаят и от Славков, и от Вуцов. Базата малко ли е, която направи? Ние се радваме, че Борислав Михайлов не е в изпълкома на УЕФА. Но какво печелим от неговото излизане? Оттук нататък, ако няма човек в УЕФА, няма да има нищо. За мене първо си оправяме дворовете, правим силна лига, да се докаже в Европа и да се съобразяват с нас\", каза Крушарски, цитиран от БНР. Според него в България феърплей няма. \"Ние ако се съберем и сме единни президентите, няма да ги има тези проблеми. Ето вчера във Враца: \"Купил си мача\" (победата на \"Локомотив\" с 4:1 срещу \"Ботев\"). Боже мой, аз нямам пари да се усмихна - ще купувам мач. Аз ако имам излишни пари, ще ги давам за глупости ли? Няма как да стане\". Той посочи, че \"не е виждал това животно черно тото\" и че му е коствало много да изчисти името на \"Локомотив\". Според него бившият капитан на \"Черно море\" Георги Илиев, който вече е в пловдивския отбор, е чист в  скандала с детектора на лъжата от края на миналия сезон . \"Някой е използвал момента да ги накисне, да ги натопи или да ги излъже.\" Крушарски каза, че договорът за концесия на стадиона остава далеч и че общините трябва да заемат страна. \"Не е въпросът за пари, а за разбиране и влизане в проблема. На мене ми писна да си говоря едно и също. Искаме ли да имаме футбол в Пловдив или не, това трябва да се реши\".", "date": "2019.07.29", "title": "Крушарски: БФС трябва да се ръководи от мениджър, а не от футболен човек"}
{"url": "https://www.dnevnik.bg/bulgaria/2019/07/29/3944821_oshte_28_prokuraturi_shte_budat_zakriti_prez_2020_g/", "text": "Нови 28 районни прокуратури в страната ще бъдат закрити от 1 януари 2020 г. Това реши окончателно днес единодушно пленумът на Висшия съдебен съвет (ВСС), съобщава  lex.bg. Ще се закрият прокуратурите в градовете Малко Търново, Несебър, Поморие, Средец, Царево, Котел, Нова Загора, Велики Преслав, Нови пазар, Исперих, Кубрат, Омуртаг, Попово, Радомир, Елена, Кнежа, Червен бряг, Левски, Никопол, Провадия, Девня, Бяла, Дулово, Тутракан, Първомай, Гълъбово, Раднево и Елхово. На мястото на закритите прокуратури ще бъдат открити териториални отделения, които ще бъдат към районната прокуратура в съответния областен град. Това е вторият етап от реформата на съдебната карта на държавното обвинение. През лятото на 2017 г. беше решено да се въведе т.нар. унифициран модел за реорганизация на районните прокуратури, според който се създават 28 мегарайонни прокуратури, а останалите стават териториални отделения към тях. През 2018 г. ВСС закри пилотно 11 районни прокуратури и ги \"превърна\" в териториални отделения.", "date": "2019.07.29", "title": "Още 28 прокуратури ще бъдат закрити през 2020 г."}
{"url": "https://www.dnevnik.bg/sport/2019/07/29/3944810_mariani_povede_levski_kum_uspeh_sreshtu_botev_plovdiv/", "text": "Намиращият се в силна форма Давиде Мариани изведе \"Левски\" до победа с 3:1 срещу \"Ботев\" (Пловдив). Сините спечелиха първия си мач пред собствена публика в първенството. Мариани вкара два гола, а един добави Иван Горанов. За \"канарчетата\" се разписа Еберт Кардосо в края на първата част за 1:1. Мачът започна със спорно положение - още в първите секунди гостите поискаха дузпа за нарушение на Мартин Райнов срещу Кристиан Димитров след изпълнение на ъглов удар, но Никола Попов прецени, че такова няма. \"Левски\" поведе рано, като в десетата минута Мариани стреля от разстояние и след рикошет топката прехвърли Аргилашки и влезе във вратата му. Последваха атаки и към двете врати. Най-доброто положение за \"Ботев\" беше пропуснато от Тайлон, който не можа да засече на метър пред вратата. В 38-ата минута Мариани отне топката от играч на съперника и стреля технично, но остана близо до целта. В последните минути \"Ботев\" се насочи в нападение и успя да изравни. В заключителните секунди на първата част Еберт Кардосо получи пред наказателното поле и с диагонален удар прати топката в долния ляв ъгъл на вратата на съперника.      \"Левски\" си върна преднината още в началото на второто полувреме. Попов видя нарушение срещу Паулиньо, а Мариани изпълни много добре в горния десен ъгъл. Последваха вдъхновени минути за сините, които създадоха няколко положения. При най-чистото Станислав Иванов излезе сам срещу Аргилашки, но вратарят спаси. \"Ботев\" отговори с опасен удар на Марко Перван покрай вратата в 67-ата минута. Малко по-късно резервата на сините Станислав Костов улучи греда след ъглов удар. Сините вкараха трети гол чрез Иван Горанов, който се озова в наказателното поле на съперника и с удар по земята преодоля Аргилашки.", "date": "2019.07.29", "title": "Мариани поведе \"Левски\" към успех срещу \"Ботев\" (Пловдив)"}
{"url": "https://www.dnevnik.bg/zelen/2019/07/29/3944837_obiavenata_ot_prirodozashtitnici_pobeda_za_plaja_listi/", "text": "Няма промяна в снимките на продукцията \"Игри на волята\". Това уточнение направи \"Нова телевизия\" пред \"Дневник\" в отговор на разпространената от природозащитници информация, че  екипът на предаването напуска плаж \"Листи\".  Дивият плаж в природен парк \"Странджа\" се превърна в арена на спор между екоактивисти и продуцентите на шоуто, което трябва да започне да се излъчва в ефир през есента. По-рано днес политологът Евгений Дайнов разказа как се е срещнал с горски полицаи през уикенда, които отивали към плажа, за да изгонят екипа на предаването. Той определи случилото се като победа. Оказва се обаче, че продукцията се снима на няколко места по Черноморието и всеки ден е на различно място. Преди 10 дни във фейсбук групата \"Да спасим Корал\" беше разпространено видео, на което се виждаше как  до плаж \"Листи\" е прокаран път в гората до него , което според природозащитниците е незаконно, защото той е част от защитената местност Силистар. Тогава от \"Нова телевизия\", която ще излъчва предаването, уточниха, че продукцията се снима \" с разрешението и съгласието на всички компетентни институции\". \"Защитената местност Силистар е застрашена от поголовни сечи заради прокарване на нови горски пътища до плажа \"Листи\", съобщи Асоциацията на парковете в България в средата на миналата седмица и уточни, че вече е  подала сигнал до окръжната прокуратура в Бургас . Със сигнала до прокуратурата от асоциацията са изразили сериозните си опасения, че извършените действия на територията на защитената местност е възможно да представляват престъпления по смисъла на Наказателния кодекс. От \"Нова телевизия\" уточняват в отговори на въпроси на \"Дневник\", че \"Игри на волята\" е продукция с динамичен график и екипите и участниците не са постоянно на една и съща локация. \"Предаването се снима на близо 10 локации по южното ни Черноморие. Няма промяна в снимките на продукцията\", уточняват още от телевизията.", "date": "2019.07.29", "title": "Обявената от природозащитници победа за плажа \"Листи\" се оказа временен успех"}
{"url": "https://www.dnevnik.bg/photos/2019/07/29/3944476_fotogaleriia_svetovnite_snimki_na_denia_-_29_juli_2019/", "text": "По залез слънце на най-големия фестивал за балони с топъл въздух Mondial Air Balloons в Шамбли, Франция.", "date": "2019.07.29", "title": "Фотогалерия: Световните снимки на деня - 29 юли 2019 г."}
{"url": "https://www.dnevnik.bg/bulgaria/2019/07/29/3944839_prisustvieto_na_medii_ne_pozvoli_na_maia_manolova_da/", "text": "Днешният протест срещу презастрояването на междублоково пространство в столичния кв. \"Обеля 2\" беше подкрепен и от омбудсмана Мая Манолова. Това беше поредното недоволство в София, в което тя взима участие и по този начин все повече засилва слуховете, че може да се включи в кметската надпревара през есента. По този повод зам.-председателят на БСП  Кирил Добрев обяви, че Манолова е най-подходящият човек за кандидат на социалистите за кмет на София. Именно всичко това накара омбудсмана да внимава какво говори по време на протеста. На реплики от недоволстващи, че управляващата партия ГЕРБ е виновна за проблемите в \"Обеля\", Манолова деликатно отбягваше политическия сблъсък и дори се оправда, че мълчи, \"защото има медии\". Тя отказа да коментира и протеста пред Съдебната палата тази вечер, на който беше поискано  оттеглянето на Иван Гешев като кандидат за нов главен прокурор  и издигането на следователя Бойко Атанасов за такъв. Манолова уточни, че все пак ще направи изказване по темата, но нямало да бъде днес.\" На въпрос дали като юрист не е наясно, че ако не се реши проблемът с правосъдната система и този на хората от \"Обеля\" няма да се реши, тя кимна утвърдително в знак на съгласие. Живеещите в столичния квартал разбрали едва преди месец, че зелената площ между блоковете 244, 245 и 247, където децата им играят футбол, е продадена още през 2006 г. Собствениците наскоро дошли да поставят ограда. \"Уверявам ви, че ситуацията сега е такава, че няма да се застрои нито едно междублоково пространство в София\", окуражи Манолова с мегафон протестиращите. Тя препоръча да се предизвика ревизия на документите по сделката – как е станал частна собственост имот, където е имало детска площадка, футболен терен и волейболно игрище. \"Навсякъде съм била – в \"Овча купел\", в \"Красна поляна\", в \"Младост\" и \"Стрелбище\". Навсякъде случаите са различни, но безобразието е едно – София остава без зелени площи\", обобщи омбудсманът, която още не е обявил дали ще се кандидатира за кмет на София. Тя поиска всички документи за спорния терен да й се предоставят. Нейният екип щял да ги разгледа и другия четвъртък в нейния кабинет ще се съберат с протестиращи и от други квартали срещу презастрояването, за да търсят решения.", "date": "2019.07.29", "title": "Присъствието на медии не позволи на Мая Манолова да критикува ГЕРБ"}
