{"url": "http://www.dnevnik.bg/sport/2017/07/18/3009161_astana_i_partizan_produljavat_v_shampionskata_liga/", "text": "Шампионът на Казахстан \"Астана\" срещна неочаквани трудности срещу \"Спартакс\" (Юрмала) у дома, но се класира за третия квалификационен кръг на Шампионската лига. Отборът, воден от Станимир Стоилов, преодоля латвийския първенец след 1:1 в реванша и общо резултат 2:1. Патрик Твумаси откри резултата в полза на домакините в 59-ата минута, но 13 минути по-късно Едгарс Варданянс изравни при едно от малкото положение за гостите. \"Астана\" пропусна добри възможности за втори гол и в края трябваше да трепери за мястото си в следващия кръг, но не допусна изненада. Тимът на Станимир Стоилов записа 13-и пореден мач без загуба у дома в европейските клубни турнири. В третия квалификационен кръг шампионът на Казахстан най-вероятно ще се изправи срещу \"Легия\" (Варшава). В сряда поляците посрещат финландския \"Мариехамн\" със солиден аванс от 3:0 след първия мач. \"Вардар\" (Скопие) поднесе изненадата в днешните срещи. Македонският първенец отстрани шведския \"Малмьо\", който преди две години игра в групите на Шампионската лига. Тимът от Скопие се наложи с 3:1 у дома и продължава напред с общ резултат 4:2.  \"Малмьо\" поведе с гол от дузпа на Маркус Розенборг в 16-ата минута, но \"Вардар\" направи обрат след почивката. Бившият играч на \"Ботев\" (Пловдив) Бобан Грънчаров изравни в 56-ата минута, а пет по-късно Тигран Барсехян направи 2:1. В добавеното време Бобан Николов сложи точка на спора с трети гол. \"Вардар\" стига до третия квалификационен кръг за втори път в своята история след 2003 г. В битка за място в плейофната фаза македонците ще срещнат победителя от сблъсъка между \"Копенхаген\" и \"Жилина\". \"Партизан\" също си осигури място в третия кръг. Шампионът на Сърбия направи нулево равенство при гостуването на черногорския \"Будучност\" и продължава напред след победата с 2:0 в първия мач. В плейофите тимът от Белград ще се изправи срещу \"Олимпиакос\". Резултатите от вторник \"Астана\" - \"Спартакс\" 1:1 (общ резултат 2:1) \"Алашкерт\" - БАТЕ (Борисов) 1:3 (2:4) \"Вардар\" - \"Малмьо\" 3:1 (4:2) \"Самтредиа\" - \"Карабах\" 0:1 (0:6) ТНС - \"Риека\" 1:5 (1:7) \"Викингур\" - \"Хафнарфьордур\" 0:2 (1:3) \"Будучност\" - \"Партизан\" 0:0 (0:2)", "date": "2017.07.18", "title": "\"Aстана\" и \"Партизан\" продължават в Шампионската лига, \"Вардар\" изхвърли \"Малмьо\""}
{"url": "http://www.dnevnik.bg/bulgaria/2017/07/18/3009038_bulgariia_shte_izprati_ogneborci_i_tehnika_v_cherna/", "text": "България ще подпомогне Черна гора със специализирана техника и екип за справяне с бушуващите там горски пожари, съобщи администрацията на държавния глава. Решението е взето след телефонен разговор между президента Румен Радев и държавния глава на Черна гора Филип Вуянович, в който е поискана помощта. След последващ разговор между президента Радев и министър-председателя Бойко Борисов двамата взеха решение Подгорица да бъде подпомогната с изпращането на специализиран противопожарен екип и хеликоптер за справяне с бедствието, се казва в съобщението. През последните дни на територията на Черна гора възникнаха няколко горски пожара, които засегнаха райони до столицата Подгорица и градовете Цетине, Даниловград, Котор и Тиват. От горски пожари е засегната и Хърватия, където има десетки пострадали. До момента  няма информация за български граждани, които да са потърпевши от пожарите  в двете страни.", "date": "2017.07.18", "title": "България ще изпрати огнеборци и техника в Черна гора за справяне с горските пожари"}
{"url": "http://www.dnevnik.bg/zdrave/2017/07/18/3009036_doktori_otkriha_27_izgubeni_kontaktni_leshti_v_okoto/", "text": "Невиждан случай досега описва Британският медицински журнал, цитиран от \"Ню Йорк таймс\". В окото на 67-годишна жена са открити общо 27 контактни лещи, натрупани една върху друга под клепача й. Жената коментирала само, че преди да бъдат извадени усещала дискомфорт, но смятала че е нормален заради напредването на възрастта. Масата от слепнали лещи била открита при подготовка на пациентката за стандартна процедура по отстраняване на перде от окото. Първоначално лекарите открили 17 от тях, а при втория преглед - и още 10. \"Всички бяхме шокирани, не сме виждали такова нещо\", коментира лекуващият офталмолог от британската болница, където била приета жената. Лещите били под клепача на дясното й око от незнайно колко дълго време, но тя обяснила, че ползва такива от 35 години и никога не е поставяла под съмнение, че когато някоя изчезнела, тя просто е изпаднала. Колкото до дразненето при всяко премигване - струвало й се естествено и не достатъчно сериозно, че да потърси помощ. Престижното медицинско издание BMJ описва куриозния случай като предупреждение за всички хора, които ползват контактни лещи, защото явно и подобно нещо е възможно. От журнала коментират, че пациентката е имала късмет, защото много дълго време е била изложена на риск от сериозно възпаление. В последствие операцията и лечението й били извършени без никакви усложнения.", "date": "2017.07.18", "title": "Доктори откриха 27 \"изгубени\" контактни лещи в окото на жена"}
{"url": "http://www.dnevnik.bg/detski_dnevnik/2017/07/18/3009040_za_tri_godini_sluchaite_na_agresiia_v_uchilishte_sa_se/", "text": "За три години случаите на физическа и вербална агресия и кибертормоз в училище са се увеличили двойно. През учебната 2013/2014 година са констатирани 3268, а през 2016/2017 - 7017. Това обяви зам.-министърът на образованието и науката Деница Сачева на кръгла маса \"Родителите – конфликтите – агресията и закрилата на децата\" в парламента днес. Според данните училищните психолози са 700, а учебните заведения у нас - 4080. За да намали агресията в учебна среда, психологът Иван Игов препоръчва в училище да няма повее от 500 деца. Той цитира данни от изследвания, според които на година у нас се самоубивали \"два отлични класа\". Психологът обяви, че всеки пети учител има дискриминационно отношение към учениците си. От доклад на Държавната агенция за закрила на детето се разбра, че след развод или раздяла зачестяват случаите на отправените от единия към другия родител обвинения за неадекватни грижи и насилие. На някои от тях честно не се обръщало внимание, тъй като 424 служители на \"Социално подпомагане\" се заминавали с 11 хил. сигнала. От агенцията препоръчват закони поправки за задължително насочване на родители в конфликт към ползване на медиация.", "date": "2017.07.18", "title": "За три години случаите на агресия в училище са се увеличили двойно"}
{"url": "http://www.dnevnik.bg/sport/2017/07/18/3008993_fetel_sreshtu_hamiltun_-_borbata_zapochva_otnachalo/", "text": "Десет състезания след началото на сезона във  Формула 1  и 3022 изминати километра една-единствена точка дели Себастиан Фетел и Люис Хамилтън (177 срещу 176). Дуелът между двамата най-успешни пилоти в последните сезони обещава да бъде и едно от най-оспорваните съперничества, което спортът е виждал. Категоричната победа на Хамилтън в домашното Гран при на Великобритания обърна ситуацията в шампионата с краката нагоре. Комфортният аванс на Фетел се стопи и така състезанията през лятото се чакат с още по-голям интерес. Какво е разпределението на силите в средата на сезона Дотук минаха десет състезания, като в тях надмощието между \"Мерцедес\" и \"Ферари\" е поделено. Фетел има три победи, а Хамилтън с една повече. Германецът обаче успя да се качи повече пъти на подиума – още четири (извън победите) срещу два, което и до момента носи крехкия му аванс. С две победи и три втори места в първите пет старта \"Ферари\" и Фетел дадоха сериозна заявка да прекъснат доминацията на \"Мерцедес\". Германецът не беше събирал толкова голям актив в началото на сезона от 2011 г. и всички побързаха да го представят като сигурен шампион. След състезанието в Монако, където Фетел спечели третата си победа и се откъсна с 25 точки пред Хамилтън, германецът изглеждаше непобедим. Тогава съвсем логично шефът на \"Мерцедес\"  Ники Лауда заключи : \"Можем да спечелим титлата само ако Себастиан започне да получава механични проблеми.\" Оттам обаче последва и спадът в представянето на \"Ферари\". Фетел спечели 129 точки в първите шест старта, а в последните четири взе 48. При това в три от тях не успя да се качи на подиума. За сметка на това Хамилтън няма най-добрия си сезон и едва напоследък започна да показва качествата си. Британецът тръгна в сезона, обременен от тежките психологически битки с бившия си съотборник Нико Розберг, а освен това на пистата се бореше със своя \"Мерцедес\". В началото на годината \"сребърните стрели\" имаха огромни проблеми с новите гуми и тяхното поведение и въпреки че Хамилтън спечели в Китай и Испания, той постоянно лъкатушеше в представянето си. Благодарение на големия си опит обаче британецът успя да ограничи щетите в състезанията в Русия, Монако и Австрия, когато \"Мерцедес\" имаше огромни проблеми. Състезанието, което обърна ситуацията, беше това в Канада, където Хамилтън винаги е показвал блестяща скорост. Той беше неудържим в Монреал, а инцидентът с  Фетел в Баку  повлия на крайното му класиране. В Австрия Хамилтън стартира назад заради смяната на скоростната си кутия, като четвъртото място беше максимум, а на \"Силвърстоун\" се състезаваше сам със себе си. Ходовете на отборите В битката за титлата могат да се откроят няколко много важни момента, които винаги оказват влияние. На първо място печели този отбор и пилот, който успява в течение на сезона да развие колата си и да извлече максимума от нея. От настоящите пилоти едва ли има по-опитни в това отношение от Хамилтън и Фетел, които спечелиха седем от последните девет шампионата. При \"Ферари\" и \"Мерцедес\" обаче изглежда, че пътят, по който се поема, е различен. Германците разполагат с най-мощния двигател, а италианците се опитват в течение на сезона да наваксат изоставането. Те обаче вече са в опасната зона, след като от ограничените четири агрегата за цялата година, Фетел използва три. Освен това четирикратният шампион смени четири турбокомпресора и три моторгенератора на изгорелите газове, които по-късно през сезона вероятно ще му генерират и наказания на стартовата решетка. За сметка на това \"Мерцедес\" доста по-рано успяха да открият пропуските си и да решат проблемите, които по-дългата база на болида създаваше с новите по-широки гуми на  \"Пирели\" . От трудното загряване на гумите и внезапната загуба на темпо вече няма и помен, а Хамилтън и Валтери Ботас показват отчайващо за техните конкуренти темпо. Йерархията в отборите е другият ключов момент. Ако в \"Мерцедес\" Хамилтън и Ботас са оставени да се състезават един срещу друг, защото няма драстична разлика в темпото им, то във \"Ферари\" е ясно, че Фетел е №1. Кими Райконен изглежда загубил скоростта си, а освен това рядко допринася за увеличаване на точковия актив на отбора. Ако Ботас е отлична карта в ръцете на \"Мерцедес\" и показва темпо, което му позволява да се класира близо до Хамилтън, то Райконен много рядко може да се бори с останалите и за момента показва, че се е примирил с периферна роля. Ботас е голям коз за \"Мерцедес\", но едва ли в по-късен етап от сезона финландецът ще бъде оставен да се бори наравно с останалите за победи. В момента той е на 22 точки зад Фетел и при още няколко силни състезания може да се окаже реален претендент. В \"Мерцедес\" обаче едва ли ще рискуват да се борят с двамата пилоти, за да не се повтори ситуацията от 2007 г. Тогава \"Макларън\" позволи на Хамилтън и Фернандо Алонсо да имат равни права, а от това се възползва Райконен, който спечели титлата. Освен Ботас обаче сериозен фактор в един момент може да се окаже \"Ред бул\". Тимът започна много трудно сезона, но в последните няколко състезания се намесва редовно в битката за челните позиции. \"Биковете\" не са в състояние да играят по-сериозна роля, но могат да се окажат неволен арбитър на дуела между Хамилтън и Фетел. Силните и слабите страни \"Квалификационното темпо на \"Мерцедес\" тотално променя играта\", каза преди дни Фетел. Наистина \"сребърните стрели\" са безапелационни дотук в квалификациите, като техен болид стартира от полпозишън в осем от досегашните десет състезания. Само в Русия (Фетел) и Монако (Райконен) \"Ферари\" успя да бъде по-напред. Специалният квалификационен режим на \"Мерцедес\" стана пословичен. Твърди се, че германците успяват да изгарят повече масло и да генерират по-голяма мощ на двигателя в една обиколка, а \"Ферари\" така и не успява да отговори. Освен това силата на двигателя на \"Мерцедес\" дава огромно предимство на Хамилтън на пистите, където се търси максимална мощ. Във Великобритания обаче, където по принцип двигателите не са натоварени напълно, асът на \"Мерцедес\" отново имаше предимство. Фетел е доказал, че когато всичко е направено за него, рядко допуска грешки. Германецът няма равен тогава, когато денят е перфектен, но появят ли се и най-малките проблеми с темпото или техниката, не успява да се пребори. В това отношение  Хамилтън  е по-големият биткаджия, което се вижда и от началото на този сезон. До края на сезона освен използваните двигатели и компонентите по задвижващата система, които могат да генерират наказания, влияние ще окажат и отношенията между Хамилтън и Фетел. След сблъсъка им в Баку и бурята, която се разрази, двамата заровиха томахавката. Не е ясно обаче какво ще се случи при още един подобен инцидент. Къде ще се реши битката След по-малко от две седмици предстои 11-ият старт за сезона в Унгария. Пистата \"Хунгароринг\" по презумпция трябва да даде предимство на \"Ферари\" заради това, че бавните завои са по-удобни за късата база на италианците, а двигателят не играе толкова голяма роля. Освен това в Унгария състезанието редовно е споходено от рекордно високи температури, а през този сезон \"Ферари\" работи отлично при тях. За развръзката на титлата обаче най-важни винаги са се оказвали стартовете след лятната пауза. След \"Хунгароринг\" предстои едномесечно прекъсване, което освен с почивка е свързано с много работа. По традиция този, който спечели двата старта след паузата, в Белгия и Италия, става и шампион. В последните осем сезона имаше само две изключения – 2010 и 2012 г., когато Фетел не спечели нито на \"Спа\", нито на \"Монца\", но накрая триумфира. И двамата съперници са доказали, че финалните спринтове не са им проблем и в края на сезона се чувстват най-силни. През сезон 2017 обаче ключова роля няма да играят толкова броят победи, а постоянството. Миналата година Нико Розберг успя да грабне трофея, макар че имаше девет победи срещу 11 за Хамилтън. Същото важи за Фетел през 2010 и 2012 г., когато стана шампион с рекордно ниския брой от по пет победи.", "date": "2017.07.18", "title": "Фетел срещу Хамилтън - борбата започва отначало"}
{"url": "http://www.dnevnik.bg/sport/2017/07/18/3009060_krusharski_podoziral_che_lokomotiv_pd_shte_igrae/", "text": "Собственикът на \"Локомотив\" (Пловдив) Христо Крушарски бил получил информация, че отборът ще играе симулативно в  мача с \"Етър\", спечелен от \"железничарите\" с 2:1 . Това е станало повод за конфликта между Крушарски и капитана и голмайстор на тима Мартин Камбуров,  който напусна клуба. Собственикът публикува изявление на официалния сайт на \"Локомотив\". Той заяви, че е получил призиви от феновете да разкрие истината за събитията от последните дни и в частност разговора му с Камбуров преди двубоят в Ловеч в петък. Какво са си казали \"Споменах му, че получих информация от съблекалнята, че ще излязат срещу \"Етър\", но може да не дадат всичко от себе си. Аз се обърнах към Мартин като капитан на отбора и поисках да разбера дали е вярно, след което той се обиди\", заяви Крушарски. Той беше обещал, че до първия мач от сезона ще се разплати с футболисти, треньори и служители, на които дължи по три заплати. Днес собственикът потвърди, че се е отметнал от обещанието си, защото \"от съблекалнята е изтекла информация\". \"Аз го уверих (Камбуров), че пари в клуба ще има в понеделник, както и се случи. Причината да не им платя в деня на мача бе изтеклата информация от \"кухнята\", което е в разрез с правилата, наложени при нас. В крайна сметка той обяви, че си тръгва. За втори път в последните няколко месеца. Първият път направих всичко необходимо да го разубедя\", допълни Крушарски. \"Също така искам да поясня, че Мартин Камбуров сам предложи да даде заем на клуба в размер на 21 000 лева, които вчера му бяха върнати. Винаги съм казвал, че не бих отказал помощ от никого и затова приех Камбуров да помогне\", каза още той. Готов да си тръгне Крушарски обяви, че е готов да се оттегли като собственик. \"Аз съм готов да предоставя на Мартин Камбуров, или който и да е друг, целия пакет акции на \"Локомотив\" (Пловдив) моментално. Няма да потърся нито стотинка от това, което съм вложил и изградил до този момент.\" \"Готов съм да помагам с 200 000 лева годишно в началото на всеки сезон, без да участвам в управлението на клуба. Това бе и ангажиментът ми към \"Локомотив\", който поех в самото начало, преди да бъда завладян от магията, наречена \"Локомотив\". Ако някой смята, че може да дава повече от мен за \"Локомотив\", аз ще се оттегля, ще му стисна ръката и ще му пожелая успех, независимо дали се казва Мартин Камбуров или някой друг\", продължи той. Крушарски все пак заяви, че продължава да вярва, че той е точният човек за клуба. \"Мога да превърна \"Локомотив\" в успешен клуб\", каза той и пожела успех на Камбуров в бъдещите му начинания.", "date": "2017.07.18", "title": "Крушарски подозирал, че \"Локомотив\" (Пд) ще играе симулативно срещу \"Етър\""}
{"url": "http://www.dnevnik.bg/sviat/2017/07/18/3009011_v_turciia_shte_se_izuchava_patriotichen_djihad_darvin/", "text": "Турция обяви новата учебна програма, в която теорията на еволюцията на британския учен Чарлз Дарвин не се преподава до университета. Планът на образователното министерство, основните елементи на който  бяха обявени  по-рано тази година, среща съпротива както от опозицията, така и от някои учители, пише агенция \"Ройтерс\". Основни елементи на еволюцията ще са застъпени в учебната програма, но теорията на Дарвин няма да се споменава до университета, \"защото е над нивото на учениците и не е пряко свързана (с учебния материал)\", каза образователният министър Исмет Йълмаз, цитиран от агенцията. Новата програма включва и уроци за забранената в Турция организация Кюрдска работническа партия (ПКК), групировката \"Ислямска държава\" и живеещия в САЩ духовник Фетхуллах Гюлен, когото властите обвиняват за  опита за преврат  от 15 юли миналата година. Друго въведение е и решението във всяко училище да има стая за молитва. Президентът Реджеп Тайип  Ердоган  неведнъж е споменавал нуждата в Турция да бъде отгледано \"набожно\" поколение. Откакто неговата Партия на справедливостта и развитието (ПСР) дойде на власт през 2002 г., броят на религиозните училища нарасна значително. Президентът, който дълги години беше премиер, смята, че религията трябва да заеме по-важно място в обществения живот на Турция и че набожните жители години наред са били пренебрегвани от светски настроения елит. \"Да поправим онова, което е разбирано погрешно\" Програмата също така задължава учителите в духовните образователни институции, известни като \"Имам хатип\", да преподават понятието \"джихад\" като религиозно по дух. (В исляма то може да е свързано както с борбата за лично самоусъвършенстване, така и с битката срещу неверници.) \"Наш дълг е да поправим онова, което досега е разбирано погрешно. Затова часовете по ислямско право и лекциите по основи на религията ще включват (уроци по) джихад\", каза Йълмаз пред репортери. \"Истинското значение на джихад е да обичаш нацията си.\" През последните десетилетия след възхода на радикалните ислямистки организации и стотици терористични атаки думата \"джихад\" започна да се свързва с идеята за \"свещена война\" срещу всички неверници, чиито възгледи не отговарят на изповядваните от екстремистите. Реакции Според опозиционната Републиканска народна партия (РНП) целта на президента Ердоган е да изкорени светските основи на страната, а един от учителските синдикати го обвини, че иска да отгледа \"поколения, които не задават въпроси\". Депутатът от РНП Мустафа Балбай определи изявлението на министъра като \"обида\" за гимназистите. \"Давате на 18-годишни правото да избират и да бъдат избирани, но не и правото да учат теорията за еволюцията... Това е решение, показващо тесногръдие и невежество.\" Мехмет Балък, който оглавява Съюза на работещите в образованието и науката, обяви, че новата програма поставя под въпрос научните принципи на образованието и \"унищожава\" светския му характер. Освен премахването на теорията за еволюцията проблематична е и идеята всички училища да имат стаи за молитва. \"Скритият смисъл е, че правителството се страхува от поколенията, които задават въпроси.\" Критици на предложението поставят под въпрос бъдещето на образователната система, завещана от Ататюрк, която според тях може би бива подменяна от ислямските ценности. Според Йълмаз обаче нищо, свързано с Ататюрк, не е премахнато от програмата, промените в която целят единствено да се възпитат основни ценности като справедливост, приятелство, честност, любов и патриотизъм.", "date": "2017.07.18", "title": "В Турция ще се изучава \"патриотичен джихад\", Дарвин остава за университета"}
{"url": "http://www.dnevnik.bg/sviat/2017/07/18/3009004_maik_pens_-_viceprezidentut_koito_zamita_sled_trump/", "text": "Точно преди година губернаторът на щата Индиана Майк Пенс бе изстрелян на международната сцена от Доналд Тръмп, който го номинира за свой кандидат за вицепрезидент на САЩ. Той игра и спечели - през януари стана 48-ият вицепрезидент на Съединените щати. Петдесетгодишният белокос политик с безизразно лице сега е човекът, най-близо до президентския пост - било защото автоматично замества президента, ако той го напусне предсрочно, било като негов естествен приемник през 2020 или 2024 г. според това дали Тръмп ще управлява един или два мандата. Той по нищо не си прилича с милиардера, настанил се в Белия дом - ултраконсервативните християни го тачат като герой, а Тръмп ловко манипулира идеологическите схеми; при това е суров и дисциплиниран, а шефът му - експанзивен и непредсказуем. Тази сериозност и постоянство в характера го наредиха сред  ключовите фигури във Вашингтон  и републиканците в парламента го ценят високо, дезориентирани от маниерите на Тръмп. Едва ли не всяка седмица впрочем  Майк Пенс , също заседавал някога в Камарата на представителите, снове между Белия дом и Конгреса, за да успокоява депутатите, които трудно схващат курса на изпълнителната власт. През април той предприе продължителна обиколка, за да  успокои и съюзниците  на Америка в Азия. Работейки по проблем от решаващо значение като здравната реформа, той успешно връща бегълците от мнозинството обратно в редиците. Както посочва \"Дейли бийст\",  Майк Пенс  \"е чукчето, с което се чупи стъклото при спешен случай\". \"Да присъства на място, с израз, говорещ \"тук съм, всичко е наред\" - такава е задачата на Пенс\", коментира за АФП Майкъл Мънгър, преподавател по политически науки в университета \"Дюк\". Пенс прилежно поддържа старите си връзки \"Да бъда вицепрезидент на президента  Доналд Тръмп  е най-голямата чест в живота ми\", повтори той наскоро. Безусловно верен на човека, който го  извади от анонимността , 58-годишният Майк Пенс си подготвя все пак и резервни варианти. Съвсем дискретно. През май двама негови близки учредиха комитет за политически действия, писа в. \"Ню Йорк таймс\". Структури от този вид, събиращи средства, могат да бъдат твърде полезни - да финансират кампания за изборен пост. Същевременно вицепрезидентът започна да кани на обед в просторната си вашингтонска резиденция - Военноморската обсерватория, големи дарители републиканци. Установява контакти, които да му послужат при нужда. Руската мъгла Разследванията  за евентуален  сговор между сътрудници  от предизборния щаб на  Доналд Тръмп  и хора, близки до  властта в Русия , по време на  американската президентска кампания  дестабилизират управляващите в САЩ - шепа демократи вече решително зоват държавният глава да бъде свален. Тази перспектива остава твърде отдалечена - толкова е непоклатима все още верността на републиканците към Тръмп. Руската мъгла обаче не се разсейва и мнозина се страхуват от бъдещите разкрития на специалния прокурор  Робърт Мюлър . В случай на импийчмънт Майк Пенс би станал десетият вицепрезидент в историята, издигнал се до върховете на властта, без да е избран за държавен глава. Последно това направи Джералд Форд, станал през 1974 г. приемник на Ричард Никсън. Майк Пенс се погрижи тази седмица да се дистанцира от най-големия син на президента - Доналд-младши, който се срещнал миналата година с руска адвокатка, надявайки се тя да го снабди с компромат срещу Хилари Клинтън. Той обаче не е съвсем встрани от случая. През 2016 г. Пенс бе ръководител на екипа, осигуряващ прехода на президентската власт, и, изглежда, е бил измамен от един съветник на Тръмп -  Майкъл Флин , укрил от него част от своите разговори с руския посланик във Вашингтон. Доверието към него бе накърнено и след разкритията за срещата на Тръмп-младши с руската адвокатка, защото Майк Пенс бе уверил публично, че по време на кампанията не е имало никакви контакти с руснаците. \"Той се показа много лоялен\", резюмира Пол Бек, политолог от Държавния университет в Охайо. \"Но ако противоречията във връзка с Русия се превърнат в много сериозен проблем за администрацията на Тръмп, Пенс ще се озове в капан наред с останалата част от екипа\", добави той пред АФП. /БТА", "date": "2017.07.18", "title": "Майк Пенс - вицепрезидентът, който замита след Тръмп"}
{"url": "http://www.dnevnik.bg/bulgaria/2017/07/18/3008995_deputatite_shte_izslushat_bivshite_direktori_na_ndk_no/", "text": "Директорите на НДК за 2016 и 2017 г., както и председателите на борда на дружеството за същия период ще бъдат изслушани от временната анкетна комисия за разходването на средствата около европредседателството в парламента. Това гласуваха всички депутати в комисията без ГЕРБ на днешното заседание, където бяха изслушани главния прокурор Сотир Цацаров и директорите на ДАНС и държавна финансова инспекция Димитър Георгиев и Георги Начев. Макар по думите на главния прокурор да не са били съобщавани следствени тайни, заседанието бе закрито за журналисти. \"Този път за разлика от КТБ добрата новина е, че държавните институции са реагирали сравнително навреме, но мисля, че нещата се потвърждават и те са ясни\". Това заяви на излизане от залата депутатът от иницииралата комисията БСП Румен Гечев. Той заяви, че отклоняването на средства от европредседателството за други цели е видно и в публичните доклади и запита кой е назначил Мирослав Боршош за директор. \"Ние се досещаме за отговора кой е дал това листче  , защото той е изключително влиятелен - той е накарал г-н Дончев вицепремиера да си мълчи 2 години, докато Мирослав Боршош трупа десетки милиони загуби за НДК. Направи ви впечатление, че г-жа Лиляна Павлова го уволнява и след няколко часа той е върнат на работа\", продължи Гечев. Но не назова имена - според него назначилият Боршош очаквал отплата под формата на обществени поръчки. На изслушването, ако се яви, Боршош ще бъде чут и за собствените си твърдения, че му е оказван натиск от Лиляна Павлова. Според Румен Гечев ще бъде призована и бившата директорка на НДК Оли Груева, която миналата седмица заяви публично, че НДК било прехвърлено от Вежди Рашидов към Томислав Дончев през 2015 г. след като Рашидов започнал проверка по нейни сигнали за неоправдано високи харчове. Бившият министър на културата, сега депутат от ГЕРБ  потвърди това. Не е съвсем ясно обаче дали Груева ще бъде извикана в парламента, тъй като тя е напуснала двореца още през 2015 г. Пред \"Дневник\" Гечев каза, че настоявал в залата да бъде повикана именно тя, но гласуването решение е за управлявали НДК в периода 2016-2017 г. \"Ще бъдат поканени изпълнителните директори, настоящия и бившия и съответно председателите на съвета на директорите настоящ и бивш, може би и повече лица. Касае се периода 2016-2017 г.\", каза председателката на комисията Диана Йорданова от ГЕРБ. По думите й от партията не гласували \"за\" изслушването на бившите директори, защото фактите, които могат да изнесат те, вече били известни. Йорданова каза още, че комисията ще приключи работа следващата седмица и вероятно ще излезе с предложение сметната палата да провери НДК. Оли Груева обаче ще бъде призована по разследването на прокуратурата, както и бившият принципал Деница Златева, каза прокурорът Сотир Цацаров. Той посочи, че сигналът към институциите за НДК е подаден от бивш служител на дружеството на 7 февруари 2017 г., но това не била Оли Груева. Вчера Цацаров потвърди, че Мирослав Боршош ще бъде  привлечен като обвиняем за нецелево изразходване на средства.", "date": "2017.07.18", "title": "Депутатите ще изслушат бившите директори на НДК, но само за периода 2016-2017 г."}
{"url": "http://www.dnevnik.bg/bulgaria/2017/07/18/3009070_godishninata_ot_atentata_prez_2012g_beshe_otbeliazana/", "text": "Цигулки и молитва прозвучаха днес на летището в Бургас в памет на шестимата загинали при атентата през юли 2012 г. Петима от тях бяха израелски граждани, а експлозията отне и живота на Мустафа Кьосов, шофьор на взривения туристически автобус. Възпоменателната церемония в негова чест се състоя в родното му с. Юруково край Якоруда. В Бургас беше само баща му. \"Всеки ден мисля за Мустафа, каза той. Няма да забравя този ужасен ден. Нека съдебната система да си свърши работата\". Възпоменателната церемония се състоя при засилени мерки за сигурност. Край паметника на загиналите заедно с роднините им днес бяха Ирит Лилиан, посланик на Израел у нас, кметът на Бургас Димитър Николов и областният управител Вълчо Чолаков, бившите министри на вътрешните работи Цветан Цветанов и Румяна Бъчварова, както и Стефан Янев, секретар по сигурността и отбраната в администрацията на президента Румен Радев. \"Помня всяка минута след съобщението за ужасната трагедия, каза посланик Лилиан. Хората в много държави по света страдат от тези ужасни атаки. Всички страни, които се борят с това, все още не могат да се справят с омразата и радикализма, но има още много, което може да се направи. Нужен е диалог и международно сътрудничество. Аз вярваме в българската правораздавателна система и зная ,че трябва да има справедливост\", каза още тя. \"За пета година се събираме тук за почит към жертвите, каза Стефан Янев от името на президента Радев. Ние сме обединени не само в скръбта си, но и в решимостта да не се поддадем на хаоса и страха. В моменти като тези, трябва да преодолеем различията си и да бъдем готови в отговор на терора\". Днес, в деня на годишнината от атентата в Бургас трябваше да се състои изнесено съдебно заседание по делото срещу неговите организатори, но в началото на седмицата то бе отложено за 21 септември в София. Промяната беше обяснена с необходимостта от още време през което съдебният състав да се запознае с материалите по делото.", "date": "2017.07.18", "title": "Годишнината от атентата през 2012г. беше отбелязана на летището в Бургас"}
{"url": "http://www.dnevnik.bg/sport/2017/07/18/3009072_matjus_zavurza_bitkata_za_zelenata_flanelka_martin_se/", "text": "Майкъл Матюс спечели 16-ия етап на \"Тур дьо Франс\" и завърза здраво битката за зелената фланелка, а Дан Мартин се оказа най-голямата жертва на силния страничен вятър сред претендентите за първото място в генералното класиране. Матюс измина 165-километровата отсечка от Ле Пюи ан Веле до Роман сюр Изер за 3:38,15 часа. 26-годишният австралиец записа  втора етапна победа в тазгодишната обиколка след тази в събота  и общо трети успех при третото си участие в \"Тур дьо Франс\". Състезателят на \"Сънуеб\" спечели и междинния спринт в днешния етап и събра 344 точки в класирането за зелената фланелка. Той вече изостава само с 29 точки от лидера Марсел Кител. Германецът не прибави никакви точки днес, тъй като заради страничния вятър и добрата работа на \"Сънуеб\" изостана още в началото на отсечката и не успя да се върне в основната група. Втори днес финишира норвежецът Едвал Боасон Хаген от \"Дайменшън дата\", а германецът Джон Декенколб от \"Трек\" завърши трети пред Грен ван Авермат (ВМС) и Пиер Латур (\"Кофидис\"). В челото на генералното класиране настъпиха две съществени промени. Дан Мартин се смъкна от пето на седмо място, а двукратният шампион Алберто Контадор изпадна от първата десетка. Ирландецът и испанецът станах жертви на разкъсванията, които страничният вятър и високото темпо в основната група предизвикаха 15 километра преди финала на днешния етап. Мартин пристигна с изоставане от 51 секунди и вече се намира на 2:03 минути от лидера в генералното класиране Крис Фрум. \"Днес просто нямах краката, за да карам с останалите в края на етапа\", заяви състезателят на \"Куикстеп\" след финала. Контадор загуби дори повече време. Лидерът на \"Трек\" финишира на 1:31 мин. от основната група и се смъкна на 11-a позиция в генералното класиране. Двукратният шампион в Обиколката на Франция вече изостава с цели 7:10 минути от Фрум.  Фрум, който преследва четвърта победа в Тура, запазва аванса си от 18 секунди пред Фабио Ару (\"Астана) и 23 секунди пред Ромен Барде (AG2R). Ригоберто Уран от \"Кенъндейл\" е четвърти с пасив от 29 секунди, за да оформи най-малката разлика между челната четворка, която някога е имало на този етап от състезанието. Микел Ланда от \"Скай\" заема петата позиция на 1:17 мин. зад съотборника си Фрум, а Саймън Йейтс се придвижи до шестото място на 2:02 мин. Мартин, Луис Мейнтис (+6:00 мин.), Дамиано Карузо (+6:05 мин.) и Найро Кинтана (+6:16 мин.) допълват топ 10. Йейтс има солиден аванс от 3:58 минути пред Мейнтис в надпреварата при най-добрите млади колоездачи, а Уоран Баргил от \"Сънуеб\" е недостижим в битката за фланелката на червени точки. В сряда предстои един от ключовите етапи в борбата за жълтото трико. Колоната трябва да се справи с две височини от висша категория - Кроа дьо Фер и легендарната Галибие, която пък е в комбинация с едно изкачване от първа категория - на Кол ду Телеграф. Кроа дьо Фер е дълга 24 км при среден наклон 5.2%. Кол ду Телеграф е с дължина от 11.9 километра и среден наклон 7.1%. Най-голямото изпитание ще бъде връх Галибие, който не е включвана в Тура от 2011 г. Височината е дълга 17.7 километра, средният наклон е 6.9%, а във финалната част наклонът е 10%. Последните 21.5 километра представляват стръмно спускане към Сер Шевалие, в което състезателите трябва да слязат от 2642 на 1403 метра надморска височина.", "date": "2017.07.18", "title": "Матюс завърза битката за зелената фланелка, Мартин се оказа големият губещ в 16-ия етап"}
{"url": "http://www.dnevnik.bg/bulgaria/2017/07/18/3009075_na_put_sum_da_sloja_juzdi_na_chastnite_sudebni/", "text": "\"На път съм да им сложа юзди на Частните съдебни изпълнители, след като  депутатите подкрепиха на първо четене  направените от мен предложения\", каза днес по БНТ омбудсманът Мая Манолова. Тя припомни, че от 2013 г. насам идеите влизат в пленарна зала за четвърти път. Манолова обяви, че ще проследи депутатите да приемат четири основни промени. Първото е да не могат хората да бъдат съдени за дългове, без да знаят за това. Следващият важен момент е за за малък дълг, да не може да се блокира цялото имущество и трудовото възнаграждение на длъжниците. Манолова иска също гражданите са могат да платят дълговете си без да минават през частни съдебни изпълнители. Последните две искания са за таван върху таксите на ЧСИ и възможност да се обжалва оценката, на изнесени за продан имоти. \"Този парламент може да остане в историята с това, че е освободил гражданите от игото на Частните съдебни изпълнители. Омбудсманът обяви, че Европейският съд за правата на човека вече има две решения срещу Словения и Латвия за продадени на безценица жилища за малък дълг. Тя предупреди, че и България може да бъде призната за виновна за подобни казуси.", "date": "2017.07.18", "title": "На път съм да сложа юзди на частните съдебни изпълнители, обяви омбудсманът"}
{"url": "http://www.dnevnik.bg/bulgaria/2017/07/18/3009068_dps_izprashta_sabrie_sapundjieva_v_komisiiata_sreshtu/", "text": "Осем кандидатури са внесени в Народното събрание за петте места от парламентарната квота в Комисията за защита от дискриминация, се вижда от сайта на Народното събрание. ГЕРБ и БСП предлагат досегашните си представители, Обединените патриоти засилват конкуренцията като издигат три кандидатури, ДПС залага на ново за комисията, но известно лице - Сабрие Сапунджиева, а \"Воля\" се доверява на служител в транспортна фирма, трупал опит в търговски вериги и доставчик на алкохол. Срокът за номиниране на кандидати от парламентарната квота изтече вчера. Президентът Румен Радев вече също обяви процедура за попълване на комисията от президентската квота.  ГЕРБ предлага председател за още пет години да остане   която оглави комисията с подкрепа на същата партия през 2012 г. Партията на Борисов предлага за член и  , който също изкара един мандат в комисията, но от президентската квота.  също издига за втори мандат досеташния зам.-председател  , а \"Обединените патриоти\" в лицето на Волен Сидеров и Явор Нотев от  предлагат повторно Патриотите имат още две кандидатури за комисията - главния асистент по конституционно право от СУ \"Св. Климент Охридски\"   е предложен от депутати от  , а софийският адвокат   - от  Предложението на  е управителят по транспортната дейност в компания за транспорт и логистика  В мотивите се посочва работата му по настаняване на нови студенти и семинарна работа, докато е следвал в университета в Саарбрюкен между 2001 и 205 г. и сътрудничеството с фондация като служител на \"Баумакс\" и  ДПС залага на Сабрие Сапунджиева  Вместо бившия председател на антидискриминационната комисия и неин член в последния мандат Кемал Еюп,  сега предлага  . През септември 2016 г. прокуратурата прекрати проверка срещу нея за това, че като зам.-министър на правосъдието в кабинета \"Орешарски\" беше ремонтирала ведомственото си жилище с 50 хил. лв. от фонда за подобряване на условията в затворите, а след падането на правителството поиска да го купи, защото нямала свое. За да не бъде изгонена оттам, беше назначена като съдебен секретар в Административния съд в София без за това да се иска разрешение от Висшия съдебен съвет, каквито са правилата. След като за случая се разшумя, Сапунджиева напусна и се оплака от политическата репресия, етническа и религиозна дискриминация от министъра на правосъдието. Преди това в годините  Сапунджиева е била  член на Комисията за установяване и предотвратяване на конфликта на интереси, съветник на президента Георги Първанов и член на Централната избирателна комисия. По време на Тройната коалиция дъщеря й Ана стана консул във Финландия, без да отговаря на критериите за поста и беше уволнена, след като стана ясно, че посолството е замесено в продажба на алкохол. На  последните парламентарни избори  Сапунджиева беше на трето място в листата на ДПС в Благоевград, където водач беше и Делян Пеевски, а след като не влезе, стана сътрудник на народния представител Хамид Хамид.", "date": "2017.07.18", "title": "ДПС изпраща Сабрие Сапунджиева в Комисията срещу дискриминацията"}
{"url": "http://www.dnevnik.bg/sviat/2017/07/18/3009050_velikobritaniia_shte_se_bori_sus_seksistkite/", "text": "Рекламите, които насърчават стереотипните роли на мъжете и жените, ще бъдат подложени на строга регулация, обяви Агенцията за стандарти в рекламите в Обединеното кралство, цитирана от Би Би Си. В новите стандарти, които изготвя регулаторът, се предвижда ограничаване на образите, които показват мъжете като непохватни в най-простите домакински задачи или жените като принудени да чистят след тях. В анализ на рекламите и ролята им за насърчаване на стереотипите агенцията отбелязва, че рекламно съдържание, което се подиграва с хора, които не се вписват в социалните етикети за полова идентичност, причиняват \"щети на индивидите, икономиката и обществото\" и ще са необходими нови правила, които да ги регулират. Решението последва реклама от 2015 г., на която до жена в бански костюм се вижда надпис: \"Готово ли е плажното ви тяло?\" След нея имаше много оплаквания към регулатора, а критиците обявиха подхода като \"социално безотговорен\" - моделът с бикини рекламираше продукт за отслабване. Агенцията за рекламни стандарти вече е забранявала реклами, които превръщат жените в обект, такива с неподходящ сексуален подтекст или с послания, че младите жени трябва да са нездравословно слаби. Досега обаче послания, свързани с осмиване на мъже и жени, несъобразяващи се с традиционните стереотипни роли, бяха подминавани от регулатора, защото не отговаряха на правилника му. Подобен беше случаят с бебешко мляко, чиято реклама показваше момичета, които стават балерини, когато пораснат, и момчета, които стават инженери. Реклама на KFC пък показваше двама мъже, единият от които се заяждаше с другия, споделил, че се притеснява от \"липса на мъжественост\". Не всички стереотипи ще се забранят Новите стандарти трябва да вземат предвид въпроса дали стереотипите, които се показват, \"препотвърждават твърдения, които опасно ограничават начина, по който хората се възприемат и по който ги възприемат другите.\" \"Изображения, които препотвърждават остарели или стереотипни гледни точки за роли на социалния пол, могат да доведат до несправедливо отношение или последици за някои хора,\" казва изпълнителният директор на агенцията Гай Паркър. Повишаването на стандартите от своя страна \"може да изиграе важна роля в справянето с неравенствата\" и създаването на по-добри възможности за отделните хора, икономиката и обществото, добави Паркър. Същевременно някои стереотипи могат да останат - такива са изображенията на жени, които чистят или мъже, които ремонтират сами, без нужда от майстор. Границата в подобни рекламни послания ще е да не се създава усещането, че отговорността за чистенето на \"голяма бъркотия\" вкъщи трябва да е само на жените, а мъжете са лоши родители, които не могат да се справят нито с децата, нито с домакинството. Друга \"червена линия\" ще бъде етикетирането на дейности като подходящи само за момчета или момичета.", "date": "2017.07.18", "title": "Великобритания ще се бори със сексистките стереотипи в рекламите"}
{"url": "http://www.dnevnik.bg/bulgaria/2017/07/18/3008500_policaite_izlizat_na_poreden_protest_za_po-visoki/", "text": "След митинга на професионалния празник на полицията - 5 юли, днес служителите на МВР ще излязат отново на протест с искане за по-високи заплати. Още в началото на месеца те дадоха заявка, че ще повтарят акцията си на всеки празник до удовлетворяване на исканията им. Утре е официалният празник на гражданска защита. Най-големият полицейски синдикат - Синдикалната федерация на служителите в MВР (СФСМВР) заяви, че започва серия от регионални протести, като началото ще бъде поставено в София от 18.30 часа пред храма \"Св. Седмочисленици\". Ще последват регионални протести във Варна на 20 юли, Добрич на 25 юли и Гоце Делчев на 27 юли 2017 г. Протестите ще продължат в Бургас, Благоевград, Перник и други градове. Действията са организирани от регионалните структури на СФСМВР и в тях ще участват и членове на други синдикални организации в МВР. Двете основни искания на протестиращите полицаи са увеличение на заплатите тази година и нов Закон за МВР през следващата. Повече за протеста от 5 юли четете  тук . Вътрешният министър Валентин Радев нееднократно заяви, че през тази година не може да има увеличение, защото трябва разместване в държавния бюджет и няма откъде да се вземат средства. Той изрази надежда обаче до по-високи възнаграждения да се стигне в началото на 2018 г.", "date": "2017.07.18", "title": "Полицаите излизат на пореден протест за по-високи заплати"}
{"url": "http://www.dnevnik.bg/zelen/2017/07/18/3008462_ekzotichni_jivotni_v_slunchev_briag_rabotnici_bez_prava/", "text": "Такъв сигнал получихме в редакцията от читател, който е бил в Слънчев бряг миналата седмица. Според законите тези практики са проява на жестокост спрямо животните и подлежат на санкции. В петък \"Дневник\" изпрати запитване до отговорните институции дали този летен сезон в курорта са правени проверки как се гледат животните, използвани за атракция срещу заплащане, дали търговците там имат необходимите документи, как декларират печалбата си и дали тези практики са законни и хуманни. Регионалната екоинспекция в Бургас и Българска агенция по защита на храните са в случая институциите, които трябва да следят и проверяват на място по Закона за биоразнообразието и Закона за защита на животните дали собствениците имат необходимите документи за произход и регистрационни карти. Както и дали животните се гледат хуманно, а не се експлоатират. Жестокост спрямо животните Законът за защита на животните  забранява проявата на жестокост към животните. А за жестокост се смята и излагане в магазини, заведения за обществено хранене и други увеселителни или питейни заведения на всички видове бозайници, примати, птици и влечуги, както и на опасни декоративни животни. Като жестокост законът определя и принуждаването на животни към усилия, които им причиняват болка, страдание, увреждане или стрес. Лишаването от почивка, както и излагането на животни на температурни или други неблагоприятни атмосферни влияния, недостиг на кислород или ограничаване на свободното им движение, които им причиняват болка, страдание, увреждане или стрес също се припознава като проява на жестокост. Участие на животни в изложби, реклами и филмови снимки се допуска само след уведомяване на областната дирекция по безопасност на храните, на чиято територия се организира мероприятието. Когато става дума за собственици на цирк, театър или вариете, в програмите на които се използват животни, обектът трябва да се регистрира по реда на чл. 137 от Закона за ветеринарномедицинската дейност. За една проверка преди три години Преди три години – през 2014 г.,  регионални медии събщават,  че след подаден сигнал и проверка на място от Регионалната инспекция за околна среда и водите в Бургас са глобили с 2 000 лева един собственик на маймунка, гигантски питон и игуана в Слънчев бряг. Мотивите на екоинспекцията са били, че той ги експлоатирал. За животните не са били представени документи за произход и регистрационни карти. РИОСВ е конфискувала менажерията от екзотични животни, използвани за атракционни снимки. \"Тези практики трябва да се прекратят\" \"Време е отговорните институции да се самосезират и организират съвместни проверки с органите на МВР и да прекратят тези практики,\" коментира екологът Стефан Аврамов от фондация \"Биоразнообразие\". Според него тези животни е редно да бъдат конфискувани и да се наложат предвидените по законодателството различни санкции. Аврамов подчерта, че някои от тези видове са и световно застрашени и ако няма необходимите документи собственикът, това се явява и нарушение, което се наказва до 5 години затвор по Наказателния кодекс. \"Дневник\" очаква отговорите на институциите за проведените проверки на място, както и мнението на организацията за защита на животните \"Четири лапи\"", "date": "2017.07.18", "title": "Екзотични животни в Слънчев бряг – работници без права"}
{"url": "http://www.dnevnik.bg/sviat/2017/07/18/3008449_libiia_suzdava_redovna_voiska_za_pruv_put_ot/", "text": "Под изгарящо слънце стотина младежи набиват крак на плаца в новобрански център в град Гариян - Западна Либия, където властите се опитват да формират редовна войска за пръв път, откакто през 2011 г. бе свален режимът на Муамар Кадафи. Малко встрани е оборудвана импровизирана полоса с препятствия. Бъдещите войници тренират скокове, катерене, придвижване пълзешком, изкачване по въже. \"Основното обучение бележи за нас преминаването от цивилния към военния живот\", обяснява Исам Абу Гнима, който е сред първите положили клетва войници от създаващата се Президентска гвардия.  Двайсет и осемгодишният младеж - женен, с две съпруги, разказва, че изгубил две деца по време на народното въстание през 2011 г. И влязъл в редиците на Президентската гвардия, \"за да смажем милициите, които съсипаха страната\". \"Стремежът ни е да минем към нов етап - да построим държава. Според мен Президентската гвардия е много подходящ проект като начало, за да изградим институции\", пояснява той.  Преходните власти, сменяли се от 2011 г. насам, се оказаха неспособни да формират редовна армия или полиция, нито дори да възстановят сигурността в страната, контролирана от стотици милиции.  Правителството на националното единство (ПНЕ), подкрепяно от международната общност, се мъчи вече от месеци да формира Президентска гвардия, която да защитава по-специално министрите, държавните институции и дипломатическите мисии. Добри заплати \"Международната общност има желание да ни помага, но заради милициите още не е открила институции, на които да разчита\", обяснява полковник Аднан ал Тюрки, говорител на Президентската гвардия. Ал Тюрки държи реч пред 200-те войници от випуска, събрани в залата на новобранския център в Гариян, на 85 километра южно от Триполи. За да ги мотивира, обещава им \"добри заплати и премии\", също и стажове в чужбина. Очаква се Президентската гвардия, която ще включва седем бригади, да стане ядро на бъдещата либийска армия и на полицията. Първият випуск включва близо 600 бъдещи войници и офицери, разположени в три учебни центъра - в Гариян, Триполи и западния град Мисрата, уточнява полковник Салах ал Трики. След тримесечното първоначално обучение войниците ще си изберат специалност, всеки според уменията си - в специалните сили, свързочните части, техническата поддръжка и т. н., посочва Ал Трики.  Като начало Президентската гвардия разполага вече с 500 подготвени бойци, набрани от въоръжените групировки, за да осигурят най-вече защитата на  международното летище в Триполи , отбелязва генерал Мохамад Щиба. Неотдавна ПНЕ си възвърна контрола над това летище, разрушено по време на вълненията от 2014 г., като изтласка оттам съперничещи милиции. \"Сега се мъчим да набираме опълченци един по един; те минават само два месеца обучение, колкото да свикнат малко с военната дисциплина. Повечето са отбили казармата и са калени в битки\", казва генерал Щиба.  От 2011 г. преходните власти са се опитвали неведнъж да включат милициите в състава на редовни части. С тази цел в Либия и други държави са обучени вече хиляди бойци. Но опълченците вземат страна според моментния интерес и накрая винаги се включват в милиции, формирани на местна, племенна или верска основа.  \"Няма да повторим пак същите грешки\", обещава генерал Щиба - без да разкрива как. /БТА", "date": "2017.07.18", "title": "Либия създава редовна войска за пръв път от свалянето на Кадафи"}
{"url": "http://www.dnevnik.bg/bulgaria/2017/07/18/3008604_pet_godini_sled_atentata_v_sarafovo_deloto_vse_oshte/", "text": "Днес се навършват пет години от атентата на летището в Сарафово, станал на 18 юли 2012 г. Тогава в късния следобед взрив, скрит в раницата, избухна в автобус с израелски туристи. Загинаха шестима души, сред които българският шофьор Мустафа Кьосов. 37 души бяха ранени. Делото за случая все още не е започнало и досега е отлагано седем пъти. Причината е невъзможността за редовно призоваване на част от пострадалите израелски граждани и едно от юридическите лица. Нов опит ще бъде направен през септември. Обвинителният акт беше внесен в съда четири години след инцидента – на 15 юли 2016 г., като подсъдими по делото са Мелиад Фара и Хасан ел Хадж Хасан, които са помагали на атентатора Мохамед Хасан ел Хюсейни. Въпреки множеството опити на прокуратурата двамата обвиняеми не бяха екстрадирани и изправени на съд в България. Когато започне делото срещу тях ще се гледа задочно. На мястото на атентата е издигнат паметник. Там всяка година се провежда церемония в памет на жертвите. За възпоменателната церемония тази годидна, организирана от посолството на Израел у нас, в Бургас ще пристигнат роднини на жертвите. ", "date": "2017.07.18", "title": "Пет години след атентата в Сарафово, делото все още не е започнало"}
{"url": "http://www.dnevnik.bg/bulgaria/2017/07/18/3008475_prokuraturata_osvobodi_holandeca_zadurjan_po_obvinenie/", "text": "\"Финиш!\" Това проехтява в една от килиите на арестните помещения на бул. Г.М. Димитров в сряда пети юли. 22-годишният холандец Куентин Брууър първоначално не разбира, че репликата на надзирателя е насочена към него. Помисля, че му казват да спре да чете книгата си. Споглежда се със съкилийниците му, които му разясняват: може да си вървии. Все още невярващият млад мъж излиза от килията, а малко по-късно е на свобода. Брууър пристигнал в България в началото на юни за почивка  прекара близо две седмици в ареста , след като задържан и обвинен в подкуп на полицаи. До ареста му се стига, след като една сутрин Брууър се озова пред сградата на апартамента си, където удря по една врата. Появяват се полицаи, а Брууър си мисли, че ще го глобят, защото е шумен. Вади от портмонето си 42 лв. Практиката в Холандия е хора, които са в нетрезво състояние и които са чужденци, да бъдат глобявани директно на улицата. С това съзнание, Брууър вади парите от портмонето си. Казва го и пред двата състава на съда, които разглеждат искането на прокуратурата за постоянното му задържане. Първият го освобождава под гаранция с мотив, че има чисто съдебно минало и че винаги може да бъде издирен чрез Европейска заповед за арест, ако се укрие. Вторият - Софийският апелативен съд обаче го задържа след протест на прокуратурата. Мотивът е че общественият интерес винаги трябва да бъде поставян над личния, а и престъплението, в което Брууър е обвинен, се характеризира с висока обществена опасност и извършването му сериозно застрашава обществения ред и устоите на държавността. Брууър е освободен от ареста с постановление на наблюдаващия случая прокурор, като му наложена мярката, постановена от първия съд – парична гаранция. Пред \"Дневник\" Пастованов заяви, че разследването продължава и се очаква в скоро време да бъде решено какво ще последва - дали ще бъде внесен обвинителен акт или случаят ще бъде прекратен. До тогава Брууър ще остане в България. Той и семейството му не искат да затрудняват разследващите и предпочитат той да може да съдейства, ако се наложи. \"Може би беше малко преувеличено да ме задържат. Но не беше толкова зле\", казва Брууър близо седмица, след като вече не е в ареста. Усмихва се широко. София и България му харесват. \"На пръв поглед хората изглеждат нещастни и сърдити, но всъщност са много топли и отзивчиви хора\", казва младият мъж. Докато е тук ще се опита да си потърси работа. Защото тази, която е имал в Холандия е загубена. Въпреки това Брууър е настроен позитивно. Такова е и отношението на баща ми и чичо му. Те са били в България да го посрещнат. И сега се смеят над случката. Според бащата властите в България – най-бедната и корумпирана държава в Европейския съюз – са искали да покажат, че се справят дори и с най-маловажните случаи на корупция. Въпреки че знае, че синът му не е искал да подкупва никого. Брууър определя като по-страшен - първоначалният му престой в районното, след задържането. Никой не му дава вода. Не е известно какво ще се случи. Версията му не е променена. Извадил е пари, защото си е мислил, че ще го глобят. Полицаите не са говорили английски. Стои близо два часа с белезници, пред вратата, пред която е шумял, докато дойде преводач. Няма негативно отношение или критика към полицаите, които го задържат и тези в ареста – всички са се държали добре. Все пак при първоначалното претърсване на портмонето му има \"Съдебната палата\", казва през смях Куентин, попитан кое му е любимото място в София. После изрежда и други места в града – градинката на Кристал, районът около храм-паметника \"Александър Невски\". Посетил е и Рилският манастир, като мястото много го е впечатлило. \"Ако всичко е наред, ще посетя и Седемте Рилски езера. Преди да дойдем, разгледахме няколко туристически гидове за България, но не знаехме, че България има толкова богата и дълга история\", споделя Куентин. Той добавя още, че не е очаквал у нас да има толкова толерантни хора. \"Бях позитивно изненадан, че джамията и синагогата са толкова близки една до друга. Това не може да се види в Холандия, известна като уж най-толерантната страна\", казва Брууър. Преди да дойде е чувал, че България е най-бедната и корумпирана държава от ЕС. Казва, че все още не знае дали е така. И повтаря, че му харесва. Дори очаква на гости да му дойдат приятели.", "date": "2017.07.18", "title": "Прокуратурата освободи холандеца, задържан по обвинение в подкуп от 42 лева"}
{"url": "http://www.dnevnik.bg/analizi/2017/07/18/3008545_nai-strashnata_zaplaha_za_zapada_ne_idva_otvun/", "text": "Мина едва малко повече от седмица, откакто президентът Тръмп предложи във Варшава много специална отбрана на западната цивилизация. Той похвали Полша за борбата ѝ против нацизма и съветския комунизъм преди много години, макар да каза малко за успехите на страната след 1989 г. Тръмп говори за нещата, които обединяват Запада, включително класическата музика и Бог, но направи доста бегли препратки към демокрацията. Той говори също за заплахите за Запада, намеквайки за опасностите от \"Юг или от Изток\", както и за една \"потисническа идеология\" - радикалния ислям, \"който се стреми да изнася тероризъм и екстремизъм по целия свят\". В дните след тази реч бързо развилите се събития във Варшава показаха, че той греши: Докато пиша това, Полша доказва, че най-сериозната заплаха за Запада не е  радикалният ислям . Най-голямата заплаха дори не е външна, а вътрешна. В последните дни демократично избраното, но нелиберално правителство в Полша засили атаките срещу собствената си конституция, прокарвайки нови закони, открито замислени да установят политизирана съдебна система. Визитата на американския президент го насърчи. Полското правителство се предвожда от  \"Право и справедливост\"  - националистическата управляваща партия, която разполага с крехко парламентарно мнозинство, но не с народно мнозинство и няма правомощия да промени конституцията. Въпреки това, откакто взе властта, то методично подчини редица независими преди институции: общественото радио и телевизия, прокуратурата и, което е най-сериозното, Конституционния съд. Правителството политизира държавните служби, а действащият подмолно министър на отбраната отстрани голяма част от професионалното военно командване. Миналата седмица, само дни след посещението на Тръмп, то прокара и законопроект, който ще политизира Националния съдебен съвет - конституционният орган, който извършва подбора на съдиите. После кабинетът стигна още по-далеч: без публични разисквания той внесе друг законопроект, който, ако добие силата на закон, ще упълномощи министъра на правосъдието, в нарушение на конституцията, да уволни, при това незабавно, всички членове на най-висшата съдебна инстанция в Полша. Както е ставало и преди, Европейският съюз ще протестира. Възможно е дори европейските институции да наложат  санкции на Полша . След като някога беше стълб на европейското единство - дотолкова, че бившият полски премиер  Доналд Туск  сега е председател на Европейския съвет, Полша се превърна в източник на истинско разочарование и гняв на целия континент. Ако Западът беше единен в това виждане, той можеше да окаже някакво въздействие върху Полша.  Посещението на Тръмп във Варшава  обаче отправи обратното послание. Посланието на САЩ поощри партия \"Право и справедливост\" да се самоизолира в Европа, твърдо убедена, че Америка застава зад нея. Всички можем да си представим бъдещите последици от една слаба проправителствена съдебна система. Тя може да даде възможност на правителството да фалшифицира избори, да избягва разследвания за корупция, да подлага на съдебно преследване опонентите. А това ще е от значение: За четвърт век рухването на Берлинската стена заедно с последвалия триумф на централноевропейската демокрация бяха смятани по света за едно от най-големите достижения на Запада. През изминалото десетилетие полският опит в областта на демократичния преход се споделяше в цял свят - от Мианма през Тунис до Украйна. Отклоняването на Полша от демокрацията ще подкопае не само единството на Запада, но в по-широк план ще накърни добрия пример и привлекателността на Запада за тези страни, позволявайки на други \"потиснически идеологии\" от \"Юга или Изтока\" да заемат мястото ѝ. Когато Тръмп беше избран за президент, много хора, включително аз, писахме за въздействието, което той може да има върху международната демокрация. Мнозина се опасяваха, че Тръмп може да насърчи популисти, националистически и нелиберални партии в Европа и другаде. Сега това вече е факт.", "date": "2017.07.18", "title": "Най-страшната заплаха за Запада не идва отвън"}
{"url": "http://www.dnevnik.bg/sport/2017/07/18/3008607_sobstvenikut_na_hjustun_rokets_go_obiavi_za_prodajba/", "text": "Отборът от Националната баскетболна асоциация (НБА) \"Хюстън рокетс\" е обявен за продажба, съобщиха от организацията в понеделник. \"Взех това решение след дълго обсъждане със семейството и приятелите ми. Знам, че франчайзът е в отлично състояние и всичко върви добре. Изпълнителният директор Тад Браун ще следи процеса на продажбата\", каза собственикът Лесли Алекзандър. Той купи \"ракетите\" през 1993 г. за едва 85 млн. долара. Последното  изследване на \"Форбс\"  показа, че отборът е сред най-скъпите спортни тимове в света, оценен на 1.65 млрд. долара. \"Беше голяма радост и чест да притежавам \"Хюстън рокетс\" през последните 24 години. Имах страхотна възможност да съм свидетел на велики играчи и треньори, печелили за града, които влязоха и в Залата на славата\", добави босът на \"ракетите\". Под управлението на Алекзандър, \"Хюстън\" спечели две поредни титли в НБА през 1994 и 1995 г. През миналия сезон тимът завърши трети в Западната конференция и подчерта своите амбиции за титла, с удължаването  договора на звездата Джеймс Хардън . \"Хюстън\" има големи планове за следващите няколко години, след като в отборът беше привлечен още  Крис Пол , а в момента се преговаря и с Кармело Антъни. Според изпълнителния директор Браун, собственикът не може да понася повече тежестта да управлява отбор от НБА и иска да насочи вниманието си към своето семейство и различни благотворителни прояви. \"Лесли е истински състезател, който винаги е търсил правилния подход, за да подобри отбора си. Той създаде култура на върхови постижения и направи \"Хюстън\" една от световните марки в спорта\", каза комисионерът на НБА Адам Силвър.", "date": "2017.07.18", "title": "Собственикът на \"Хюстън рокетс\" го обяви за продажба"}
{"url": "http://www.dnevnik.bg/sviat/2017/07/18/3008460_vseki_treti_bavarec_iska_nezavisimost_ot_germaniia/", "text": "Почти една трета от жителите на Бавария желаят независимост на провинцията си от Германия. Това показва проучван на агенция YouGov, поръчано от многотиражния в. \"Билд\". Данните сочат, че 32 на сто от запитаните са се обявили в подкрепа на независима Бавария. В никоя друга от общо 16 федерални провинции на Германия няма толкова висок дял на жители, които искат да се отделят от републиката, показват още резултатите след допитването, проведено във всички области на страната. Най-близкият  резултат  до баварския е в малката западногерманска област Саарланд и в източната Тюрингия, където желаещите са по 22 на сто. Следват Саксония и Мекленбург-Предна Померания с по 21%. Най-ниска е подкрепата в Долна Саксония, Швезвиг-Холщайн и Райнланд-Пфалц - едва по 8 на сто. \"Идеята за напускане на Германия и независимост всъщност може да се защити, засега най-вече в Германия. Ужасяващо голям брой граждани на (страната) искат да обърнат гръб на собствената си страна. В шест провинции почти всеки пети жител е гласувал за напускане,\" отбелязва \"Билд\", представяйки резултатите от допитването. Точният въпрос, зададен на респондентите, е \"Съгласни ли сте със следното твърдение: Моята провинция трябва да бъде независима от Германия.\" По конституция нито една провинция не може да се отдели самостоятелно. Решението e прието от Конституционния съд в Карлсруе след жалба, подадена от инициативата \"Свобода за Бавария\", поискала референдум за напускане на федералната република.", "date": "2017.07.18", "title": "Всеки трети баварец иска независимост от Германия, сочи проучване"}
{"url": "http://www.dnevnik.bg/sviat/2017/07/18/3008557_istoricheska_vizita_na_netaniahu_v_ungariia_moje_da/", "text": "Унгария се готви да посрещне израелския премиер Бенямин Нетаняху. Унгарският премиер Виктор Орбан се надява да извлече полза от това историческо посещение, за да контрира критиките към латентния антисемитизъм в кръстоносния му поход срещу милиардера Джордж Сорос. Бенямин Нетаняху пристига в Будапеща след визитата си във Франция. Днес той ще се срещне с Орбан и това ще е първото посещение на израелски лидер в Унгария от падането на комунизма през 1989 г. В сряда премиерите на Чехия, Словакия и Полша ще пристигнат в унгарската столица и ще представят на израелския премиер обединен фронт от държави, които са против имиграционната политика на ЕС и са благоразположени към президента на САЩ Доналд Тръмп - подобно на Нетаняху. Израелският премиер може да очаква да бъде благосклонно изслушан от тези правителства на Източна Европа, \"които са по-скоро хомогенни в противопоставянето си на миграционните потоци и в страха си от ислямисткия екстремизъм\", казва Рафаел Ваго, специалист по този регион в университета на Тел Авив. Посещението на Бенямин Нетаняху в Унгария бе предшествано от  бурна полемика с еврейската общност  на тази страна, която с около 100 000 души е една от най-многобройните в Европа. Унгарските евреи упрекват консервативното дясно правителство на Виктор Орбан, че подклажда антисемитизма с продължаващата си кампания срещу американеца  Джордж Сорос,  който по произход е унгарски евреин. Неговото полузасмяно, полугримасничещо лице бе разлепено на плакати из цялата страна в продължение на две седмици, за да се осъдят предполагаемите му действия в подкрепа на имиграцията. \"Визитата на Бенямин Нетаняху може да помогне на Орбан, защото придава истинност на уверенията му, че кампанията срещу Сорос не е антисемитска\", обяснява унгарският политически анализатор Чаба Тот. Виктор Орбан нарочи бизнесмена за  главен враг на Унгария  и от началото на годината се стреми да го дискредитира с различни действия и послания. Според привържениците му Сорос насърчава едно либерално и прогресивно общество чрез подкрепа за множество неправителствени организации, а опонентите му го смятат за смутител на реда, който се стреми да дестабилизира правителства с подходящо използване на милиарди. Двата мандата на управляващия от 2010 г.  Виктор Орбан  са белязани от няколко момента на подозрителност от еврейската общност. Все още се водят бурни дебати за националната отговорност на Унгария в смъртта на близо 600 000 унгарски евреи през Втората световна война. В края на юни премиерът породи друг спор, като похвали за действията му след Първата световна война унгарския управник  Миклош Хорти,  който е бил съюзник на нацистите през Втората световна война. От 2010 г. партията на Виктор Орбан е критикувана, че увеличава акциите за реабилитиране на Хорти, включително с издигането на паметници. Хорти е възхваляван, че е върнал на Унгария загубени територии през 1920 г. Опозицията критикува тази стратегия, която според нея има за цел да привлече избирателите на крайнодясната партия  \"Йоббик\" , явяваща се главен опонент на властта. През 2014 г. най-голямата еврейска организация в страната бойкотира отбелязването на 70-годишнината на Холокоста, защото сметна, че в него не е достатъчно наблегнато на отговорността на самата Унгария в депортирането на унгарските евреи. Будапеща винаги е демонстрирала своята \"нулева толерантност\" към антисемитизма. \"Никое правителство не е направило толкова много в борбата срещу антисемитизма в Унгария\", защити се отново изпълнителната власт миналата седмица. Кампанията против Сорос иска да привлече вниманието върху \"милиардера спекулатор\" и НПО-тата, които той подкрепя с цел да \"вкара един милион мигранти\" в Унгария и ЕС, обяснява правителството. В Израел се чуха призиви към премиера да анулира посещението си в Унгария. Посланикът на Израел в Будапеща изрази съжаление за \"печалните спомени, но и омразата и страха\" в тази кампания. Войната на  Виктор Орбан срещу Джордж Сорос  обаче не оставя безразлични израелските власти, които упрекват милиардера, че финансира правозащитни НПО, критикуващи израелската окупация на палестинските територии. Джордж Сорос \"дискредитира демократично избраните правителства на Израел, като финансира организации, които клеветят еврейската държава и й отричат правото да се защитава\", реагира Ерусалим, изразявайки същевременно съжаление за \"всякакъв вид антисемитизъм\". /БТА", "date": "2017.07.18", "title": "Историческа визита на Нетаняху в Унгария може да стане коз в борбата срещу Сорос"}
{"url": "http://www.dnevnik.bg/sport/2017/07/18/3008605_bitkata_za_tur_dyo_frans_navliza_vuv_finalnata_si_faza/", "text": "Със 165-километровата отсечка от Ле Пюи ан Веле до Роман сюр Изер днес започва финалната фаза от 104-ото издание на Обиколката на Франция. Решението на организаторите тази година да заложат на повече височини в началните и средните части на етапите даде резултат и направи битката за генералното класиране изключително оспорвана. Шест етапа преди края цели седем колоездачи са събрани в рамките на едва 2:02 минути, което се случва за пръв път в историята. Крис Фрум е устремен към трета поредна и общо четвърта победа в \"Тур дьо Франс\". Въпреки категоричното превъзходство на \"Скай\" пред останалите отбори обаче британецът не е толкова непоклатим на върха, колкото беше в предишни години. С изоставането от съответно 18 и 23 секунди Фабио Ару от \"Астана\" и Ромен Барде от AG2R се очертаха като най-сериозните конкуренти на шампиона. Състезателят на \"Кенъндейл\" Ригоберто Уран също е много близо до първото място - на 29 секунди, следван от Дан Мартин (+1:12 мин.), Микел Ланда (+1:17 сек.) и Саймън Йейтс (2:02 мин.). Едно нещо е сигурно. Колкото и крехък да е авансът на Фрум, той продължава да бъде големият фаворит за победата. Останалите претенденти трябва да го атакуват, ако искат да натрупат достатъчна преднина преди последния часовник. Не успеят ли да му вземат аванс от поне 50 секунди преди предпоследния етап, най-вероятно в неделя британецът отново ще облече жълтото трико на \"Шанз Елизе\". На трикратния шампион може и да му липсва експлозивността във височините, която демонстрираше при предишните си победи, но разполага с впечатляващи съотборници. Те показаха, че с лекота могат да изолират останалите претенденти, както и да измъкват своя лидер в най-тежките ситуации. Нещо, с което нито един друг състав не може да се похвали. Това много ясно пролича в неделя , когато Барде, Ару и Уран пропуснаха златна възможност да направят голяма разлика на Фрум. А такъв шанс рядко идва втори път. Къде ще се реши битката за жълтата фланелка Днешният шестнадесети етап не би трябвало да доведе до разлики в челото, тъй като в него има две малки височини в началото - от трета и четвърта категория, дълго, но не толкова стръмно спускане и равнинни последни 50 километра. Истинската битка в планините ще бъде в сряда и четвъртък. В 17-ия етап колоната трябва да се справи с две височини от висша категория - Кроа дьо Фер и легендарната Галибие, която пък е в комбинация с едно изкачване от първа категория - на Кол ду Телеграф. Кроа дьо Фер е дълга 24 км при среден наклон 5.2%. Кол ду Телеграф е с дължина от 11.9 километра и среден наклон 7.1%. Най-голямото изпитание за колоездачите ще бъде на Галибие, която не е включвана в Тура от 2011 г. Тя е дълга 17.7 километра, средният наклон е 6.9%, а във финалната част наклонът е 10%. Последните 21.5 километра представляват стръмно спускане към Сер Шевалие, в което състезателите трябва да слязат от 2642 на 1403 метра надморска височина.  Кралският етап в тазгодишния Тур е 18-ият. В него са включени две големи височини. Първата е дълга 9.3 километра и има среден наклон от 7.5%. След нея има 18-километрово спускане, след което започва най-тежкото изкачване - към паметния за обиколката връх Изоар, където завършва етапът. За да стигнат до финалната линия, колоездачите трябва да изкачат 14.1 километра при среден наклон 7.3%. В последните седем километра на височина обаче наклонът почти не пада под 9%. Последният шанс за фаворитите да правят разлика е 20-ият етап, който е в събота. Той представлява 22-километрово индивидуално бягане по часовник в Марсилия, в което има и кратко, но много стръмно изкачване. \"Oще когато дойдохме, знаехме, че тазгодишният тур ще бъде най-оспорваният, в който някога съм участвал, и най-голямото предизвикателство в кариерата ми до момента. И се оформи точно така\", каза Фрум по време на последния почивен ден. Да атакува ли Ланда първото място Това е може би най-големият въпрос преди началото на последната седмица от Тура. Испанският колоездач на \"Скай\" показа, че се намира в страхотна форма и според мнозина ситуацията доста наподобява 2012 г., когато Фрум трябваше да жертва шансове си за победа, за да помага на лидера Брадли Уигинс. \"Ланда е много по-силен от Крис. Много по-силен. Той сякаш лети\", заяви трикратният победител в Тура Грег Льомонд. Американецът е бил в тази ситуация през 1985 г., когато остава лоялен към съотборника си Бернар Ино, въпреки че има всички шансове да го победи. \"Научих си урока. Никога не бих повторил това, ако можех да се върна. Ланда е състезателят, който беше използван много за благото на другите, така че трябва да започне да се състезава за себе си\", каза още шампионът от 1986, 1989 и 1990 г. В неделя Фрум се озова в много тежка ситуация, когато заради механичен проблем изостана от основната група. Ланда се върна и помогна на своя съотборник, който иначе щеше да загуби много време. След като го върна в челото, испанецът продължи да помага на лидера си, парирайки умело всички атаки. Както призна и самият Фрум след етапа, това беше много голямо измъкване. \"Потенциално можех да загубя от пет до десет минути, като знам какво темпо щяха да наложат АG2R по височината. В този момент си помислих, че всичко свършва\", каза британецът. Договорът на Ланда със \"Скай\" изтича в края на сезона и по всичко изглежда испанецът ще се присъедини към \"Мовистар\" през 2018 г. \"Ако бях на негово място, щях да тръгна да се боря за крайната победа. В колоезденето няма подаръци. Ако Ланда напусне \"Скай\", никой няма да оцени неговата саможертва. Но той ще трябва да живее с тази загуба до края на живота си\", каза още Льомонд. От друга страна обаче, ако остави Ланда да се състезава свободно с Фрум, \"Скай\" рискува да се озове от два стола на земята. И да връчи първото място на някой от останалите тимове, които (както се видя) са далеч от отборната класа на британците.", "date": "2017.07.18", "title": "Битката за \"Тур дьо Франс\" навлиза във финалната си фаза"}
{"url": "http://www.dnevnik.bg/zdrave/2017/07/18/3008608_zdravniiat_ministur_iska_da_vuvede_edinen_standart_za/", "text": "Здравният министър Николай Петров си определя три цели, които да постигне по време на мандата си: въвеждане на електронно здравеопазване, на стандарт за управление на лечебните заведения и мерки за подобряване ситуацията на лекарите. Стандартът се очаква да се въведе до края на годината, а електронното здравеопазване ще отнеме повече. Това обяви самият той в сутрешния блок на БиТиВи. Посочи, че въвеждането на електронното здравеопазване, за което се говори повече от 10 години, ще струва около 12-15 млн. лв. Министърът посочи, че няма да определя дали това са реформи в сектора, а ще остави оценката за следващите. Според него се наблюдава забавяне на процеса на миграция на лекари от България. Доста голяма бъркотия заварил в министерството, когато поел поста, но тя не била заради предшественика му Петър Москов. Според министъра Москов е свършил \"много добри неща\". Като такива той определи опита му да започне проекта за обновяване на спешната помощ, опита за въвеждането на националната здравна карта. В отговор на въпрос министърът коментира, че немалко болници са в тежко състояние  като тази в Дупница , а освен това в много райони на страната те са единствените.", "date": "2017.07.18", "title": "Здравният министър иска да въведе единен стандарт за управление на болниците"}
{"url": "http://www.dnevnik.bg/bulgaria/2017/07/18/3008619_mvr_ne_zatvaria_v_17_ch_obiavi_glavniiat_sekretar/", "text": "Това, че даден полицейски участък работи само през деня, не означава, че населението не може да сигнализира за проблеми и през останалата част на денонощието. Това се разбра от обяснението на главния секретар на МВР Младен Маринов пред нова телевизия. Коментарът му бе по повод репортаж на медиата, в който се видя, че в Садово полицейският участък, където работят 10 полицаи, затваря в 17:30 ч. Преди дни бе обявено, че  се въвеждат и нощни дежурства  в малките населени места след като при сбиване в Бяла загина младеж. Младен Маринов обясни, че винаги може да се подаде сигнал на спешния телефон. \"МВР не затваря в 17:30, денонощно се работи. На тел. 112 винаги има връзка. Полицаите не могат да са навсякъде\", обяви той. Допълни, че организацията на работа зависи от наличния щат. Разказа за своя командировка в Естония, където дежурните части били почти закрити за сметка на броя на патрулиращите по улиците служители на реда. Към тази схема на работа се вървяло и тук. Главният секретар на МВР обяви още, че въпреки мрежите, в които са организирани телефонните измамници, броят на тези измами намалява. Причината за това е по-голямата информираност на хората и готовността им да сигнализират за тези случаи. В отговор на въпрос той обяви, че в Русе се проверява сигнал за това, че полицаи прикриват телефонни измамници, но към момента това не се потвърждавало. По случая с пребития и вследствие на това починал младеж от Бяла, Младенов обяви, че абсолютно всички факти по случая са изяснени и те показват, че побойникът е само един и няма съучастници.", "date": "2017.07.18", "title": "МВР не затваря в 17 ч., обяви главният секретар Младен Маринов"}
{"url": "http://www.dnevnik.bg/sport/2017/07/18/3008610_federer_e_praznuval_kato_rok_zvezda_sled_pobedata_na/", "text": "Роджър Федерер трудно успя да си спомни къде е отпразнувал рекордната си  осма титла на \"Уимбълдън\"  и 19-а от Големия шлем, призна самият той пред репортери. Швейцарецът обяви, че се е отдал на здрав купон, по същия начин, както след триумфа на Australian Open в началото на годината. \"Главата ми още кънти и аз не знам какво правих миналата нощ, празнувах като рок звезда. Може би опитах прекалено много различни видове напитки. След мача отидохме на бар с 30-40 приятели и си легнах около 5 ч. сутринта. Когато се събудих, не се чувствах много добре\", каза Федерер. Запитан дали следващата му цел е 20-и трофей от Големия шлем или 10 титли на \"Уимбълдън\", швейцарецът обясни, че вече не гледа толкова далеч напред. \"След операцията и паузата от шест месеца, когато не знаех дали ще се върна, се научих да не правя толкова далечни планове. Целта е да се наслаждавам на победата. Никога не съм гледал толкова цифрите – 17 титли са страхотно постижение, също както 18 или 19. За мен най-важно е да изпитвам наслада от играта\", добави шампионът. Осмият успех на Федерер на тревата в Лондон е и неговият най-убедителен, след като не изгуби нито един сет. Той е първият след Бьорн Борг през 1976 г., който успя да постигне това на \"Уимбълдън\". Той обясни, че иска да вижда по-голяма агресия от младите тенисисти, за да има повече интрига. \"Изненадвам се, като видя играчи, които играят само от основната линия. Вие сте №50 в света и разчитате на това срещу Новак, Рафа или Мъри без излизане на мрежата?! Успех\", каза ветеранът. Федерер обясни още, че трудно той и  Рафаел Надал  скоро ще слязат от голямата сцена. \"След моето поколение и това на Рафа по-младите не успяха да са толкова силни, за да ни изтласкат. Така или иначе това е полезно за нас, защото ще продължим да се мотаем наоколо\", завърши с чувство за хумор шампионът.", "date": "2017.07.18", "title": "Федерер е празнувал като рок звезда след победата на \"Уимбълдън\""}
{"url": "http://www.dnevnik.bg/pr_sfera/2017/07/18/3008503_ivan_georgiev_regionalen_menidjur_na_starbucks/", "text": "Започнах през 2007 г. в AmRest – най-големият независим оператор на ресторанти в Централна и Източна Европа. Търсех си почасова работа, докато уча в университета. С времето бях впечатлен от корпоративната култура на компанията и възможностите за развитие, които има един млад човек. Реших, че тук е моето бъдеще. Бях продуктов мениджър на KFC, а след това в продължение на шест години – управител на обект на Burger King. Впоследствие бях обучаващ регионален мениджър за България за KFC и Burger King и управлявах пет обекта на двата бранда. През януари 2017 г. получих възможността да бъда регионален мениджър на Starbucks – изключителен бранд с огромен потенциал. Приех тази възможност, защото вярвам, че мога да допринеса за неговото развитие в България, както и за неповторимото Starbucks преживяване на нашите клиенти. Щастлив съм, че AmRest ми даде шанс и успях да се развия като професионалист. Това израстване ми позволи да опозная всеки детайл на работата и да оценя уникалното know-how на компанията. Като регионален мениджър се радвам, че имам възможност да развивам уменията и на моите колеги и да ги напътствам в израстването им като мениджъри. Като регионален мениджър на Starbucks България за мен най-важната задача е развитието и популяризирането на бранда у нас. Стремим се да бъдем по-достъпни, за да може повече хора да опитат нашите продукти. Ние сме компания, която инвестира в обучението и развитието на своя екип и подпомага индивидуалното израстване. Стремим се да създадем благоприятна работна атмосфера за работа. Третият приоритет е да направим преживяването на клиентите в нашите обекти пълноценно. Ето защо планираме да реновираме изцяло заведенията и да въведем нови продукти, които следват най-модерните тенденции сред потребителите. До края на 2017 г. Starbucks ще открие още два обекта в София. Първият ще отвори врати съвсем скоро – още в началото на август на ъгъла на ул. \"Съборна\" и ул. \"Княз Александър I\". Всички почитатели на Starbucks и на висококачественото кафе са добре дошли. Подготвили сме им невероятни изненади. Следете страниците ни в социалните мрежи за повече подробности. Засега запазвам информацията за втория обект в тайна, но съм сигурен, че нашите клиенти няма да бъдат разочаровани. Това е бизнес, който продължава да се разраства динамично. Важно е да има конкуренция, тъй като тя стимулира компаниите да стават все по-добри. Starbucks е световноизвестен бранд и лидер в предлагането на висококачествено кафе както на място в нашите заведения, така и пакетирано за вкъщи. Наша запазена марка е да изпичаме и обработваме кафето със специалната технология Starbucks Roast. Ние сме уникални, защото създаваме специални моменти в ежедневието на всички наши клиенти. Независимо дали се срещат с приятели, бизнес партньори или просто се наслаждават на качественото кафе, ние се стремим те да се чувстват добре в неформална обстановка, различна от ежедневието и, разбира се, да насърчаваме социалните контакти. Не забравяме и тези, които тепърва ще ни опознаят – искаме те да станат наши приятели и почитатели. Разчитаме на качествените и единствени по рода си продукти. Иновативни сме. Starbucks предлага само и единствено кафе 100% Арабика, тъй като според нас то е едно от най-качествените в целия свят. Ние предлагаме кафе от трите региона на отглеждане – Латинска Америка, Африка и Азия. 100% Арабика се произвежда трудно и в световен мащаб производството му намалява. Starbucks гарантира, че кафето е 100% етично закупено. Имаме контакти с местни ферми, които произвеждат и дистрибутират кафе специално за нас. Хората в България все повече се интересуват от различни видове кафе. Клиентите знаят, че при нас могат да поръчат не само популярните еспресо или Caffe Latte, но и сезонно кафе, както и с различен метод на приготвяне – например Френска преса и Хемекс. През 2017 г. се засилва тенденцията и за студено кафе. Българите не бяха свикнали да пият изстудено кафе, но то става все по-популярно. Най-младите ни клиенти – ученици и студенти, харесват нашето специално Frappuccino. Хит в момента е Cotton Candy Frappuccino, но имаме и по-различни вкусове. Особено актуални са и разхладителните ни напитки – нашите специални студени чайове, които се приготвят с чай от цели листа, обработени по естествен начин. Вкусовете са манго или къпина. В момента въвеждаме нова линия хранителни продукти, която следва здравословните тенденции. Те са пресни и се приготвят всяка сутрин специално за нашите клиенти. Вече предлагаме и приготвени на момента смутита със спанак, джинджифил, канела, годжи бери и боровинки, миксирани със 100% ябълков сок – изключително здравословни и хранителни, но в същото време с много ниска калорийна стойност. Като страна, популярна със своето кисело мляко, съм щастлив, че Starbucks България вече предлага йогурт с гранола и сладко от различни плодове. В момента потребителите могат да ги опитат в заведенията ни в The Mall и Paradise Center, a в края на лятото – и в останалите ни обекти. Съвсем скоро ще зарадваме нашите клиенти с новите ни продукти – Popcorn Frappuccino и два варианта на Refresha.", "date": "2017.07.18", "title": "Иван Георгиев, регионален мениджър на Starbucks България: \"Създаваме специални моменти в ежедневието на нашите клиенти\""}
{"url": "http://www.dnevnik.bg/sviat/2017/07/18/3008627_turski_sud_ostavi_shestima_pravozashtitnici_v_aresta/", "text": "Съд в Истанбул нареди шестима правозащитни активисти, включително директор на  \"Амнести интернешънъл\"  за Турция, да останат в ареста в очакване на процес по обвинения в подпомагане на въоръжена терористична група, предадоха \"Асошиейтед прес\" и БТА. Четирима други активисти бяха освободени от ареста днес в очакване на процеса. Те нямат право да пътуват в чужбина и трябва редовно да се явяват в полицията. Групата от 10 души беше задържана по-рано този месец в хотел на остров Буюкада, докато участваха в семинар, посветен на защитата на правозащитници в кризисни ситуации.  Сред задържаните е Идил Есер, която ръководи на местния филиал в Турция на правозащитната организация \"Амнести интернешънъл\", както и двама чуждестранни консултанти - германец и швед. Не е ясно на коя терористична организация са обвинени, че са помагали активистите. Президентът Реджеп Тайип Ердоган отправи неясни обвинения, като заяви, че групата е участвала в среща, която има \"естеството на продължение\" на миналогодшиния  неуспешен опит за преврат . Правозащитните организации нарекоха задържането на активистите \"груба злоупотреба с власт\". Задържането в предварителния арест в Турция може да продължи до пет години, отбелязва ДПА. В понеделник турското издание \"Хюриет дейли нюз\" съобщи, че 115 дяши са били задържани в Североизточна Турция като част от разследването срещу организацията на живеещия в САЩ духовник Фетхуллах Гюлен, когото Анкара обвинява за неуспелия пуч. Прокуратурата в северозападния град Текирдаг е издала заповеди за арест срещу 127 заподозрени, включително бизнесмени, полицейски служители, домакини. Заподозрените са обвинени, че са използвали мобилното приложение \"Байлок\" (ByLock), което според властите е било ползвано за комуникация между членовете на движението на Гюлен, наричано от турските власти \"Фетхуллахистка терористична организация\" (ФЕТО) за подготовката и реализирането на опита за преврат.", "date": "2017.07.18", "title": "Турски съд остави шестима правозащитници в ареста"}
{"url": "http://www.dnevnik.bg/sviat/2017/07/18/3008637_sasht_otslabiha_zabranata_za_vlizane_na_grajdani_ot_6/", "text": "Баби и дядовци на американски граждани от шест предимно мюсюлмански страни вече ще имат право да получават американски визи, се казва в меморандум на Държавния департамент на САЩ, който агенция \"Ройтерс\" е успяла да види, предава БТА. Документът се съобразява с  последното съдебно решение , ограничаващо сферата на действие на забраните за влизане в САЩ, обявени с указ на президента Доналд Тръмп още в първите му седмици като президент в началото на годината. Меморандумът е бил разпратен от държавния секретар на САЩ Рекс Тилърсън до американските дипломатически мисии в чужбина. \"Ройтерс\" припомня, че на 13 юли окръжният съд в Хонолулу (щата Хавай) взе решение, с което разшири  категориите граждани  от въпросните шест страни, които имат право да претендират за входни визи за САЩ въпреки указа на президента. Съдия Дерек Уотсън разшири тълкуването кои чужденци, имащи роднини в САЩ, могат да искат входна американска виза. Преди в тази категория влизаха само родители, съпрузи, деца, включително и осиновени, а също братя и сестри. С решението на хавайския съд сега в този кръг се включват още баби и дядовци, внуци, племенници, първи братовчеди, лели и чичовци. Новите правила влизат в сила незабавно и американските мисии и консулства в чужбина следва да използват разширеното тълкуване на роднинския кръг. Става въпрос за граждани на Иран, Либия, Сомалия, Судан, Сирия и Йемен. Белият дом естествено е недоволен от това решение и е поискал  Върховният съд  и базираният в Сан Франциско Девети американски окръжен апелативен съд да блокират решението на съда в Хонолулу, но хавайският съдия Уотсън отказа да изчаква обжалването на администрацията и така решението му влиза в сила веднага.", "date": "2017.07.18", "title": "САЩ отслабиха забраната за влизане на граждани от 6 държави"}
{"url": "http://www.dnevnik.bg/sviat/2017/07/18/3008646_prezidentut_na_filipinite_poiska_mindanao_da_ostane/", "text": "Президентът на Филипините Родриго Дутерте поиска от Конгреса днес да продължи военното положение в южната част на страната до края на годината, предадоха \"Асошиейтед прес\", \"Ройтерс\" и ТАСС. Президентът се аргументира с това, че въоръженият бунт на екстремистите на остров Минданао, свързани с  \"Ислямска държава\" , няма да може да бъде потушен до 22 юли, когато изтича сегашният срок на военното положение, въведено преди два месеца за 60 дни. \"Той трябва да се справи с местните терористични групировки и с всички, които застрашават обществената сигурност на Минданао\", каза президентският говорител Ернесто Абела, цитиран от ТАСС. На 23 май джихадистите от  групировката \"Мауте\" , свързана с терористичната организация \"Ислямска държава\", нападнаха филипинските сили за сигурност в град Марауи - бастион на ислямската вяра в южната част на страната, на 800 км от столицата Манила. Още същия ден Дутерте обяви военно положение на цялата територия на остров Минданао, където през целия юни продължиха ожесточени сблъсъци на правителствените сили с бунтовниците. В тях загинаха над 550 души, включително 413 екстремисти.", "date": "2017.07.18", "title": "Президентът на Филипините поиска Минданао да остане във военно положение"}
{"url": "http://www.dnevnik.bg/morski/2017/07/18/3008657_samolet_izleze_ot_pistata_pri_kacane_v_burgas_trafikut/", "text": "Самолет на авиокомпания Travel Service, изпълняващ полет от Бърно, Чехия, след кацане е излязъл встрани от пистата на летище Бургас, съобщава БНР. На борда е имало 178 пътници, които не са пострадали. Те са изведени от самолета и изчакват своя багаж на Терминал 2, съобщават от \"Фрапорт\", цитирани от dariknews.bg. В момента летище Бургас е затворено за полети, докато самолетът не бъде изтеглен на безопасно разстояние. Трафикът на летище Бургас ще бъде пренасочен към летище Варна.", "date": "2017.07.18", "title": "Самолет излезе от пистата при кацане в Бургас, трафикът е пренасочен"}
{"url": "http://www.dnevnik.bg/sport/2017/07/18/3008617_povetkin_beshe_vpisan_sred_chistite_boksyori/", "text": "Бившият световен шампион по бокс  Александър Поветкин  беше вписан сред чистите боксьори, показва съвместен доклад на Световния боксов съвет (WBC) и Световната антидопингова агенция (WADA). Поветкин е включен в програмата \"чист бокс\", след като през 2017 г. е бил тестван няколко пъти, заедно със Сергей Ковальов, Матвей Корободов и Ариф Магомедов, които бяха под специален надзор. През 2016 г. бившият световен шампион на Световната боксова асоциация (WBA) беше хванат с допинг. След продължителни дела обаче руснакът не беше наказан, защото се установи, че наличието на мелдоний е в минимални количества. Докладът на WBC и WADA посочва още, че настоящият шампион на Световната боксова организация (WBO)  Джоузеф Паркър  е пропуснал да даде проба. Същото се отнася и за Бърмейн Стивърн. На 2 юли Поветкин победи руснака Андрей Руденко за континенталната титла на WBA и интернационалния пояс на WBO в тежка категория. Това му позволи да възвърне точките си в класацията на Международната боксова федерация (IBF). WBO и WBA също вече вписват Поветкин в своята ранглиста, а той обяви, че следващата му цел е отново да се боксира за световна титла. Руснакът е на 37 години, има 33 мача на професионалния ринг и само една загуба. През 2013 г. той загуби от Владимир Кличко. През 2016 г. неговият бой със  Стивърн  пропадна заради положителната му проба.", "date": "2017.07.18", "title": "Поветкин беше вписан сред чистите боксьори"}
{"url": "http://www.dnevnik.bg/sviat/2017/07/18/3008671_chovek_e_zaginal_a_stotici_imoti_sa_navodneni_sled/", "text": "Един човек е загинал от мълния при поройните дъждове, които обхванаха северните части на Гърция, предаде БТА. По информация на българското Министерство на външните работи, цитирано от агенция \"Фокус\", в бурите няма пострадали българи. В района на Солун и втория ръкав на полуостров Халкидики – Ситония, реки са излезли от коритата си, има наводнени пътища, имоти и домове. В курорта Порто Карас, западната част на ръкава, властите са евакуирали туристите в намиращия се там къмпинг заради придошлите води. Падналите поройни дъждове са разрушили пътища и инфраструктура, а на места са причинили и свлачища. \"Нова телевизия\" съобщи, че туристи са били евакуирани и от къмпинга \"Каламици\" в югоизточната част на Ситония. Община Ситония е поискала обявяване на бедствено положение. Над 180 литра на кв.м са падналите количества дъжд. Според солунско радио чужди туристи и най-вече българи и сърби са напуснали района на Халкидики. Румънски алпинист е изчезнал в планината Олимп, където температурата е паднала до нула градуса, съобщава БТА. Нанесени са огромни щети на земеделски масиви в района на Ахаия, полуостров Пелопонес, Южна Гърция, и Етолоакарнания в западната част на страната. Лошото време е създало проблеми и на остров Лимнос, където много къщи са били наводнени. Фериботи в района на Рио-Антирио пък са били завлечени от вълните. Гръцките синоптици очакват от днес подобрение на времето.", "date": "2017.07.18", "title": "Човек е загинал, а стотици имоти са наводнени след поройните дъждове в Гърция"}
{"url": "http://www.dnevnik.bg/bulgaria/2017/07/18/3008678_ot_nachaloto_na_godinata_88_dushi_sa_zaginali_v_pojari/", "text": "От началото на годината в страната са станали 18 хиляди пожара, в които са ранени над 200, а загинали 88 души. Това съобщи пред БНТ директорът на пожарната главен комисар Николай Николов. По думите му въпреки валежите опасността от пожари в горите остава.  Пожарите в гората край Кресна  през почивните дни вероятно са предизвикани от изхвърлена цигара, коментира Николов. Спасените хора от пожари от началото на годината са 750, обяви още той и отбеляза, че основните жертви в пожарите са възрастни и трудно подвижни хора, както и хора от т.нар. рискови малцинства. Той заяви, че опасността от пожари в България остава висока, въпреки че последните дни има чести валежи. Днес е Ден на служителите от гражданската отбрана, в който празнуват всички, които допринасят за безопасността на населението - медици, полицаи, пожарникари и доброволци, отбеляза шефът на пожарната.", "date": "2017.07.18", "title": "От началото на годината 88 души са загинали в пожари в страната"}
{"url": "http://www.dnevnik.bg/sviat/2017/07/18/3008656_trump_zaplashi_venecuela_sus_sankcii_zaradi/", "text": "Президентът на САЩ Доналд Тръмп заплаши Венецуела със силни и бързи икономически мерки, ако нейният президент Николас Мадуро изпълни намерението си да свика учредително събрание, което да промени конституцията, предадоха \"Франс прес\" и \"Ройтерс\".  \"Венецуелският народ вчера отново ясно показа, че е за демокрация, свобода и върховенство на закона. Въпреки това смелите действия на венецуелците продължават да са пренебрегвани от лош лидер, който мечтае да стане диктатор\", заяви Тръмп в декларация, цитирана от БТА. \"Съединените щати отново призовават да бъдат произведени свободни и честни избори и застават на страната на венецуелския народ, който иска да върне страната си към демокрация и процъфтяване. Венецуелската опозиция започна през уикенда  \"финална офанзива\" , за да попречи на проекта на президента социалист да промени конституцията, и отправи призив за обща 24-часова стачка в четвъртък. По данни на опозицията 7.6 милиона венецуелци са гласували в неделя в референдума, организиран без съгласието на властите, и  98.3 на сто са отхвърлили  президентския проект за учредително събрание. \"Ако режимът на Мадуро наложи Конституционното събрание на 30 юли, с което да изготви нова конституция с ограничени правомощия за парламента, Съединените щати ще предприемат силни и бързи икономически действия\", гласи декларацията на Тръмп. Малко по-късно Държавният департамент на САЩ призова правителствата на американския континент и страните от целия свят да приканят правителството на Венецуела да се откаже от проекта за национално учредително събрание, предаде \"Франс прес\". Миналия месец служители на Белия дом обявиха за \"Ройтерс\", че администрацията на Тръмп обмисля санкции за ключовия във Венецуела енергиен сектор, включително върху държавната петролна компания PDVSA. Нефтената индустрия формира около 95% от експортните постъпления на страната.  \"Мир и стабилност\"  Проектът на Мадуро предвижда то да се състои от 545 членове, които да бъдат избрани на 30 юли. Според кабинета Конституционното събрание трябва да установи мир и икономическа стабилност във Венецуела и да промени основния закон на страната така, че да доведе до ново разделение на властите. Но опозицията смята, че по този начин ще бъде заобиколено Националното събрание, в което тя има мнозинство от 2016 г., след 17 години господство на партията на бившия президент Уго Чавес, добавя АФП. Държавният глава заяви, че референдумът е \"вътрешно гласуване\" на опозицията и че няма законна и задължителна сила, защото е бил свикан без участието на Националния изборен съвет, близък до властта. Обща стачка в четвъртък Венецуелската опозиция призова днес за обща 24-часова стачка този четвъртък срещу президента Николас Мадуро, предадоха световните агенции.  Призоваваме цялата страна този четвъртък да излезе в обща стачка, без прояви на насилие, за 24 часа, за да упражни натиск върху правителството, каза Фреди Гевара, който е заместник-председател на венецуелския парламент. Той призова хората да се подготвят и за окончателна ескалация на протестите срещу правителството идната седмица, тъй като трябва да бъде \"възстановен конституционният ред\", предаде в. \"Ел паис\". Според изданието опозицията готви и нови форми на неподчинение, след като обяви, че резултатите от референдума \"отзовават\" Мадуро като държавен глава.  ЕС: \"Всички варианти са на масата\" Същевременно дипломат номер едно на Европейския съюз Федерика Могерини призова днес венецуелското правителство да преустанови процеса на учредяване на Конституционно събрание, което може да увеличи напрежението в страната и да доведе до още повече насилие, предаде \"Франс прес\". Насилието вече коства много човешки животи и има риск то да се увеличи още преди изборите за Конституционно събрание, предупреди Могерини. Голяма част от народа на Венецуела ясно даде да се разбере ,че не подкрепя идеята за Конституционно събрание. Неговото свикване може да поляризира още повече страната и да задълбочи конфронтацията, допълни тя и призова правителството да търси \"политически жестове\", които ще намалят напрежението в страната.  Запитана за евентуални европейски санкции срещу Венецуела, Могерини каза, че всички варианти са на масата. В протестите във Венецуела, насочени срещу правителството и президента, за три месеца загинаха близо 100 души. Опозицията обвинява правителството, че е отговорно за икономическата криза, задушаваща страната, понесла тежък удар от спада в цените на петрола и в която инфлацията е трицифрена, а храните и лекарствата не стигат.", "date": "2017.07.18", "title": "Тръмп заплаши Венецуела със санкции заради конституцията, опозицията свиква обща стачка"}
{"url": "http://www.dnevnik.bg/evropa/zemedelie/2017/07/18/3008676_ek_ochakva_rekordno_proizvodstvo_na_slunchogled_v/", "text": "България ще произведе най-високото количество слънчоглед от 1993 г. насам през тази година, сериозен ръст ще има и при царевицата, сочи официалната краткосрочна прогноза на дирекция \"Земеделие и развитие на селските райони\" към ЕК. Очакваните реколти от пшеница и ечемик ще бъдат малко по-слаби от предходната година, съобщава в  днешния си брой  в. \"Капитал Daily\", Годишно износът на зърнени и маслодайни култури заедно с преработените до масло суровини е за между 1.5 и 2 млрд. евро. Според прогнозата на ЕК  през тази година българските фермери ще приберат 2.09 млн. тона слънчоглед, което е ръст от 15.7% на годишна база и най-високото ниво от 1993 г. насам. Всъщност единствената година, в която България е произвела над 2 млн. тона за последните 24 години, е 2014 г., сочат данните. Тогава общото производство е било 2.01 млн. тона, тоест малко под очакваното в момента. При царевицата се очаква реколта от 2.78 млн. тона, което е ръст от над 25% на годишна база, но като цяло 2016 г. не беше добра за тази култура. Така че тази година, макар и почти без промяна като засети площи, очакванията са за силна реколта. Данните на ЕК обаче показват, че са понижени прогнозите за производство на пшеница и ечемик спрямо предходната силна година за тези две култури. При пшеницата, чиято жътва е към края си, се очаква производство от 5.28 млн. тона пшеница, което е спад от 6.4% на годишна база. Това се дължи и на намалението на засетите площи с тази култура- те са с почти 7% по-малко от миналата година. Същевременно в някои региони от страната имаше проблеми със засушаване и локални градушки, които нанесоха поражения върху посевите. Според прогнозата на ЕК през 2017 г. ще има по-ниска реколта от ечемик и от рапица като намаленията ще са в рамките на 18.7 и 6.6%, сочат данните. И при двете култури също има малко засети площи. Пред \"Капитал Daily\" aнализатори коментират, че в момента има лек ръст на цените на международните пазари заради по-слаби реколти в САЩ и някои европейски държави, но най-сериозните конкуренти на българските производители и търговци от Черноморския регион се готвят за силна година. Междувременно в понеделник бе съобщено и че външните министри на ЕС са одобрили  нов план , увеличаващ квотите за безмитен внос в ЕС от Украйна на продукти като пшеница, ечемик, царевица, овес и други. ", "date": "2017.07.18", "title": "ЕК очаква рекордно производство на слънчоглед в България"}
{"url": "http://www.dnevnik.bg/sviat/2017/07/18/3008679_senatori_blokiraha_opita_na_trump_da_othvurli/", "text": "Сенаторите от републиканското мнозинство в САЩ на практика осуетиха плана на президента Доналд Тръмп да отмени и замени спорната здравна реформа на предшественика си Барак Обама, след като късно в понеделник още двама републиканци оттеглиха подкрепата си за новия законопроект, предадоха \"Ройтерс\" и Би Би Си. Мнозинството бе принудено да отложи гласуването, предвидено за тази седмица, поради отсъствието на сенатора Джон Маккейн, който се възстановява след очна операция. Когато обаче сенаторите се съберат за вота, те ще гласуват само за отмяна на реформата, но не и за заместващия я законопроект, каза лидерът на републиканците в горната камара Мич Макконъл. Джери Моран и Майк Лий обявиха, че са против републиканския законопроект за реформи в здравеопазването, и така се присъединиха към още двама сенатори - Ранд Пол и Сюзън Колинс. Така креххото мнозинство в Сената се стопи от 52 на 48 души. За подкрепа на текста са нужни най-малко 50 гласа. (Повече за промените, които предвижда законопроектът,  чететете тук .) \"Сега трябва да започнем отначало законодателен процес, за да разработим иновативни решения, предоставящи по-голям личен избор и по-ниски цени на осигуровките за средната класа\", заяви Моран. Лидерът на демократическото малцинство в Сената Чък Шумър заяви, че републиканците трябва да се откажат от своя законопроект и да работят с демократите за нов закон за здравеопазването, предаде \"Ройтерс\", цитирана от БТА. Републиканците, които имат мнозинство в двете камари на Конгреса, и Тръмп бяха обещали да отменят т.нар. закон \"Обамакеър\" от 2010 г. За Тръмп това беше и един от предизборните приоритети. През май Камарата на представителите успя от третия опит, след няколко  неуспешни  за републиканците гласувания, да отхвърли \"Обамакеър\", но анализатори още тогава предупреждаваха, че усилията на мнозинството и държавния глава може да срещнат препятствия в Сената. Републиканци и от консервативното, и от умереното крило на партията са против компромисния законопроект, изготвен от партийните лидери в Сената. Първите изразяват съжаление, че Обамакеър не е изцяло отменен, а вторите са против орязване на бюджета за здравеопазване, което би нанесло тежък удар на хората с най-ниски доходи, посочва АФП.", "date": "2017.07.18", "title": "Сенатори блокираха опита на Тръмп да отхвърли здравната реформа на Обама"}
{"url": "http://www.dnevnik.bg/bulgaria/2017/07/18/3008682_sudebniiat_inspektorat_ne_otkri_nishto_neredno_v/", "text": "Инспекторатът към Висшия съдебен съвет (ВСС) не е открил нищо нередно в срещата между главния прокурор Сотир Цацаров, издателя Сашо Дончев и бившия член на ръководството на БСП Георги Гергов. Проверката по случая е приключила на 10 юли, съобщава сайтът \"Дефакто\". В хода на проверката участниците в срещата не са представили данни за други присъствали лица, които да потвърдят изнесеното в сигнала. Инспекторатът започна проверка в края на май по сигнал на сдружение \"Борец\", което искаше да се провери дали главният прокурор Сотир Цацаров е извършил нарушение, отивайки на срещата в ЦУМ. На практика от инспектората заявяват, че среща е имало, но не е изяснено какво се е говорило на нея. Друга проверка по този казус няма, след като съдебният съвет отказа да се занимава с него. За срещата стана известно от изявление на Дончев, като той твърдеше, че Цацаров го е питал за позицията му, за съдържанието на вестника и на карикатурите на Христо Комарницки в него, както и дали финансира партия \"Да, България\" и защо го прави, след като има хубав бизнес. Освен това според Дончев Цацаров го е попитал \"нима се съмнявате, че вашите телефони и комуникации са под контрол\"? Това са въпроси, на които главният прокурор категорично отказа да отговаря. Не стана и известно защо се е провела срещата и по чия инициатива. \"Не очаквайте от мен да разкрия битовите подробности на тази среща. Кой кога влязъл. Кой кога излязъл, дали твърденията на този или онзи били верни\", заяви Цацаров в средата на май в интервю за БНТ. Основната теза на Цацаров, с която той отказва да отговаря на въпроси, е, че не се е срещал с подсъдими или криминално проявени лица и че не е нарушил закона.", "date": "2017.07.18", "title": "Съдебният инспекторат не откри нищо нередно в срещата между Цацаров, Дончев и Гергов в ЦУМ"}
{"url": "http://www.dnevnik.bg/citat_na_deniia/2017/07/18/3008693_citat_na_denia_panik_butonut_v_lineikata_niama_da_spre/", "text": "Това заяви в сутрешния блок на БНТ Мирослав Ненков, бивш министър на здравеопазването във втория служебен кабинет на президента Плевнелиев. Ненков коментира идеите на управляващите за намаляване на агресията срещу медици като паник бутони и джи пи ес системи за мобилните лекарски екипи. Според бившия министър е важна не само техническата обезпеченост, но и бързата реакция на полицаи и разследващи. Вчера след среща на главният прокурор Сотир Цацаров и министрите на вътрешните работи и здравеопазването Валентин Радев и Николай Петров се разбра, че през последните години има  единици разследвани, обвинени и осъдени за нападения над лекари .", "date": "2017.07.18", "title": "Цитат на деня: Паник бутонът в линейката няма да спре шамарите"}
{"url": "http://www.dnevnik.bg/sviat/2017/07/18/3008707_mei_kum_torite_sprete_da_se_karate_ili_korbin_idva_na/", "text": "Британският премиер Тереза Мей e призовала депутатите от управляващата Консервативна партия да престанат с вътрешнопартийните разногласия, ако не искат водените от Джеръми Корбин лейбъристи да дойдат на власт, твърди телевизия \"Скай нюз\", цитирана от \"Ройтерс\". Предупреждението ѝ идва на фона на разнобой сред някои министри от кабинета ѝ, които не са съгласни с позициите ѝ на  преговорите за Брекзит  и използват медиите или партийни сбирки, за да предлагат алтернативи. В някои британски медии се появиха и спекулации, че е възможно тя да бъде предизвикана. На парти, организирано за консерваторите, преди парламентът да започне лятната си ваканция, тя каза, че не трябва да има \"клевети и мърморене\" по темата, предава \"Скай\". Според \"Дейли мейл\" и източници, присъствали на партито, Мей предупредила депутатите: \"Изборът е между Мен и Джеръми Корбин - а него никой не го иска... Тръгвайте, починете си добре лятото и елате с готовност за сериозна работа.\" Телевизията твърди, че се очаква Мей да предупреди министрите във вторник да сложат край на течовете на информация от срещите на кабинета и публичните караници за действия на правителството. Часове преди срещата източници на \"Гардиън\" от парламента обаче казаха, че макар позициите на Мей да не са застрашени до края на лятото, част от консервативните депутати заговорничат срещу нея с надеждата тя да бъде заменена като лидер и премиер от министъра за Брекзит  , финансовия министър   или първия дипломат Борис Джонсън.", "date": "2017.07.18", "title": "Мей към торите: спрете да се карате или Корбин идва на власт"}
{"url": "http://www.dnevnik.bg/sport/2017/07/18/3008715_lukaku_otbeliaza_purviia_si_gol_za_manchestur_junaited/", "text": "Новото попълнение на \"Манчестър юнайтед\"  Ромелу Лукаку  откри головата си сметка за \"червените дяволи\", след като се разписа в контролата срещу \"Реал Солт лейк сити\". Белгиецът започна като титуляр и отбеляза победното попадение за 2:1. Той се разписа след шут с левия крак в 38-ата минута, след като първо преодоля защитник и вратаря на \"Солт лейк\". \"Щастлив съм от победата на отбора. Тук съм, за да вкарвам голове и съм доволен, че го направих още в началото на престоя си. В \"Юнайтед\" е важно не само да печелиш, но и да показваш манталитет на победител\", каза Лукаку. \"Реал Солт лейк\" откри резултата в 20-ата минута, а след това Хенрих Мхитарян изравни за \"червените дяволи\". Двубоят обаче не мина по мед и масло за  \"Юнайтед\" , след като Антонио Валенсия получи червен картон за грубо влизане срещу Сауседо, а Хуан Мата напусна с контузия. \"Не приемам този червен картон, защото това момче Сауседо беше много агресивен през целия мач. Неслучайно той контузи Хуан. В момента Мата е с превръзка на глезена, ще видим какво е състоянието му\", коментира след двубоя Жозе Моуриньо. Треньорът на \"Манчестър юнайтед\" разкри, че с леки болежки след контролата е и Матео Дармиан.", "date": "2017.07.18", "title": "Лукаку отбеляза първия си гол за \"Манчестър юнайтед\""}
{"url": "http://www.dnevnik.bg/zelen/2017/07/18/3008718_montjupe_da_investira_v_ekologiia_preporucha/", "text": "Един от най-големите замърсители на въздуха в Русе – предприятието \"Монтюпе\", ще трябва да отговори на екологичните изисквания и да инвестира в екология. Това е заявил министърът на околната среда и водите Нено Димов на среща с кмета на града Пламен Стоилов. Замърсяването на въздуха като един от най-големите екологични проблеми в Русе е била темата на срещата, съобщават от пресцентъра на министерството. По думите на кмета дружеството \"Монтюпе\" прави годишен оборот около 100 млн. евро, а в предприятието работят около 100 души. \"При тези обороти той ще трябва да инвестира и в екология\", са коментирали и министърът, и кметът, цитирани от екоминистерството.  Пламен Стоилов е запознал министъра с обособяването на четири индустриални зони в Русе. По думите му градът си възвръща славата на индустриален център и се развива бурно след Пловдив с навлизането на инвеститори. ", "date": "2017.07.18", "title": "\"Монтюпе\" да инвестира в екология препоръча ресорният министър"}
{"url": "http://www.dnevnik.bg/biznes/2017/07/18/3008720_fondove_i_zastrahovateli_kupiha_dck_za_90_mln_lv/", "text": "Министерството на финансите преотвори емисия 10.5-годишни държавни ценни книжа (ДЦК), деноминирани в лева, с падеж 25 юли 2027 година. На проведения на 17 юли аукцион бяха пласирани ДЦК за 89.5 млн. лв. при среднопретеглена доходност от 1.63 процента. Общият размер на подадените поръчки достигна 201,8 млн. лв., което съответства на коефициент на покритие от 2.02. Спредът спрямо десетгодишните германски федерални облигации в този сегмент е в размер на 103 базисни пункта.", "date": "2017.07.18", "title": "Фондове и застрахователи купиха ДЦК за 90 млн. лв."}
{"url": "http://www.dnevnik.bg/regioni/2017/07/18/3008727_policiiata_zapochva_proverki_na_zavedeniiata_v_malkite/", "text": "От днес полицията започва проверки на питейните и увеселителни заведения в малките населени места на страната, съобщи МВР. Акцията е по разпореждане на главния секретар на ведомството Младен Маринов. Акцент в проверките ще бъде спазването на режима на работа на заведенията в съответствие с разпоредбите на местните общини. Особено внимание ще се обръща на съблюдаването на инструкциите за продължителност на работа през петъчните и съботно-неделните дни, се посочва в съобщението. Във връзка със случая в гр. Бяла, където  18-годишно момче почина след побой , нанесен му заради поискана цигара, вчера Маринов направи преглед на всички районни управления в малките населени места и разпореди работата да бъде така организирана, че  да има дежурен полицейски служител през цялото денонощие . Днес той коментира, че фактът, че дадено районно управление работи само през деня, не означава, че хората не  могат да сигнализират за проблеми по всяко време .", "date": "2017.07.18", "title": "Полицията започва проверки на заведенията в малките населени места"}
{"url": "http://www.dnevnik.bg/sport/2017/07/18/3008734_shefut_na_ispanskiia_futbol_beshe_arestuvan_po/", "text": "Президентът на Испанската футболна федерация  Анхел Мария Вияр  и неговият син Горка са арестувани в рамките на разследване за корупция, информираха \"Ел Паис\" и \"Ефе\". Бившият футболист Вияр е шеф на федерацията в Испания от 1988 г. Неговият син Горка е сред редица други хора, арестувани във вторник. Според испанските медии висши ръководители на футбола са задържани с различни обвинения, най-често тайни споразумения, измами или злоупотреби. Откакто Вияр е начело на испанския футбол, националният отбор спечели два пъти европейското първенство и веднъж световното и стана една от доминиращите сили в света. През последните 29 години президентът на Испанската футболна федерация беше неизменна част от ръководството на  ФИФА  и УЕФА, като заемаше пост на вицепрезидент и в двете организации.", "date": "2017.07.18", "title": "Шефът на испанския футбол беше арестуван по подозрение в корупция"}
{"url": "http://www.dnevnik.bg/sviat/2017/07/18/3008729_desetki_postradaha_pri_pojarite_v_hurvatiia_zagreb/", "text": "Хърватският премиер Андрей Пленкович е насрочил извънредна среща за тази сутрин във връзка с пожарите, които бушуват в страната, като е заявил, че Хърватия може да поиска международна помощ за справяне с огнената стихия, ако това е необходимо, съобщава \"Асошиейтед прес\". Очакваше се Пленкович да пристигне тази сутрин в крайбрежния град Сплит - важно пристанище и туристически център, където пожарникарите с помощта на местните жители се опитват да овладеят пламъците. Най-малко 80 души са били ранени, повечето от тях пожарникари, в пожарите, които бушуват в северните и източните предградия на град Сплит от понеделник сутринта, съобщиха местните власти, предаде ДПА, цитирана от БТА. Властите предупредиха жителите на града да останат спокойни, да стоят по домовете си и да държат прозорците затворени заради гъстия дим, който се разстила в района. Хърватски войници се присъединиха към битката срещу огъня. Някои части на Сплит останаха без електричество. Ръководителят на местната служба за спешна помощ заяви пред агенция \"Хина\" във вторник сутринта, че общо 80 души са получили медицинска помощ през последните 24 часа. Според властите няма тежко пострадали. Причината за пожарите, които погълнаха 4500 хектара борови гори и маслинови насаждения, както и няколко къщи и коли, все още не е известна.  Евакуация  Тази сутрин ситуацията в Сплит не бе вече тревожна, тъй като цяла нощ с огнената стихия се бориха 384 пожарникари със 102 пожарни коли, както и три самолета за гасене на пожари. Освен пожарникари, войници и граждани в борбата с огнената стихия се включиха и футболни запалянковци. Хърватският премиер заяви, че прави всичко възможно да бъдат предотвратени по-големи щети, предизвикани от пожарите в Далмация и каза, че ако бъде необходимо, Хърватия ще използва механизмите за гражданска защита и отбрана от пожари на европейско ниво, съобщи \"Танюг\". Вчера посетителите бяха помолени да напуснат два търговски центъра, след като пушекът проникна във вентилационните им системи, посочва \"Ройтерс\". Властите са подготвили места за около 250 души в спортна зала в Сплит, в случай че се наложи евакуация. Противопожарната служба в Сплит е получила над 5000 обаждания от отчаяни местни жители, молещи за помощ. Министърът на отбраната Дамир Кръстичевич заяви, че около 100 души от хърватската армия са се присъединили към огнеборците в село Жърновница, източно от Сплит, където са били евакуирани деца и възрастни хора заради гъстия дим. В селото има подземно ракетно хранилище на армията, но Кръстичевич каза, че не очаква то да бъде засегнато. И Черна гора иска международна помощ Междувременно властите в Черна гора поискаха международна помощ за борба с пожарите, обхванали полуостров Лущица, на юг от Которския залив.  Най-малко 100 туристи бяха евакуирани от крайбрежния район, след като разпалваните от силните ветрове и сухото време пламъци доближиха домове и къмпинг зони. Военноморските сили също се включиха в усилията за евакуация на района, посочиха официални представители. \"Ситуацията в Лущица е критична. Министерството на вътрешните работи поиска да се активира Европейският механизъм за гражданска защита\", за да бъде угасен пожарът, се казва в изявление на правителството. Според изданието \"Болкан инсайт\" пожарите са засегнали силно и районите на крайбрежните градове Херцег Нови (в северната част на залива) и Тиват, но и части от столицата Подгорица и град Никшич. ", "date": "2017.07.18", "title": "Десетки пострадаха при пожарите в Хърватия, Загреб иска международна помощ"}
{"url": "http://www.dnevnik.bg/bulgaria/2017/07/18/3008732_blizkite_na_zaginalite_v_sarafovo_sa_poiskali/", "text": "Близките на загиналите, както и пострадалите при атентата на летището в Сарафово преди пет години са поискали включване на военното крило на \"Хизбула\" в процеса. Искането е крилото, което е в списъка на терористичните организации, да бъде конституирано от българския съд като граждански ответник. Това стана известно от думите на председателя на специализирания съд Георги Ушев, който говори пред журналисти след изслушването му в съдийската колегия на Висшия съдебен съвет (ВСС). Днес той участва в конкурса, за да оглави съда. С привличането на военното крило на организацията като граждански ответник ще може да се иска от тях да платят обезщетения. Съдията още не се е произнесъл, заяви още Ушев, цитиран от сайта \"Дефакто\". Процесът, обвинителният акт по който беше внесен миналата година, не може да започне, защото не могат да бъдат призовани всички пострадали. Останали са само двама непризовани, следващото заседание е насрочено за 20 септември. Задочно подсъдими по делото са канадският гражданин Хасан ел Хадж Хасан и австралиецът Мелиад Фара. На 18 юли 2012 година взрив, скрит в раницата, избухна в автобус с израелски туристи. Загинаха шестима души, сред които българският шофьор Мустафа Кьосов. 37 души бяха ранени. Ушев заяви още че ако се наложи, ще съдейства процесът да се провежда в посолството на България в Израел.", "date": "2017.07.18", "title": "Близките на загиналите в Сарафово са поискали включването на \"Хизбула\" в процеса"}
{"url": "http://www.dnevnik.bg/bulgaria/2017/07/18/3008781_borisov_naznachi_nov_zam-ministur_na_turizma/", "text": "Със заповед на министър-председателя Бойко Борисов в Министерството на туризма на длъжността заместник-министър е назначен Милко Теофилов, съобщиха от пресслужбата на Министерския съвет.  Теофилов е завършил индустриално инженерство и мениджмънт в Института за технологии Карлсруе в Германия. Има 7-годишен професионален опит в сферата на консултантските услуги. Ръководил е проекти в областта на разработването и реализирането на индустриални стратегии и дигиталната трансформация, се посочва в съобщението.", "date": "2017.07.18", "title": "Борисов назначи нов зам.-министър на туризма"}
{"url": "http://www.dnevnik.bg/kultura/2017/07/18/3008698_voennoistoricheskiiat_muzei_publikuva_arhiva_za/", "text": "По случай днешната 180-годишнина от раждането на Васил Левски Националният военноисторически музей (НВИМ) публикува онлайн архив с документи, свързани с издирването на гроба му. Архивът е създаден покрай инициативата на Главния военен музей, предшественик на НВИМ, за издирване на тленните останки и съдържа свидетелства и документи от първите години след Освобождението. Една част от тях са свързани откриването на паметника на Левски през 1885 г. и търсенето на гроба му, а друга - с втора кампания в края на 30-те години на миналия век, свързана със 100-годишнината от рождението му. Документите са  публикувани на страницата на музея  така както са комплектувани в отделение \"Военни музеи, паметници и гробове\", Главен военен музей при Щаба на Действащата армия, без оглед на хронологичния ред. Голяма част от тях са кореспонденция между институции и комитети, някои от които се обвиняват взаимно в умишлено бавене на търсенето - например за да не бъдат разкопани ценни парцели. Другаде пишещи се жалват, че още преди издигането на монумента \"общинските съветници се меняха често и инициаторите на паметника и Поп Тодор измреха\". При начеването на второто организирано търсене в края на 30-те години са останали много по-малко негови съвременници, които дават противоречиви сведения. В  документ , наречен \"Бегли заключителни бележки по събраните данни на комисията в отделението за военни музеи, паметници и гробове при щаба на войската, за издирване на гробното място и костите на В. Левски\" се изреждат десетки предположения като около бесилката (днешния паметник), църквата \"Света Петка\", при Гвардейския полк, в местността Кюлуците и други предположения, популярни и днес. Там се отбелязва, че макар и по-малко, по-достоверни изглеждат сведенията, че Васил Левски бил погребан в Старите софийски гробища на мястото на вече издигнатата Окръжна палата (днешното Министерство на земеделието). Но също така, че може вече да са били преместени оттам. И до днес мястото, където е погребан Левски, остава мистерия за изследователите, любители и професионалисти. Част от архива ще бъде изложен и физически днес в Националния военноисторически музей заедно с други вещи на Левски. Днес музеят работи извънредно, а входът е на половин цена.", "date": "2017.07.18", "title": "Военноисторическият музей публикува архива за търсенето на гроба на Левски"}
{"url": "http://www.dnevnik.bg/sviat/2017/07/18/3008780_doneckite_separatisti_suzdadoha_durjavata_malorusiia/", "text": "Представители на непризнатата Донецка народна република (ДНР) обявиха, че заедно с другото сепаратистко формирование в Луганск създават нова държава с името Малорусия, предадоха \"Интерфакс\" и ТАСС. Според ДНР още 17 украински региона участват в новото обединение. Агенцията твърди, че то разчита и на подкрепата на \"представители на Киев\". Реакцията на украинските власти не закъсня, а президентът Петро Порошенко определи лидера на ДНР като \"кукловод на Кремъл\". Малко по-късно Луганската народна република каза в официално изявление, че не е участвала в заседанието за създаване на Малорусия. Лидерът на ДНР Александър Захарченко прочете пред събралите се политическа декларация, мотивираща създаването на държавата с нуждата \"да спре гражданската война и да се избегнат нови жертви.\" \"Считаме, че държавата Украйна в предишния си вид не може да се възстанови. Ние, представителите на региони на бившата Украйна, с изключение на Крим, заявяваме учредяването на новата държава, която е приемник на Украйна. Съгласни сме, че тя ще се казва Малорусия, тъй като самото название Украйна е обидно\", каза Захарченко, цитиран от \"Интерфакс\". \"Конституционният акт\" предвижда столица на Малорусия да стане Донецк, а Киев да остане със статут на исторически и културен център, информира Захарченко. За знаме на новата държава е избран флагът на Богдан Хмелницки - хетман на запорожките казаци, присъединили земите си към руското царство през 17-и век след воденото от него въстание, което откъсва части от днешната украинска територия от Полша. \"Изхождаме от факта, че ДНР заедно с ЛНР са единствените територии на Украйна, с изключение на Крим, на които се е съхранила законна власт.\" Според него обаче новата държава ще се нуждае от три години извънредно положение, \"за да се избегне всякакъв хаос\". За това време трябва да бъдат забранени политическите партии и да се разследват престъпленията \"в Одеса, на Майдана, в Донбас\". Тристранни преговори \"Малорусия - Русия - ЕС\" Малорусия (на руски Малорусия, Малая Русь, Малая Россия) е историческа област в Източна Европа, главно на територията на днешна Украйна, чиито граници са варирали през вековете. Най-известна е като Малоруска губерния в състава на бившата Руска империя. Украинците смятат понятието за обидно и за опит да бъде дискредитирана държавността им.  След \"широка обществена дискусия\" Конституционно събрание ще подготви проект за основен закон на Малорусия, който ще бъде поставен за гласуване \"на общонароден референдум\", се казва още в \"конституционния акт\". Малорусия ще бъде \"федеративна държава с широка автономия, като в правомощията на цетралните власти остават въпросите на бюджета, армията и спецслужбите, съобщават в. \"Ведомости\" и агенция РИА \"Новости\". По думите му други елементи на бъдещата конституция ще предполагат \"извънблоков\" статут на страната, равноправие на традиционните религии и изповедания, възобновяване на действията на \"бивша Украйна\" в Организацията на независимите държави, възстановяване на връзките с Русия и провеждане на тристранни преговори \"Малорусия - Русия - Европейски съюз.\" Тимофеев смята още, че \"изчезването\" на Украйна премахва и противоречията, които биха съществували между създаването на Малорусия и Минските споразумения. Ще се работи и по план за \"реинтеграция\" на страната, стъпил на вече въведена \"държавна програма за обединение на народите на Донбас\" и на \"преучредяване на страната\", което според Захарченко е мирният изход от конфликта и е необходима международна подкрепа за него. В Луганск не знаели за Малорусия \"Дори не бяхме уведомени за намеренията да се проведе това мероприятие, с нас въпросът не е бил съгласуван,\" каза представителят на ЛНР Владимир Дегтяренко, цитиран от информационния център на \"републиката\". Дегтяренко добави, че ЛНР би било готово да обсъди въпроса за създаване на нова държава, ако има предложение за това, но в Луганск не е постъпвала подобна идея. \"Освен това днес ние съблюдаваме Минските споразумения, които нямат алтернатива,\" уточни той.", "date": "2017.07.18", "title": "Донецките сепаратисти \"създадоха\" държавата Малорусия като \"приемник на Украйна\""}
{"url": "http://www.dnevnik.bg/bulgaria/2017/07/18/3008787_niama_informaciia_za_postradali_bulgari_pri/", "text": "Към момента в генералното консулство на България в Солун няма постъпила информация за пострадали български граждани при проливните дъждове на гръцкия полуостров Халкидики. По информация на официалните гръцки власти най-засегнати са областите на Никити, Мармара, Порто Куфо, Торони и Каламици. Генералното консулство на България в Солун следи развитието на ситуацията и поддържа постоянен контакт с местните власти. До този момент към мисията за съдействие са се обърнали двама наши сънародници, понесли материални щети и загубили документи вследствие на наводненията. Служители на консулството ще посетят засегнатите райони, за да окажат съдействие на засегнати български граждани на място. Български граждани, които желаят да получат актуална информация за обстановката в засегнатите райони или да подадат сигнал за техни близки, могат да го направят на телефоните на генералното консулство в Солун. Наши сънародници, които са понесли материални щети и/или са загубили документи за самоличност вследствие на проливните дъждове, също могат да се обърнат за съдействие към генералното ни консулство, посочват от министерството: 0030 2310 829 210 0030 2310 869 510 0030 2310 869 520", "date": "2017.07.18", "title": "Няма информация за пострадали българи при наводненията в Гърция"}
{"url": "http://www.dnevnik.bg/sport/2017/07/18/3008796_kesheru_izliza_tituliar_sreshtu_jalgiris_diakov_otnovo/", "text": "Най-скъпоплатеният футболист на \"Лудогорец\" Клаудиу Кешеру ще започне като титуляр в мача реванш от втория предварителен кръг на Шампионската лига срещу \"Жалгирис\". Румънският нападател ще бъде единствената промяна в титулярния състав на Георги Дерменджиев, научи \"Дневник\". В първия двубой, спечелен от шампиона на Литва с 2:1 , Кешеру се появи от резервната скамейка, когато в 79-ата минута замени Джоди Лукоки. Очаква се в сряда в Разград той да бъде титуляр за сметка на холандското крило. Влизането на Кешеру ще доведе и до ротация на терена, като Джонатан Кафу ще мине на фланга. Кешеру е водещият реализатор на \"Лудогорец\" за последните два сезона, в които реализира общо 45 гола. В  европейските турнири  обаче той често остава на резервната скамейка, като в 14 мача има четири попадения. \"Играем срещу труден съперник, който има предимство от първия двубой. Аз обаче съм сигурен в силата на моите футболисти. От ден на ден формата на отбора се подобрява. Със сигурност не ни чака лесен двубой\", предупреди Георги Дерменджиев преди двубоя с \"Жалгирис\". В първата среща литовците постигнаха обрат в последните 15 минути. Заради резултата в Литва в последните дни постът на Дерменджиев постоянно е поставян под съмнение. \"Работата на треньорите е свързана с напрежение. За мен това не е нещо ново, но аз не се притеснявам\", добави треньорът на разградчани на пресконференция преди двубоя. Дерменджиев обаче няма да може да разчита на капитана на отбора  Светослав Дяков . Халфът продължава да се възстановява от контузия в глезена и отново няма да бъде сред титулярите. По информация на \"Дневник\" Дяков е минал специални процедури в последните дни, но от лекарския щаб не искат да рискуват с неговото здраве. Другият контузен, Сисиньо, също е аут от сметките. Десният краен защитник е с разтегната връзка на рамото, травма, която получи в последната контрола на \"Лудогорец\" в Австрия. Междувременно датски арбитър ще ръководи утрешния двубой. Мадс-Кристофер Кристоферсен е на 34 години и това ще бъде дебют за него в Шампионската лига. До момента арбитърът е ръководил двубои в квалификациите на Лига Европа.", "date": "2017.07.18", "title": "Кешеру излиза титуляр срещу \"Жалгирис\", Дяков отново няма да играе"}
{"url": "http://www.dnevnik.bg/sviat/2017/07/18/3008798_polovinata_mladi_gurci_poluchavat_parichna_pomosht_ot/", "text": "Половината от гърците на възраст между 18 и 35 години получават финансова помощ от родителите или от други свои близки, показва изследване, цитирано от електронното издание на гръцкия в. \"Катимерини\". Само 15% от безработните младежи в южната съседка смятат за възможно да намерят работа в следващите шест месеца, а 41% казват, че са готови да заминат за друга страна, за да работят. В същото време гръцките младежи показват, че са по-малко склонни да поемат рискове, за разлика от своите родители, имат по-малко  доверие от тях към институциите , участват в по-малко колективни дейности и са по-пасивни по отношение на заетостта и собственото си бъдеще. От анкетата, в която са участвали 1500 гръцки младежи от всички райони на страната, както и 500 родители, се вижда още, че 38% от младите хора живеят в Атина, 60% от тях са свободни и  нямат семейства , а само 22%  имат деца. Гръцките младежи се самоопределят като малко по-лявоориентирани и много по-малко религиозни в сравнение с родителите си. Те са малко по-образовани и участват по-малко от тях в доброволни или колективни дейности. Младите хора в Гърция смятат, че институциите, които могат да намалят безработицата, са правителството и парламентът (78%), Европейският съюз (73%) и работодателите (52%). Въпреки това те казват, че са по-оптимистично настроение от предишното поколение, когато става дума за бъдещето им. 29 на сто са убедени, че стандартът им на живот занапред ще е по-лош от този на родителите им. На това мнение са и 55 процента от възрастните./ БТА", "date": "2017.07.18", "title": "Половината млади гърци получават парична помощ от родителите си"}
{"url": "http://www.dnevnik.bg/morski/2017/07/18/3008799_letishteto_v_burgas_otnovo_priema_poleti/", "text": "Летището в Бургас възобнови работата си в 12.15 часа, съобщиха от пресцентъра, цитирани от агенция \"Фокус\". Аеропортът бе затворен около 2 часа заради излязъл от пистата самолет. След кацане самолет на авиокомпания Travel Service, изпълняващ полет от Бърно, Чехия, със 178 пътници на борда, излиза встрани от пистата на летище Бургас. Всички пътници са изведени от самолета невредими. Летището бе затворено за полети, докато самолетът бе изтеглен на безопасно разстояние. Междувременно трафикът бе пренасочен към летище Варна.", "date": "2017.07.18", "title": "Летището в Бургас отново приема полети"}
{"url": "http://www.dnevnik.bg/kultura/2017/07/18/3008487_erdogan_i_anadolskite_ikonomicheski_tigri/", "text": "Едни го наричат \"ислямист\", \"фашист\", \"диктатор\", \"султан\", но за други той е защитник на демокрацията, вожд на Републиката, баща на народа. Малко са политиците в световен мащаб днес, които могат да се сравняват с турския лидер Реджеп Тайип Ердоган – човекът, отговорен за най-голямата трансформация в Република Турция след времето на Ататюрк. Неговата биография \"Реджеп Таип Ердоган. Биография\", написана от германската журналистка от турски произход Чийдем Акьол, бе  публикувана неотдавна от издателство \"Сиела\" . Тя го критикува, но и не отрича, че в първите години от управлението си той успя с Партията на справедливостта и развитието (ПСР) да измъкне страната си от тежка криза. Ердоган получава подкрепа от ислямската икономическа буржоазия, от така наречените Анадолски тигри. Тези дълбоко религиозни бизнесмени постепенно превръщат малките си, често фамилни предприятия в средно големи фирми, чиято продукция става известна не само на турския пазар, а и по света. След кратко прекъсване по време на международната финансова криза през 2009 г. икономическият ръст на предприемачите достига през 2010-а и 2011 г. цели 9 процента. \"Анадолските тигри\" са организирани в икономически съюз, създаден през 1990 г. – MÜSIAD ( ), който подкрепя ПСР. Обединението на консервативните бизнесмени в началото дори е финансирало командировките в чужбина на членовете на ПСР срещу обещанието по-късно партията да осигури привилегии за бизнеса им. С общи усилия се печелят и нови пазари извън Европа. Днес във всички съседни държави могат да се намерят перални и хладилници с марките \"Арчелик\" и \"Вестел\". Международен символ на икономическото чудо на ПСР е самолетната компания Turkish Airlines. Заради лошото състояние на машините по-рано абревиатурата на компанията THY се \"превеждаше\" с They Hate You. Днес авиокомпанията лети до 108 страни (по информация от 2014 г.). Авиокомпанията, която е наполовина държавна, многократно е обявявана за най-добрата в Европа и няма друга, която да се развива с такава скорост. Ако така продължава, въздушното чудо много скоро може да отнеме на германската компания \"Луфтханза\" първенството в Европа. С безусловната подкрепа на ПСР. Днес THY се чете като They Hug You – те ви прегръщат. Години наред посоката на развитие е нагоре – по-големи, по-бързи, по-напред. Разбира се, че икономическият растеж се посреща добре от всички. ПСР лети от победа към победа, а отличният баланс се превръща в един от най-силните аргументи за гласуване в полза на Ердоган. И той самият с удоволствие се вижда в ролята на архитект на атрактивни проекти, които един ден ще се превърнат в негов паметник. Един от най-престижните е строежът на новото летище в северната част на многомилионния Истанбул. Първата копка на третото поред летище за града е през 2014 г. и то трябва да стане най-голямото в света и да бъде открито през 2018 г. Планът е през него да минават до 150 милиона пътници годишно. Друг един проект вече е готов. Точно за 90-ия рожден ден на Републиката през 2013 г. след деветгодишно строителство е открит железопътният тунел \"Мармарай\" под Босфора. Тунелът, дълъг общо 13.6 км, от които 1.4 км са под вода, свързва европейската част на Истанбул с азиатската и се смята за един от най-големите инфраструктурни проекти в света от последните години. За милиони истанбулци той е и изключително облекчение, понеже им спестява часове обиколки и задръстванията по мостовете. Строителните работи продължават по-дълго от предвиденото заради откритото по време на изкопните работи от археолозите напълно запазено византийско пристанище. В крайна сметка последната дума е на Ердоган и през февруари 2011 г. в един от легендарните си изблици на ярост той обявява, че няма повече да търпи отлагането на проекта заради \"някакви си археологически глупости (като) тенджери и тигани\". За Ердоган значение имат само суперлативите, затова третият мост над Босфора, носещ името на палача на алевитите султан Явуз Селим I, трябва да има \"най-високите в света колони\" – 322 м, да е с 8 пътни ленти и два железопътни коловоза и със своите 1408 м, свързващи Европа и Азия, да стане и \"най-дългият железопътен мост на света\". А че заради подходите към него, както и към летището, отново се изсичат гори, това изобщо не е тема за разговор по време на първата копка, на която Ердоган присъства лично; критиката на специалистите по градоустройство и на защитниците на околната среда просто се подминава. И при четвъртия мегапроект – нов плавателен канал край Босфора – не се изслушват хората, които имат някакви възражения. Този изкуствен воден път – проект, който самият Ердоган определя като \"лудост\" – ще е с дължина до 50 км и ще облекчи Босфора. Правят се изследвания и изчисления дали проектът е възможен, а желанието на Ердоган е \"турският Панамски канал\" да бъде открит и пуснат в действие през 2023 г., по случай 100-годишнината на Републиката. Министърът на околната среда Идрис Гюлюдже споделя по телевизията коя е любимата му музика: \"Гласът на бетонобъркачките в тази страна не бива да заглъхва. Пат, пат! Този шум ме кара да се чувствам прекрасно.\"", "date": "2017.07.18", "title": "Ердоган и Анадолските икономически тигри"}
{"url": "http://www.dnevnik.bg/sviat/2017/07/18/3008814_sauditska_arabiia_izdirva_jenata_s_kusata_pola_video/", "text": "Властите в крайно консервативното ислямско кралство  Саудитска Арабия  издирват жена, позволила си да излезе облечена с къса пола и тениска и да публикува видео онлайн. Кадрите разпалиха ожесточени дебати в социални мрежи между хора, които искат тя да бъде арестувана за нарушаване на правилата на кралството, и тези, които хвалят смелостта ѝ. Жената, използваща в социалните мрежи псевдонима Хулод, се е разходила в историческа крепост северно от столицата Рияд, разказва Би Би Си. Жените в Саудитска Арабия  са длъжни да носят дълги до земята и широки роби, наречени  \"абая\" , както и да покриват косите си, ако са мюсюлманки.  Забранено им е да шофират  и да се намират на едно и също място с мъже, които не са им роднини. Журналистът Халед Зидан заяви, че е необходимо да бъде възстановена  религиозната полиция . Друг потребител коментира, че законите на страната трябва да се спазват –  Франция забранява никабите  и налага глоби, а Саудитска Арабия държи на скромното облекло. Писателят Уаел ал Гасим изрази шок от реакцията в социалните мрежи. \"Помислих, че е взривила или убила някого, а се оказа, че не харесват полата ѝ. Чудя се как \" Визия 2030\"  би постигнала успех, ако тази жена бъде арестувана\", каза той, напомняйки за реформаторската програма на престолонаследника  Мохамед бин Салман . Други потребители обвиниха възмутените в лицемерие и напомниха, че съпругата и дъщерята на президента Доналд Тръмп – Мелания и Иванка, не са носили абаи и забрадки при посещението си. \"Ако бе чужденка, щяха да славословят красотата на снагата ѝ и очарованието на очите ѝ. Искат ареста ѝ, защото е саудитка\", пише Фатима ал Иса.", "date": "2017.07.18", "title": "Саудитска Арабия издирва \"жената с късата пола\" (видео)"}
{"url": "http://www.dnevnik.bg/biznes/2017/07/18/3008805_bnb_predizvikatelstvo_pred_bankite_e_da_se_adaptirat/", "text": "Много от кредитните институции в България са изправени пред предизвикателството да адаптират бизнес модела си към икономическото възстановяване, да определят приоритетните за тях пазарни сегменти, както и да преформулират продуктовите и ценовите си стратегии. Това предупреждение отправя Българската народна банка (БНБ) в доклада си за банковата система на страната през първото тримесечие. Тя препоръчва на банките за да бъде избегнато натрупването на допълнителен риск при потенциално активизиране на кредитирането. Евентуалното засилване на склонността за поемане на риск и облекчаването на кредитните стандарти могат да предизвикат допълнително влошаване на качеството на активите при неблагоприятно макроикономическо развитие, предупреждава централната банка Нивото на ликвидност в банковата система се запазва високо, поради което не е изключено някои банки да потърсят по-доходоносни (и същевременно по-рискови) алтернативи за инвестиране на свободните ликвидни ресурси, предупреждава БНБ. Тя вижда риск за доходността, ако банките променят бизнес модела и активизират дейността в някои направления, например кредитирането на малки и средни предприятия и жилищното ипотечно кредитиране. Централната банка настоява банките да следят внимателно доколко вътрешните им стратегии и оценки за управление на ликвидността съответстват на евентуалните промени в бизнес модела. се очаква като цяло да запази темповете си независимо от продължаващата тенденция към понижение на лихвите по депозитите, прогнозира докладът. Според анализаторите на БНБ дори и в условията на подобряваща се икономическа среда предприятията и домакинствата ще продължат да предпочитат свободните им средства да стоят в банките и няма да търсят алтернативни форми на спестяване. Напомня обаче, че е възможно вместо за спестяване вбъдеще по-голяма част от свободните им средства да се насочва към потребление. Според централната банка предизвикателства крие и тенденцията кредитните институции да използват изпреварващото намаление на лихвените разходи като основно средство за запазване на размера на нетния лихвен доход. В края на март 2017 г. общата сума на депозитите в банковата система възлиза на 78.9 млрд. лв., като е отчетено тримесечно увеличение с 276 млн. лв. (0.4%). Кредитите нарастват с 291 млн. лв. (0.5%) за тримесечие. Заемите за нефинансови предприятия са най-голям дял (42.2%) и нарастват със 132 млн. лв. Кредитирането на домакинства нараства спрямо края на 2016 г. с 275 млн. лв., а делът му е 23.9%.", "date": "2017.07.18", "title": "БНБ: Предизвикателство пред банките е да се адаптират към икономическия растеж"}
{"url": "http://www.dnevnik.bg/politika/2017/07/18/3008824_prezidentut_rumen_radev_sezira_konstitucionniia_sud_za/", "text": "Президентът Румен Радев сезира Конституционния съд с искане за задължително тълкуване на разпоредби от конституцията по повод икономическото и търговско споразумение между Канада и ЕС (СЕТА), съобщи администрацията на държавния глава. Искането е за тълкуване на разпоредбите на основния закон, свързани с условията за ратифицирането и действието на смесени международни договори (чл. 5, ал. 4 и чл. 85, ал. 1, т. 9), участието на Република България в ЕС (чл. 4, ал. 3) и икономическото развитие на държавата (чл. 19 и чл. 20). Тълкуването на тези разпоредби има важно значение за националната правна система и за участието на Република България в изграждането и развитието на ЕС. То ще допринесе България да се утвърди като предвидим партньор в международните отношения. Разкриването на точния смисъл на конституционните разпоредби ще има значение и в бъдеще при сключването на подобни споразумения, свързани с членството на страната в ЕС, се посочва в съобщението. СЕТА е споразумение със смесен характер и включва въпроси от изключителната компетентност на ЕС, от националната компетентност на държавите членки и от споделената компетентност между ЕС и държавите членки. Споразумението засяга практически всички сфери на обществения живот, което налага гражданите и институциите да имат яснота за естеството на такива споразумения и мястото им в българския конституционен модел. Ратифицирането на такива споразумения, които предопределят развитието на държавата в дългосрочна перспектива, следва да става с максимален консенсус, мотивира се администрацията на държавния глава. Още през март тази година президентът Румен Радев заяви \"никога не съм приветствал и няма да приветствам СЕТА\" и  даде заявка да сезира Конституционния съд  за споразумението. Повод за изявлението му тогава стана съобщение на председателя на Европейския съвет, че съветът е приветствал положителния вот на ЕП за СЕТА и очаква влизането в сила на предварителното му прилагане.", "date": "2017.07.18", "title": "Президентът Румен Радев сезира Конституционния съд за СЕТА"}
{"url": "http://www.dnevnik.bg/bulgaria/2017/07/18/3008830_dans_niama_danni_bulgari_da_se_namirat_v_zonata_na/", "text": "ДАНС няма данни български граждани да присъстват в зоната на конфликт в Близкия изток. Това каза председателят на агенцията Димитър Георгиев по повод информация, че  77 български граждани са със забрана да влизат на територията на Турция , цитиран от агенция \"Фокус\". \"Работим с оглед разширяването на информацията\", допълва Георгиев. Той участва в закритото заседание на Временна комисия за установяване на факти и обстоятелства при разходването на средства, предоставени целево на НДК за подготовка на българското председателство на Съвета на Европейския съюз. \"Всеки отделен случай, който се получава като информация, се проверява в пълен обем с оглед важността на темата\", посочи той. Допълни, че всички институции работят в координация по темата.", "date": "2017.07.18", "title": "ДАНС няма данни българи да се намират в зоната на конфликт в Близкия изток"}
{"url": "http://www.dnevnik.bg/bulgaria/2017/07/18/3008829_shefut_na_specializiraniia_apelativen_sud_be_izbran_s/", "text": "Съдийската колегия избра Георги Ушев за председател на специализирания апелативен съд. Само преди половин година той получи мнозинството от гласовете на колегията, за да бъде титуляр на долноинстанционния специализиран съд. За избора, който е втори подред, освен Ушев, имаше още един кандидат - Румяна Илиева, която работи в апелативния специализиран съд от началото на работата му през януари 2012 г. Тя беше подкрепена от петима души, осем (минималния изискуем брой гласове) застанаха зад Ушев. Решението на съдийската колегия е поредното, което е на ръба на закона. Защото там е записано, че за председател на съд може да бъде назначаван магистрат от \"същото или от по-високо ниво на орган на съдебната власт\". В чл.169, ал.1 е предвидено, че може да се допуска изключение за назначение на човек от по-ниско ниво, като какви са критериите, за да има изключение, не е записано. А и практиката на съвета до момента също не дава яснота. Някои от членовете на съвета приеха, че изключение в случая, е че Ушев има опит като административен ръководител. За председателя на Върховния касационен съд и някои други членове на колегията това не е достатъчно основание, за да се приеме, че е налице хипотезата на разпоредбата. Председателят на специализирания съд Георги Ушев започна представянето си с благодарност към членовете на съдийската колегия за това, че преди шест месеца е бил избран за председател. \"Сега кандидатствам като съдия от по-ниско ниво. Правя го не воден от кариеристични амбиции или бягство от отговорност, а от искреното желание за повишаване на авторитета на специализираното правосъдие в България\", заяви още Ушев. И очерта като проблем \"твърде ниското доверие към ръководството на апелативния специализиран съд от магистратите\". Каза, че ще работи за \"трайно установяване на спокойна и добронамерена професионална атмосфера\". В подкрепа на Ушев, се изказаха Даниела Костова (която много рядко прави изявления) и Камен Иванов. Последният беше изненада, тъй като често е гласувал принципно и заедно с т.нар. малцинство. Сега той заяви, че ще подкрепи Ушев, защото налице изключение. По думите му това било неговият административен опит. Калин Калпакчиев призова колегите си да посочат на кои законови изисквания и кои качества не притежава Румяна Илиева. \"Няма как при наличието на двама кандидати, с равни професионални качества, от гледна точка на атестациите и концепциите, да приемем, че е налице изключение. Имаме кандидат от този съд и кандидат от по-нисък по степен съд\", заяви Калпакчиев и допълни: \"Ще прилагаме изключението според ситуацията, трябва да се прилага принципно. Ограничението беше въведено, за да се ограничи миграцията от един председателски пост на друг. Кажете си честно какви са мотивите ви\", призова Калпакчиев.", "date": "2017.07.18", "title": "Шефът на специализирания апелативен съд бе избран с изключение в закона"}
{"url": "http://www.dnevnik.bg/bulgaria/2017/07/18/3008786_sudut_ostavi_pod_domashen_arest_politicheski_bejanec/", "text": "Софийският апелативен съд (САС) остави под домашен арест турския гражданин Джелял Гезер, чиято екстрадиция иска Турция, тъй като там е осъден доживот. Мярката за процесуална принуда му се налага, докато започне производството по същество за исканото му предаване на властите в южната съседка, а в хода му тя може да бъде заменена с по-лека. Турският гражданин е бил арестуван на 17 юни на летище София. Той е идвал на посещение при сестра си, която живее тук. Гезер има от септември 2008 г., където живее със съпругата и детето си. Първоначално е бил задържан за 18 дни по искане на Турция, които той е прекарал под домашен арест след решение на две съдебни инстанции. След като е изтекъл този срок, прокуратурата отново е задържала за 72 часа Гезер, след като турските власти са поискали удължаване на временното му задържане с 40 дни. Софийският градски съд е определил Гезер отново да е под домашен арест в този срок. Днес прокуратурата представи пред съда и официалната документация с искането за екстрадирането му. Предстои казусът да бъде разгледан по същество. Гезер е признат за виновен в Турция и заради терористична дейност, участие в терористична група и престъпления против републиката, заяви пред магистратите представителят на прокуратурата. След промяна в закона присъдата е била намалена на 30 години затвор. Според държавното обвинение предишната съдебна инстанция не е отчела, че той е издирван с червена бюлетина от Интерпол, и поиска постоянния му арест. Срещу мярката домашен арест се обяви и защитата на Гезер, но тя поиска по-лека мярка за процесуална принуда. Адвокат Вера Братоевска заяви, че което е квалифицирано от властите там като тероризъм и терористична група. Тя обясни още, че поведението на турския гражданин показва, че няма да се укрие и не иска да осуети производството по същество. Дори напротив, иска да остане в България и тук въпросът му да бъде решен. Защитата изтъкна още, че Гезер е със забрана да напуска страната, което е достатъчно ограничение, а първоначално искания от Турция срок за временното му задържане от 18 дни е изтекъл. \"Недопустимо е да се предава бежанец, чиито права и свободи са застрашени в страната, където ще бъде върнат\", заяви адвокат Братоевска. Самият Джелял Гезер поиска също от съда по-лека мярка и заяви, че доживотната му присъда в Турция не е нормална. След съвещание тричленният състав на Апелативния съд - Алексей Трифонов, Надежда Трифонова и Николай Джурковски, прие Магистратите няколко пъти подчертаха, че сегашното производство не е по същество за исканата екстрадиция, доказателствата или причините за нея. Според съда от поведението на турския гражданин може да се направи извод, че няма да се укрие - досега не е нарушавал домашния си арест, а за днешното заседание той не е бил конвоиран, а е дошъл доброволно. Държавното обвинение основа искането си за постоянен арест главно на тежестта на престъплението, за което Гезер е осъден, но това е въпрос по същество, коментира още съдът. По тази причини прие, че няма нужда от по-тежка мярка за принуда. Съдът обаче не се съгласи и с доводите на защитата, че е изтекъл първоначално поисканият от турската страна срок за временното му задържане от 18 дни, които също е бил под домашен арест. Причината - властите в южната съседка своевременно са поискали удължаване на срока с 40 дни. Магистратите отчетоха и документи от Швейцария. С едните \"настоятелно се приканват\" българските власти да вземат предвид, че Гезер е политически бежанец с валидни документи от Швейцария, които му дават право на свободно предвижване в Европейското икономическо пространство. В другите документи пък се посочва, че на турския гражданин е назначено специфично лечение в Швейцария и то трябва да се удължи. Съдебният състав отбеляза и че Гезер живее при сестра си, като договорът за наем е сключен далеч преди задържането му. Това е вид задържаща връзка със страната, която в някаква степен гарантира той да не избяга. В съдебната зала днес бяха и петима граждани, които изгледаха и изслушаха внимателно процеса, а докато съдът изчиташе решението си, те разпънаха чаршаф с надпис и заявиха, че в южната съседка действа репресивна политика. След забележка на съда да не внасят политика в залата петимата прибраха чаршафа и казаха на съдебния състав, че репресията в Турция не е политическо внушение, а факт. След заседанието те разказаха за \"Дневник\", че не членуват в организации или поне не дошли в съда като техни представители, а са се самоорганизирали, след като разбрали за казуса. По думите им е недопустимо да се предава политически бежанец на режима на Ердоган.", "date": "2017.07.18", "title": "Съдът остави под домашен арест политически бежанец, търсен от Турция"}
{"url": "http://www.dnevnik.bg/bulgaria/2017/07/18/3008878_denica_zlateva_shte_bude_prizovana_za_svidetel_po/", "text": "Депутатът от БСП и бивш вицепремиер, отговорен за българското председателство на Съвета на ЕС, в служебния кабинет Деница Златева ще бъде призована като свидетел по разследването за НДК. Това каза главният прокурор Сотир Цацаров преди закритото заседание на временната парламентарна комисия, която проверява разходването на средства за ремонта на НДК във връзка с председателството. По-рано днес говорителят на главния прокурор Румяна Арнаудова заяви, че се проверяват около 4 хил. договора за НДК и се очаква като свидетели да бъдат разпитани ресорният министър Лиляна Павлова, вицепремиерът Томислав Дончев и бившият министър на културата, сега депутат от ГЕРБ, Вежди Рашидов. Очаква се  на бившия директор на НДК Мирослав Боршош да бъде предявено обвинение . Създадената заради случая с НДК временна парламентарна комисия днес изслушва главния прокурор, председателя на ДАНС Димитър Георгиев и директора на Агенцията за държавна финансова инспекция Георги Начев. Попитан наложително ли е заседанието на комисията да бъде закрито, Сотир Цацаров каза, цитиран от агенция \"Фокус\", че \"правилата в тази сграда се определят от народните представители\". Преди седмица пред депутатите от комисията и  Лиляна Павлова, и Томислав Дончев заявиха , че при управлението на Мирослав Боршош на НДК е имало тенденция към загуби, нарушения при обществените поръчки, работело се е без бизнес план, а директорът системно е отказвал да предостави информация на отговорния министър. Тогава се разбра, че на 2 май Деница Златева е одобрила финансовия отчет на НДК за 2016 г., с което е приела, че нарушения на ръководството няма.  Златева отрече твърденията  и заяви, че този ѝ акт по никакъв начин не освобождава ръководството на НДК от административна и наказателна отговорност.", "date": "2017.07.18", "title": "Деница Златева ще бъде призована за свидетел по разследването за НДК"}
{"url": "http://www.dnevnik.bg/bulgaria/2017/07/18/3008845_pred_premiera_na_katar_borisov_prizova_za_burzo/", "text": "Стабилността в региона на Персийския залив е от особено значение за България и региона на Балканите. В тази връзка приветстваме и подкрепяме разрешаването на възникналата кризисна ситуация с политически средства и по пътя на дипломацията. Това заяви министър-председателят Бойко Борисов в телефонен разговор с премиера на Катар Абдула бин Насър бин Халифа Ал Тани по повод създалата се остра дипломатическа криза в отношенията на някои арабски държави с Катар, съобщи правителствената информационна служба. Кризата започна миналия месец след  решението на няколко държави от Персийския залив да прекъснат  отношенията си с емирството, като го обвиниха, че подкрепя терористични организации. Междувременно от 1 юли на ротационен принцип  България председателства Съвета на ЕС в Катар , защото действителният председател - Естония, няма посолство в Доха.  Днес премиерът Борисов изрази желанието на българската страна за мирно и бързо уреждане на възникналата кризисна ситуация в много важен за България близък регион, информира пресслужбата. Министър-председателят отбеляза категоричната си позиция против всяка форма на по-нататъшна ескалация на напрежението, както и срещу намесата на външни за региона фактори. Борисов акцентира също върху запазването на стабилността на Съвета за сътрудничество на арабските държави от Залива, което по думите му, е в интерес на целия регион, се казва в съобщението. Министър-председателят посочи, че България цени своите приятелски отношения със страните от арабския свят и изтъкна сътрудничеството с Катар, информира пресслужбата. ", "date": "2017.07.18", "title": "Пред премиера на Катар Борисов призова за бързо решаване на конфликта"}
{"url": "http://www.dnevnik.bg/bulgaria/2017/07/18/3008856_ekaterina_zaharieva_i_patriarhut_sa_obsudili/", "text": "Възможността за създаване на български храмове в страни и населени места с голяма българска общност са обсъдили министърът на външните работи Екатерина Захариева и патриарх Неофит, съобщиха от пресцентъра на министерството на външните работи. На срещата представители на Светия синод са оценили високо доброто сътрудничество с Министерството на външните работи, като са дали за пример българският храм в Берлин, където е сформиран кризисен център за помощ на български граждани. Захариева е изтъкнала ролята на Църквата за запазването на българския дух зад граница. \"Църквата има много важна роля в борбата с езика на омразата. Не бива да допускаме заплахата от насилствен екстремизъм и радикален ислям да водят до омраза към групи хора на етнически принцип, или към друга религия. Едновременно с това сме загрижени за правата на християните в зоните на конфликт\", е казала Екатерина Захариева на патриарха.", "date": "2017.07.18", "title": "Екатерина Захариева и патриархът са обсъдили възможността за нови храмове зад граница"}
{"url": "http://www.dnevnik.bg/bulgaria/2017/07/18/3008857_pacientska_organizaciia_iska_ostavkata_na_shefa_na/", "text": "Пациентската организация \"Заедно с теб\" поиска оставката на директора на Центъра за асистирана репродукция д-р Мария Георгиева, след като  одит на Сметната палата, публикуван миналата седмица,  показа пропуски в работата на институцията и недостатъчен контрол над клиниките, с които си партнира.  От организацията смятат, цитирани от БНР, че и прокуратурата трябва да направи проверка във фонда за инвитро след доклада на Сметната палата. С анкета сред около 600 жени, които са преминали инвитро процедури с държавни средства, се потвърждава един от установените проблеми - медицинската документация, която са получили повечето от тях е непълна и недостатъчна.  Освен това от \"Заедно с теб\" смятат, че сочения а висок успех за раждане на деца от опитите - 28%, може да не е коректен, защото отразява броя на децата, а не на успешните опити. Двете неща са различни, ако се пресметне, че от инвитро процедурите често пъти се раждат по две деца, подсещат от там. По думите на д-р Георги Стаменов в интервю по Би Ти Ви, успехът на асистираната репродукция в България наистина е много висок. Той е с 1 процентен пункт над средния за Европа, но това е при положение, че у нас процедурите се позволяват за жени до 42 години, докато в западни държави възрастовият лимит е до около 39 години. Според Стаменов, който е собственик на голяма частна АГ болница, всъщност одитът на Сметната палата показва само насоки за подобряване, а не пропуски или злоупотреби в работата на Центъра за асистирана репродукция. ", "date": "2017.07.18", "title": "Пациентска организация иска оставката на шефа на фонда за инвитро след одита на Сметната палата"}
{"url": "http://www.dnevnik.bg/sport/2017/07/18/3008790_obikolkata_na_ispaniia_premahva_celuvkite_na_podiuma/", "text": "По традиция всеки етап от по-големите колоездачни обиколки завършва с награждаване и целувки от красиви дами на челните състезатели. Тази практика ще се промени в Обиколката на Испания заради сексизъм, обясниха организаторите. Те са решили да премахнат целувките, като награждаването ще се придържа към по-стриктни рамки. На сцената освен жените модели ще има и мъже, които да помагат по време на церемонията. Причина за промяната е медийният отзвук в Испания и дебата около присъствието и ролята на привлекателните модели. \"Наясно сме със социалния и медийния дебат, появил се през последните месеци за присъствието на момичета на подиума\", заяви директорът на \"Вуелта\" Хавиер Гийен. В началото на тази година за пръв път церемонията по награждаване беше лишена от женско присъствие в Обиколката на Австралия. В обиколките на Каталуня и Валенсия деца и млади спортисти помагаха при раздаването на наградите. Към инициативата се включи и основният помощник на Крис Фрум в  \"Тур дьо Франс\"  - Микел Ланда. Според испанеца момичетата са третирани като обикновени предмети и тяхното присъствие на подиума е излишно. Един от най-противоречивите случаи е от 2013 г. в Обиколката на Фландрия, когато световният шампион Петър Саган си позволи да опипа едно от момичетата на подиума.", "date": "2017.07.18", "title": "Обиколката на Испания премахва целувките на подиума заради сексизъм"}
{"url": "http://www.dnevnik.bg/sviat/2017/07/18/3008900_niama_danni_za_zasegnati_ot_pojarite_v_hurvatiia_i/", "text": "Засега няма данни за засегнати от пожарите в Хърватия и Черна гора българи, съобщиха от Министерството на външните работи. На територията на Хърватия възникнаха горски пожари в някои райони на област Далмация. Поради неблагоприятните климатични условия огънят се е разпространил, като в неделя срещу понеделник е причинил и материални щети в градовете Сринина и Тугар. Вчера, 17 юли, пожарът е стигнал до източната част на град Сплит, потушен е бързо и няма данни за пострадали, посочват от министерството. По информация на хърватските власти към момента ситуацията е под контрол, като остава само едно огнище на пожара, което се намира в град Строжанац, в района на Сплит. Пожарът не е засегнал курортни селища в Хърватия. По информация на местните власти няма пострадали граждани вследствие на пожарите в страната. Няколко горски пожара са възникнали на територията на Черна гора през последните дни. Засегнати са райони в близост до столицата Подгорица, градовете Цетине и Даниловград, както и на няколко места по крайбрежието на страната - Котор и Тиват. По последна информация на местните власти част от населението на залива Луштица и района от Грабовица до Бигово е била евакуирана. Черна гора е поискала международна помощ за справяне със ситуацията с горските пожари чрез механизма на ЕС за гражданска защита. Българските дипломатически мисии в Загреб и Подгорица поддържат постоянен контакт с местните власти и следят за развитието на ситуацията около горските пожари. Към този момент няма постъпила информация в дипломатическите мисии на Република България в Загреб и Подгорица за пострадали български граждани. Български граждани, които желаят да получат актуална информация за обстановката в засегнатите от стихиите райони или да подадат сигнал за техни близки, могат да го направят на телефоните на двете мисии. Телефони за връзка с посолството на Република България в Загреб: 00 385 1 46 46 609 00 385 1 46 46 631 00 385 1 46 46 640 Дежурен телефон на посолството: 00 385 984 69 808 Телефони за връзка с посолството на Република България в Подгорица: 00 382 20 655 009 Дежурен телефон на посолството: 00 382 69 143 298", "date": "2017.07.18", "title": "Няма данни за засегнати от пожарите в Хърватия и Черна гора българи"}
{"url": "http://www.dnevnik.bg/sviat/2017/07/18/3008879_za_italiia_shte_e_trudno_da_pusne_200_000_migranti_v_es/", "text": "Пред намерението на Италия да пусне 200 000 мигранти в Европейския съюз,  използвайки слабо позната евродиректива , има пречки, които го правят на практика неосъществимо, коментира Николай Нилсен от EUObserver. Британският в. \"Таймс\" съобщи преди дни, че висши правителствени служители в Рим искат да използват приетата през 2001 г. директива 2001/55, която дава възможност лица, разселени от конфликти и мигрирали в дадена държава, да получават визи за временен престой, с които да пътуват в Европа. Създадена след конфликтите при  разпадането на Югославия , тя е част от \"споделянето на бремето\", след като хиляди жители на Западните Балкани се насочват към конкретни европейски държави. Директивата обаче може да бъде активирана само от квалифицирано мнозинство в Съвета на Европейския съюз, и то след предложение на еврокомисията. За този вид мнозинство се изисква подкрепата на 16 от 28 държави или на държави, чието население е поне 65% от всички хора в съюза. Няма голяма вероятност тези неща да се случат. Източник от ЕС коментира, че тази директива важи само за голям брой лица от една и съща националност, които  искат убежище . Италия вече отправи подобни заплахи през 2015 г., оплаквайки се, че останалите държави членки не ѝ помагат да се справи с хората,  идващи на бреговете ѝ . Другите ѝ възможности да пусне законно мигрантите също са ограничени. Европейското право забранява  търсещите убежище  да получават  разрешения за пребиваване , които биха им позволили да пътуват в Шенген. Това означава, че те трябва да стоят в страната, която обработва молбата им, и да бъдат върнати в нея, ако са заловени в други държави. Но на практика тези мерки, които са част от  Дъблинския регламент , не се прилагат правилно. В същото време усилията за промяна на Дъблинските правила засега не са довели доникъде.", "date": "2017.07.18", "title": "За Италия ще е трудно да пусне 200 000 мигранти в ЕС"}
{"url": "http://www.dnevnik.bg/gradska_sreda/2017/07/18/3008800_grajdani_objalvat_razreshenieto_za_220-metrov/", "text": "Граждани на София са внесли 11 идентични жалби до Административния съд срещу  решението на Столичният общински съвет от 6 април  да разреши 220-метровия небостъргач \"Парадайс тауър\". Жалбите бяха публикувани в групата във \"Фейсбук\"  \"Против застрояване и преустройство на Борисовата градина\" . Решението от 6 април беше обнародвано в Държавен вестник на 16 юни 2017 г. Според Закона за устройство на територията (ЗУТ) в този случай срокът за обжалване е 30 дни след обявяването, или 16 юли. , защото се позовава на вратички в устройствените закони, за  чието ограничаване Столичната община ще внесе предложения в Народното събрание . Ако сградата бъде построена в предвидената височина от 220 м, ще бъде най-високата в столицата, като според противниците й ще закрие гледката към Витоша.  Според инвеститорите сградата може и да е по-ниска. На 6 април Столичният общински съвет разреши разделянето на 3 части на парцел между бул. \"Черни връх\" и ул. \"Сребърна\" в местността \"Кръстова вада\". По този начин инвеститорът \"Магна МК\" може да се ползва от чл. 27. ал. 3 в Закона за устройство на територията, според който няма ограничение за интензитета на застрояване на сгради, които се намират в ъглови парцели. Като допълнително основание се посочва и тълкувателно писмо от 2007 г. на зам.-министъра на регионалната развитие Савин Ковачев. Според жалбоподателите Столичният общински съвет се е позовал на това писмо, В жалбите се казва, че писмото \"не е нормативен акт и не може да даде повод за разширително тълкуване на законови ограничения, въведени в обществен интерес\". \"Министерството на регионалното развитие и благоустройството не е и орган, който може да тълкува закона\", се твърди още в жалбите. Според тях строителството на сградата \"рязко би влошило качеството и условията на живот в района и квартала\", а решението на общинския съвет противоречи на нормите на Закона за устройство и застрояване на Столичната община и ЗУТ относно плътността и интензивността на застрояване. Друг проблем, който се посочва, е, че разрешението се позовава на Оценка на въздействието на околната среда и водите (ОВОС) от 2013 г., когато параметрите за бъдещата сграда са били значително по-малки. Един от инициаторите на изпратените 11 жалби е общинският съветник Иво Божков (ДБС), който бе и един от малкото гласували \"Против\" разрешаването на \"Парайдайс тауър\".  На 11 април Божков и Марта Георгиева (ДСБ) изпратиха сигнал  до тогавашния областен управител на София Диана Тонова, в който посочваха, че решението от 6 април е незаконосъобразно. Впоследствие оспорването им бе отхвърлено от настоящия областен управител Николай Пехливанов, който беше един от общинските съветници, подкрепили \"Парадайс тауър\".", "date": "2017.07.18", "title": "Граждани обжалват разрешението за 220-метров небостъргач в София"}
{"url": "http://www.dnevnik.bg/biznes/2017/07/18/3008940_evropeiski_potrebiteli_shte_opitat_bulgarski_produkti/", "text": "\"Балканската седмица\" е част от асортимента на германската верига магазини \"Лидл\" (Lidl) в Европа това лято, съобщиха от \"Лидл България\". Потребителите в Швеция, Белгия, Испания и останалите държави в Европа, в които присъства веригата, ще могат да опитат вкуса на балканската кухня, като сред продуктите са и традиционните български като луканка, тиквеник, апетитка и сирене. \"В рамките на тази тематична седмица общо 13 продукта от 6 български фирми ще достигнат до клиентите в 18 страни в Европа. Надяваме се, че западноевропейският потребител ще хареса продуктите, а \"Балканската седмица\" ще се утвърди като традиционна за асортимента на \"Лидл\", както са седмиците, посветени на регионални кухни като \"Гръцка\" и \"Френска\", коментира Милена Драгийска, главен изпълнителен директор на \"Лидл България\". \"Балканската седмица\" включва над 20 млечни, месни, тестени и шоколадови изделия, сосове и алкохолни напитки от региона. Освен традиционни наши продукти българските потребители ще могат да опитат типични балкански деликатеси като крем за мазане с люти чушки, колбаси, опушени с букова дървесина, и риба в маслиново масло и още вкусове от Румъния и Хърватия.", "date": "2017.07.18", "title": "Европейски потребители ще опитат български продукти в \"Лидл\""}
{"url": "http://www.dnevnik.bg/politika/2017/07/18/3008868_za_bsp_ne_bilo_strashno_bulgariia_da_bude_sudena/", "text": "За БСП е въпрос на национален интерес забраната за продажба на земеделски земи на чужденци да остане, обяви партийният лидер Корнелия Нинова след заседанието на ръководството днес. Мотивите - нямало гаранции за какво ще използвана земята, която чужди граждани придобият у нас; както и че те щели да купуват, за да усвояват европейски субсидии, предназначени за български производители. За да търси национално съгласие за запазване на забраната, тази седмица Нинова инициира срещи с председателите на парламентарните групи Цветан Цветанов (ГЕРБ), Волен Сидеров (\"Обединени патриоти\"), Мустафа Карадайъ (ДПС) и Гергана Стефанова (\"Воля\"). По тази и други теми като борбата с корупцията лидерът на БСП ще има среща и с президента Румен Радев. Поводът е инициирани от земеделското министерство законови поправки, с които отпада въведеното през 2014 г. правило за уседналост от пет години при покупката на земеделска земя в България. Заради това ограничение, което нарушава основни свободи в Европейския съюз (ЕС) като движение на хора, стоки, услуги и капитали, м.г. бе стартирана наказателна процедура срещу страната ни. Според земеделското министерство, ако забраната не отпадне, България ще бъде глобена с минимум 830 хил. евро еднократно. \"Не е толкова страшно да влезем в съдебен спор и България да защити националния си интерес ограничението да остане\", обяви Нинова и уточни, че това не е антиевропейска позиция. По думите й Унгария и Гърция са постъпили по този начин и дори предпочитали да платят глоба, но не и дадат възможност на чужденци да изкупуват земеделската им земя. БСП се обяви и против отпадането на допълнителното възнаграждение, което работещите у нас получават за прослужено време. Засега социалистите не планират да иска вот на недоверие на кабинета \"Борисов 3\".", "date": "2017.07.18", "title": "За БСП не било страшно България да бъде съдена заради забраната за продажба на земя на чужденци"}
{"url": "http://www.dnevnik.bg/skorost/2017/07/18/3008948_novata_honda_akord_shte_e_purviiat_avtomobil_s/", "text": "\"Хонда\" представи\" десетото поколение на \"Акорд\", като за момента има данни и снимки за американското изпълнение. Колата ще е на пазара в САЩ през есента, като за момента плановете са да не се предлага в Европа. Автомобилът е изцяло нов, като шасито е по-леко, но по-здраво от това на предшественика. Дължината на седана е намалена с 1.5 сантиметра, но пък междуосието е с 5.5 см по-голямо. В \"Хонда Акорд\" дебютират два нови турбомотора, като 1.5-литровият предлага 192 к.с., а двулитровият генерира 252 коня. С по-мощния двигател автомобилът е първият с десетстепенна автоматична трансмисия. За другия мотор изборът е между шестепенна механична скоростна кутия и вариатор. \"Акорд\" ще се предлага и като хибрид, като новият момент е, че неговите батерии ще са в пода, а не в дъното на багажника, както е сега. Подробности за тази версия на модела обаче ще бъдат съобщени по-късно. Десетата генерация на \"Акорд\" ще е и първата, снабдена с ходова част с променливи характеристики. Водачът може да избира между два режима на шофиране - комфортен и спортен. Фаровете на седана за светодиодни. В салона пък приборното табло е заменено от екран с диагонал 7 инча. Дисплеят на мултимедията е 8-инчов. Част от оборудването е хед-ъп дисплей, на който на нивото на очите се показват данни за скоростта, оборотите указанията от навигацията и информация за последния забелязан ограничителен знак. Системите за сигурност, обединени под името Honda Sensing, включват предупреждение за удар в предното превозно средство, предупреждение за напускане на избраната лента на движение, адаптивен круиз контрол, сигнализация за превозно средство в мъртвата зона на огледалата и др.", "date": "2017.07.18", "title": "Новата \"Хонда Акорд\" ще е първият автомобил с десетстепенен автоматик"}
{"url": "http://www.dnevnik.bg/biznes/2017/07/18/3008743_krustova_vada_shte_bude_novata_spalnia_na_sofiia/", "text": "Купувачи на нови жилища в София са предимно семейства, които имат или планират да имат две-три деца. Често те вече имат жилище, но се стремят да подобрят качеството си на живот или да заживеят с възрастен родител, който помага за отглеждането на децата. Търсят се жилища с две-три спални и задължително поне две бани. Това разказаха на среща с медиите експерти от строително-инвестиционната компания BLD. Финансирането е поравно - част от бъдещите собственици купуват със собствени средства, други - със заеми от банка, като проектите за разширяване се финансират с ипотека на стария имот и покупка на нов. Дори хората, които имат спестявания, предпочитат в момента да търсят банков заем, възползвайки се от ниските лихвени нива, коментираха от компанията. Нова тенденция са \"умните\" услуги Нараства интересът към жилищните комплекси от затворен тип, където цената е с около 20% по-висока спрямо подобни в околността, а също и към еднофамилните жилища в покрайнините на града. Нова тенденция в търсенето е и на \"умни услуги\" - дистанционно управление на отоплението и вентилацията, осветлението и битовите електроуреди, коментира изпълнителният директор на BLD Димитър Савов. От друга страна, не са особено популярни сградите с прекалено сложни инсталации, като соларни панели или поливни системи например, защото поддръжката им изисква ангажимента на всички съсобственици. Предаването на жилищната сграда в изряден вид - със зелени площи и цветя и с гарантирана охрана и договор за управление на общите части, все още не се радва на пълното одобрение на новите собственици. Представителите на етажната собственост предпочитат да избират сами кой и на каква цена да извършва тези услуги, като в повечето случаи се намира активен доброволец от входа да се нагърби с този ангажимент. Това обаче са най-често представители на средното или по-възрастното поколение, докато младите семейства предпочитат да плащат някаква такса, но да не се ангажират с междусъседски инициативи, са впечатленията на предприемачите. Коя ще е новата спалня на София Плътността на застрояване в града ще продължи, защото за общината е много по-скъпо да развива инфраструктурата на нови терени, прогнозира Савов. Такава била и световната тенденция. По думите му \"Кръстова вада\" се очертава като \"новата спалня на София\", където търсенето е достатъчно голямо, за да насърчи усилията на предприемачите. През последните две години в пъти се е удължило времето за издаване на разрешително за строеж, коментира Савов. А това рефлектира върху крайната цена на имота. Оскъпяват и редица необмислени регулации. Например преместването на едно дърво струва около 3000 лв. - повече, отколкото засаждането на пет нови. Свръхрегулирано и затова извънредно скъпо е и изграждането на детски площадки. За да разсее опасенията на съседите от околните сгради компанията наема медиатори, които да запознават местната общност с характеристиките на бъдещата сграда и съдействат за намирането на взаимно приемливи решения при конфликти. ", "date": "2017.07.18", "title": "\"Кръстова вада\" ще бъде новата спалня на София"}
{"url": "http://www.dnevnik.bg/biznes/2017/07/18/3008912_kfn_shte_vrushta_doverieto_na_investitorite/", "text": "Връщането на доверието е ключовият момент за развитието на капиталовия пазар в България, заяви председателят на Комисията за финансов надзор (КФН) Карина Караиванова в интервю за агенция \"Блумбърг\". Дребните инвеститори, големите инвеститори, а и всички играчи на пазара трябва да се уверят, че той функционира единствено и само по икономически закономерности, каза тя и допълни, че възстановяването на доверието не е еднократен акт, но регулаторът полага всекидневни усилия за това. Коментарът на Караиванова идва след поредица критики от страна на собственика на \"Уолтопия\" и платформата \"Окшънайз\" Ивайло Пенчев, който  обвини регулатора в забавяне на проверки и липса на ефективност.   Недоверие към КФН, но в предишния му състав, имаше преди година от страна на Европейската комисия, която  се усъмни, че тогавашното ръководство начело със Стоян Мавродиев  ще проведе прозрачно стрес тестове в пенсионните и застрахователните дружества. Това принуди правителството \"Борисов 2\" да смени бързо ръководството на регулатора, чийто мандат и без това беше изтекъл. Пред \"Блумбърг\" днес Караиванова припомни, че промените в Закона за публично предлагане на ценни книжа скоро ще бъдат гледани на второ четене в Народното събрание и изрази надежда, че след приемането им правата на миноритарните акционери ще бъдат по-добре защитени и така ще бъдат привлечени нови инвеститори. По време на интервюто тя подчерта, че капацитетът на регулатора ще се повиши след като от следващата година се промени моделът му на финансиране на КФН и той започне да се издържа единствено от такси, каквато е препоръката на Световната банка и Международния валутен фонд. Работим по изпълнението на друга препоръка на световните финансови институции, а именно да преминем на риск-базиран надзор, каза ръководителят на КФН. Караиванова разказа, че след като бъде изградена докрай връзката между Централния депозитар и БНБ ще стане възможна търговията на държавни ценни книжа (ДЦК) на борсата.", "date": "2017.07.18", "title": "КФН ще връща доверието на инвеститорите"}
{"url": "http://www.dnevnik.bg/analizi/2017/07/18/3006304_iztochno-evropeiskiiat_problem/", "text": "Днес Европа е обект на толкова \"скоростни размисли\", че проследяването им рискува сериозно да размие политическата фикция до променлива география. И все пак си струва да поразсъждаваме над това, особено в източноевропейска перспектива. Сам по себе си изразът \"Европа на две (или повече) скорости\" не е някаква изключителна новост. За това се заговори още в средата на 90-те, едва пет години след рухването на Стената, когато страните от бившия комунистически блок открито потърсиха място в общия континентален дом и членство в ЕС. За да сме съвсем точни: сториха го на първо място страните от Централна Европа и балтийските държави, сведени след 1945 г. до \"не-Европа\" (по известната метафора на Милан Кундера). Ставаше дума и за поправяне на една историческа несправедливост, тъй че след падането на Желязната завеса никой в обединена Европа не би дръзнал открито да заяви, че за тези държави няма място в проект като ЕС. И все пак още през 1994-1995 г. – и то почти едновременно – Волфганг Шойбле в Германия и Едуар Баладюр във Франция лансираха идеята за \"Европа на две скорости\" в търсене на по-гъвкави решения срещу един бъдещ \"политически задух\" на съюза. Не ставаше дума за някаква конспиративна теория, а за размисъл с оглед на политическия прагматизъм. Съответният анализ, подписан от Карл Ламерс/Волфганг Шойбле, както и френското виждане, обобщено от Жил Андреани през 2002 г., са напълно достъпни в интернет. И в тях ясно личат няколко притеснения, които изброявам накратко:  сравнително бързо биха могли да преодолеят икономическото изоставане от другата Европа. Но не такова е положението с техните политически институции. Може да се окаже, че във вътрешен план \"съветизацията\" продължава да тегне над тях и те да продължат да се движат на друга политическа скорост. Това носи риск от стагнация в ЕС. засилва споменатите тенденции. Към което се добавят нереформираното правосъдие в тези държави (изискващо мониторинг) и проблемите с корупцията. , напълно легитимни според приетите съюзни договори. В тях могат да участват всички желаещи (в степента на тяхната подготвеност).Тогава именно се заговори за   (европейското ядро), което, нека кажем, е нещо коренно различно от  . Политическият реализъм изисква да осъзнаем тези реалности. Не за да се тюхкаме или вайкаме като страни \"втора категория\", а за да намерим собствената си \"скорост\" в процесите. Факт е, че през 2007 г. София и Букурещ хванаха последния влак за Брюксел, който само няколко години по-късно едва ли щеше да спре на техния коловоз. С което станаха част от проекта, засягащ бъдещето на обединена Европа. Работата е там, че погледнато отвън, нещата изглеждат по един начин, докато отвътре те са доста по-различни:  Всеки, озовал се за по-дълго из коридорите на Брюксел, бързо осъзнава, че става дума за доста  надделяваща във взимането на решения. И това е съвсем нормално. В един период \"каролингското\" (френско-немско ядро) е силно и тогава то е интеграционният мотор на Европа (както по времето на Кол-Митеран). В друга комбинация на лидерство в Берлин и Париж то може практически да не работи (Меркел-Оланд). И тогава се формират други оси на интереси.  (дори в период на пълно разбирателство) са притегателни центрове, около които гравитират редица други страни. Традиционно Берлин е изразител на настроенията на северните държави (Швеция, Дания, Финландия) и си партнира с Люксембург и Холандия, докато Париж обединява около себе си латинското ядро (Белгия, Италия, Португалия) и търси партньорство с Гърция или Испания, възприемаща се като \"ядро\", което изразява връзките на Европа с Латинска Америка.  – има особено отношение към континентална Европа, към която ту се приближава, ту се отдалечава, подобно на плаващ остров. Лондон винаги е държал на привилегировани отношения с Варшава (не на последно място и заради трансатлантическата връзка). Всичко това, разбира се, преди Брекзит, Качински и Тръмп. Къде обаче сме ние? – както се пита в анкетите на \"Евробарометър\".  – да е едновременно с Берлин, Париж и Лондон. Няма да забравя ироничната усмивка, с която известен евроанализатор в Брюксел обясняваше, че няма как тази \"българска стратегия\" да е осъществима – гласът на всяка страна е само един, което предполага да се наредиш в даден лагер. Тогава стана ясно, че София залага най-вече на Берлин, докато, общо взето, Букурещ се съобразява с Париж. А в коридорите на българската дипломация тръгна шегата, че затова и постът на посланика ни в Германия е далеч по-важен от креслото на нашия външен министър. Далеч по-сложни са нещата при Вишеградската четворка (Чехия, Словакия, Полша, Унгария), които поради исторически причини не са склонни да приемат едноличното лидерство на Берлин и търсят алтернативни оси. Междувременно обаче в Унгария на Орбан и Полша на Качински наистина протекоха процеси, по силата на които тези държави поеха не само на собствена скорост, но и в посока към едни все по-корупционно управляеми демокрации. И така до бежанската криза през 2015 г., когато Виктор Орбан реши, че той е алтернативният лидер на Европа и даже дойде да инспектира българската граница, поканен от Бойко Борисов. Тази криза обаче отшумя и в ядрото на Европа наченаха други процеси. Ясно е, че Европа не може да продължава както досега, защото ЕС е в стагнация. , а да казват \"не\" на всички политически инициативи – на общата европейска отбрана или на по-тясната интеграция в еврозоната. Днес, когато Орбан и Качински открито са сочени като \"лошите момчета\" на Европа, виждаме как нито Борисов, нито обединените патриоти вече се сещат за тях. А спомняте ли си колко приказки се издумаха на последните предизборни дебати – как България се нуждаела от своя Орбан и кой щял да е той? И каква излезе тя? Сега България обмисля приоритетите на европредседателството си, което предполага да прояви политически усет: освен да настоява за запазване на кохезионната политика (еврофондовете) и за перспектива за Западните Балкани, страната ни трябва да формулира и по-цялостна европейска визия. И то не само от свое име, а с оглед на цяла Източна Европа, която има специфични проблеми с миналото си, с моделите си на управление и собствената си \"европейска скорост\". Една от историите за Абсурдистан на словашкия писател с унгарски корени Лайош Грендел може би разкрива най-добре за какво в случая иде реч. В нея се разказва как през 1991 г., когато последният съветски войник напуска тогавашна Чехословакия, татко Шмит, глава на голяма фамилия, тържествено съобщава на съпругата си този знаменателен факт. Тя дълго обаче отказва да повярва, че \"руснаците са си отишли\". А когато най-сетне се убеждава, че наистина е така, трескаво започва да следи новините по радиото и телевизията с една-едничка цел – да разбере кой е дошъл  . И категорично отказва да повярва, че на тяхно място не е дошъл  . В известен смисъл цяла Източна Европа продължава да има проблема на семейство Шмит. Макар и по различен начин. Отделни страни като Унгария и Чехия намръщено се питат кой е заместил руснаците, подозирайки, че всъщност това са германците. Страни като България се държат така, сякаш войниците на Москва изобщо не са си отишли и трябва тепърва да им се вдигат паметници. А пък Полша и балтийските държави, особено след инвазията на Путин в Крим, са в политически стрес, бидейки повече от убедени, че всеки миг руснаците могат да се завърнат. Как на този фон ще изглежда българското европредседателство през първата половина на 2018 г. – в съчетание с честванията на освобождението на България под патронажа на Путин – е повече от интересен въпрос. И той със сигурност ще получи нееднозначен отзвук в Букурещ или Хелзинки, във Варшава или Берлин.", "date": "2017.07.18", "title": "Източно-европейският проблем"}
{"url": "http://www.dnevnik.bg/sport/2017/07/18/3008970_vencislav_aidarski_postigna_lichen_rekord_s_14-o/", "text": "Българинът Венцислав Айдарски се класира 14-и в плуването на 10 км в открити води на световното първенство в Будапеща. 26-годишният състезател преодоля дистанцията за 1.52:20 ч., като финишира на 31.7 секунди от олимпийския шампион Фери Веертман. В надпреварата участваха 65 плувци, а холандецът спечели първа световна титла в кариерата си и общо трети медал от световни първенства. През 2015 г. в Казан той остана със сребърните отличия в индивидуалното и отборното състезание. Веертман се пребори за златото със защитаващия титлата си от Казан Джордан Вилимовски, който остана втори с изоставане от едва 10 стотни от секундата. Французинът Марк Антоан Оливие, който в събота стана световен шампион на 5 км, допълни почетната стълбичка с пасив от 0.7 сек. Айдарски постигна най-доброто си класиране на световни първенства. В събота българинът завърши 19-и на 5 км. Преди шампионата в Букурещ най-доброто му класиране в плуванията в открити води на световни първенства беше 20-о място на 5 км през 2013 г. в Барселона. Преди две години в Казан Айдарски беше 46-и на 10 км, a при първите си две участия в олимпийската дистанция - през 2009 г. и 2013 г., се класира съответно 31-и и 25-и. Миналата година на олимпийските игри в Рио де Жанейро българският плувец се класира 15-и сред 25 участници.", "date": "2017.07.18", "title": "Венцислав Айдарски постигна личен рекорд с 14-о място в плувния маратон на световното"}
{"url": "http://www.dnevnik.bg/bulgaria/2017/07/18/3008983_cacarov_cum-geit_beshe_ogromen_scenarii_ot_hora_za/", "text": "Станалото  около т.нар. \"ЦУМ-гейт\"  - срещата между главния прокурор Сотир Цацаров, бизнесмена Сашо Дончев и бившия член на ръководството на БСП Георги Гергов, беше един огромен сценарий, заяви днес главният прокурор Сотир Цацаров. Той участва в закритото заседание на временната комисия за установяване на факти и обстоятелства при разходването на средства, предоставени целево на НДК за подготовка на българското председателство на Съвета на Европейския съюз. Като сценаристи той посочи хора, за които действията на прокуратурата в момента са неудобни. Част от тях били близки до БСП, а други - напълно несвързани с партията, но с \"крупни икономически интереси в областта на доставката на енергия\". Сотир Цацаров отказа назове имената на сценаристите с аргумента, че така би паднал под тяхното ниво. В отговор на въпрос той обяви, че лидерът на БСП Корнелия Нинова не е била изпълнител на сценария, защото била \"достатъчно умна\". \"Цум-гейт\" обаче не бил причина за това, че Георги Гергов - организатора на срещата между прокурора и издателя на \"Сега\" Георги Гергов, бе принуден от съпартийците си да напусне изпълнителното бюро на БСП. Не Боршош, а убийството в Бяла е проблемът в момента Що се отнася до  скандала около НДК , за Сотир Цацаров там не става дума за сценарий. Главният прокурор обаче уточни, че не Мирослав Боршош е най-големият проблем на държавата в момента, а убийството в Бяла. Прокуратурата вече е променила обвинението срещу нападателя на 18-годишния Александър Ангелов в предумишлено убийство по хулигански подбуди. Цацаров изрази надежда, че делото ще влезе в съда до 2 месеца. Цацаров отказа да влезе в повече подробности, като посочи, че става въпрос за следствена тайна, а самият той е подписал декларация за поверителност. На въпрос дали сред разпитаните ще е и премиерът Борисов главният прокурор каза, че преценката за това ще е на наблюдаващите прокурори по делото.", "date": "2017.07.18", "title": "Цацаров: \"ЦУМ-гейт\" беше огромен сценарий от хора, за които прокуратурата е неудобна"}
{"url": "http://www.dnevnik.bg/bulgaria/2017/07/18/3009000_prezidentut_prizova_za_balans_na_razhodite_za_otbrana/", "text": "Президентът Румен Радев призова днес за постигането на баланс в средствата, отделяни за модернизация на Българската армия и придобиването на нова техника, и стимулирането на личния състав. Коментарът от държавния глава беше даден пред журналисти, след като той наблюдава Международното учение \"Шабла 2017\". \"Най-важният елемент в системата на отбрана са хората и българските военнослужещи трябва да знаят своята перспектива по отношение на професионалното им развитие, условията за подготовка и социалния им статус, за да имат една добра мотивация за реализация\", е позицията на президента, цитирана от неговата пресслужба. Радев предупреди, че ако България не реализира навреме проектите за модернизация, ще се окаже на опашката в НАТО по разходи за отбрана. \"Това вече не е принос, това вече не е генериране на способности. Това е консумация на сигурност на гърба на нашите съюзници\", предупреди президентът. Румен Радев посочи, че няма време за забавяне, защото въоръжените сили отдавна са на критичния минимум. \"Когато сме взели някакви решения, когато има ясни процедури за тяхното изпълнение, когато има ясни разчети точно какви способности се постигат, ние трябва да уважаваме собствените си решения. Трябва да бъдем предсказуеми партньори в тази колективна организация\", подчерта президентът. На зенитния полигон в Шабла държавният глава наблюдава бойни стрелби на формирования за противовъздушна отбрана от Българската армия, Република Сърбия, Украйна и САЩ, както и съвместни експериментални и бойни стрелби по въздушни и надводни цели с авиационни формирования и стрелба с ракетни комплекси от Сухопътни войски.", "date": "2017.07.18", "title": "Президентът призова за баланс на разходите за отбрана между новата техника и заплатите на военните"}
{"url": "http://www.dnevnik.bg/zelen/2017/07/18/3009032_ekoinspekciiata_v_burgas_zapochva_proverki_za/", "text": "Предстои регионалната екологична инспекция и областна дирекция по безопасност на храните в Бургас да извършат съвместни проверки в курортите по Черноморието за незаконно притежание и за нехуманно отношение и проявена жестокост към екзотични животни, предлагани за снимки срещу заплащане. Това увериха в отговор до \"Дневник\" от РИОСВ - Бургас, във вторник  след сигнал за множество такива случаи на Слънчев бряг.  Хуманното отношение при отглеждането на животни се регламентира в глава първа от Закона за защита на животните. От инспекцията съобщават, че през летните месеци всяка година се получават сигнали за излагане на екзотични животни по черноморските курорти, по които извършва проверки. През настоящия сезон е извършвана проверка в град Черноморец за използване на папагал за снимки и проявена жестокост към животното. Проверени са два плажа в град Черноморец и не е установен нарушителят. При проверки през предходни години не са констатирани случаи на атракции със защитени видове животни по чл. 37 от Закона за биологичното разнообразие. Но пък е установено притежаване на видове, включени в Конвенция за международна търговия със застрашени видове от дивата фауна и флора (CITES) – змии, папагали, игуани и др. Те подлежат на регистрация и собствениците на тези животни трябва да притежават регистрационни карти, издадени от директора на съответната регионална инспекция за законно притежаване на тези екземпляри, гласи законът за биологичното разнообразие. Граждани без такива карти са били санкционирани. Дивите животни, които не попадат в конвенцията, подлежат на регистрация по Закона за защита на животните. Техните собственици също се проверяват за притежаване на регистрационни карти. Многобройни са били случаите на незаконно притежаване на маймуни Многобройни са случаите през годините на незаконно притежаване на животни от разред п  и по точно маймуни от вида зелена морска котка. Съгласно чл. 21 от Закона за защита на животните не се допускат внасяне, придобиване, продажба, притежаване и отглеждане на полумаймуни и маймуни от този вид, както и на диви котки, с изключение на зоологически градини и спасителни центрове.  При своите проверки през години РИОСВ - Бургас, е конфискувала в полза на държавата над десет екземпляра от горепосочения вид, които са настанени за отглеждане при подходящи условия в различни зоопаркове в страната. На нарушителите са съставени актове.  Като резултат от засилените проверки случаите на незаконно притежаване на този вид маймуни драстично са намалели. През този сезон, както и през 2016 г. няма такива случаи, отчитат от РИОСВ.", "date": "2017.07.18", "title": "Екоинспекцията в Бургас започва проверки за нехуманно отношение към животни по курортите"}
{"url": "http://www.dnevnik.bg/sport/2017/07/18/3009110_levski_e_na_put_da_privleche_bivsh_igrach_na/", "text": "\"Левски\" е на път да привлече бившия футболист на \"Манчестър юнайтед\" и \"Нюкасъл\" Габриел Обертан, твърди  \"Гонг\" . Според информацията преговорите между ръководството на сините и френското крило текат усилено и се очаква да приключат до три дни. Обертан игра за последно в английския \"Уигън\". Французинът се присъедини към \"латикс\" през януари от руския \"Анжи\", където изкара само четири месеца. Той записа един гол в 12 мача за \"Уигън\" и напусна, след като отборът изпадна от Чемпиъншип в Първа лига. Обертан има 28 двубоя и едно попадение с екипа на \"Манчестър юнайтед\". 28-годишният играч беше привлечен на \"Олд трафорд\" от \"Бордо\" през лятото на 2009 г. срещу 4 милиона евро. След като не успя да се наложи в състава на \"червените дяволи\", французинът премина в \"Нюкасъл\" през 2011 г. В петте сезона, в които игра за \"свраките\", той се отчете със 76 двубоя и три гола. Обертан има общо 72 мача във Висшата лига, шест участия в Шампионската лига и осем в Лига Европа. Той е бил част и от националните гарнитури на Франция между 16 и 21 години. Според \"Гонг\" \"Левски\" е в напреднали преговори и за централен защитник от испанската Примера дивисион. Левият фланг и центърът на отбраната, които сините искат да подсилят, преди да приключат с лятната селекция. \"Левски\" вече привлече един играч с впечатляваща визитка - преминалия през \"Барселона\", \"Уигън\" и \"Съндърланд\" Жорди Гомес. Останалите нови попълнения на Николай Митов са Жуниор Мапуку, Серджио Буш, Нелуц Рошу, Милош Цветкович, Васил Панайотов, Иван Горанов, Георги Ангелов, Александър Любенов и Антонио Вутов, който беше взет под наем от \"Удинезе\".", "date": "2017.07.18", "title": "\"Левски\" е на път да привлече бивш играч на \"Манчестър юнайтед\""}
{"url": "http://www.dnevnik.bg/sviat/2017/07/18/3009116_sauditska_arabiia_zadurja_jenata_s_kusata_pola_video/", "text": "Саудитските власти задържаха и започнаха да разпитват младата жена от видеозаписа, разпространен в социалните мрежи през уикенда, на който се виждаше как тя се разхожда с къса пола из историческа забележителност, предадоха \"Асошиейтед прес\" и \"Франс прес\". Жените в Саудитска Арабия са задължени да се появяват на обществени места облечени в дълга черна роба, наречена абая - традиционно облекло, което ги покрива от главата до петите. Във видеото се вижда млада жена с дълги коси, без покривало, облечена с минижуп и с къса тениска, носеща слънчеви очила, да се разхожда из историческата крепост в Ушайкер, село на 200 км северозападно от столицата Рияд.  Видеото предизвика остри реакции  в социалните мрежи. Някои потребители призоваха жената да бъде изправена пред правосъдието за незачитане на законите на страната. По време на разпита днес младата жена е признала, че е посетила историческия обект, придружавана от мъж, който да я пази, но твърди, че кадрите, разпространени в социалните мрежи, са били качени без нейното знание, предаде \"Франс прес\".", "date": "2017.07.18", "title": "Саудитска Арабия задържа \"жената с късата пола\" (видео)"}
{"url": "http://www.dnevnik.bg/sviat/2017/07/18/3009118_v_germanski_curkoven_hor_iznasilvaniia_i_boi_do_kruv/", "text": "\"Ад\", \"затвор\", \"концлагер\" - с тези драстични определения говорят някогашните хористи за годините, прекарани под покрива на един от най-прочутите момчешки хорове в света. \"Повече от сто пъти\" Александър Пробст, бивш възпитаник на момчешкия хор и автор на книга за преживяното там, разказва пред ДВ за униженията, насилието и побоищата, на които е бил подлаган още в подготвителните класове. Когато като 11-годишен преминал в по-горното равнище, нещата станали още по-лоши. Там един от възпитателите редовно се събирал с малка групичка юноши, с които пиел алкохол и гледал порно. По-късно влизал в момчешката спалня, бъркал под одеялото на Александър и извършвал сексуални действия - повече от сто пъти, разказва Пробст в книгата си. Юристът Улрих Вебер, който беше натоварен да разследва посегателствата срещу хористи, днес представи доклада си. В него се твърди, че близо 550 деца са били обект на насилие или сексуални посегателства. Вебер обвинява някогашния ръководител на хора Георг Ратцингер, брат на по-сетнешния папа Бенедикт, че си е затварял очите за посегателствата и насилията. Няма обаче сведения, че Ратцингер, който ръководи хора от 1964 до 1994 година, изрично е знаел за сексуалните посегателства. В рамките на разследванията си, продължили две години, Вебер стига до извода, че близо 500 деца са били подлагани на физическо насилие, а 76 - на сексуална принуда. Юристът допуска, че в \"сенчестата зона\" навярно има още около 700 жертви. Децата, с които е разговарял юристът, твърдят, че физическото насилие било вездесъщо - и че това били \"най-лошите години в живота им, доминирани от страх, насилие и безпомощност\". Особено тежка е била съдбата на най-малките, в подготвителната група. Сексуалните посегателства се движели в диапазона от \"милувки до изнасилвания\". Възпитатели и духовници често биели децата до кръв, използвайки пръчки, връзки с ключове или пръстени-печат. А когато някое от децата от страх се подмокряло в леглото, възпитателите за назидание го изправяли пред всички останали. Вебер е идентифицирал 49 извършители, на които може да се търси отговорност. Според юриста, техните деяния и по онова време са били наказуеми, но поради изтеклата давност днес вече не могат да бъдат преследвани. Дълги години в църковните среди, близки до момчешкия хор, обвиненията се омаловажаваха с твърдението, че някои от мерките за дисциплиниране на хористите били просто в съответствие с педагогиката, валидна през 1960-те години. \"Извратена система\" Юристът остро критикува тази \"култура на премълчаването\", чиято цел била да се опази реномето и световната слава на момчешкия хор. Той дава и конкретен пример за \"извратената система\", наложена от учители и духовници, които запушвали устата на учениците. Когато един 16-годишен ученик пострадал сериозно от тежък побой, майка му подала жалба срещу църковната управа. Съучениците на момчето обаче били принудени да излъжат, че то просто е паднало по стълбите. И в крайна сметка от училището бил прокуден ученикът, а не виновните възпитатели. След оповестяването на доклада представители на епископството поискаха извинение от потърпевшите и заявиха: \"Допуснали сме грешки, от които се поучихме\". Вебер потвърди, че организационните слабости в управлението на хора междувременно са отстранени и че там вече се практикува \"педагогика в духа на времето\" с особена чувствителност към психиката на децата.", "date": "2017.07.18", "title": "В германски църковен хор: изнасилвания и бой до кръв"}
{"url": "http://www.dnevnik.bg/sport/2017/07/18/3008872_vuv_vihura_na_uragana_-_kak_stoletnica_probiaga_100/", "text": "\"Пропуснах следобедната си дрямка, за да участвам\". Това са първите думи на Джулия Хоукинс след бягането й в състезание на 100 м. Контекстът в случая е, че тя е на 101 години и се е впуснала в надпревара за ветерани. Тя стана най-възрастният участник, който се е състезавал в това първенство в САЩ. Хоукинс, чийто прякор е Урагана, завърши за 40,12 секунди. Това е с над 6 секунди по-добро време от досегашния световен рекорд за жени на възраст над 100 години. По-рано този месец столетницата, която е бивша учителка, дори слезе под 40 секунди, като финишира за 39,62 сек. Сега тя трябва да чака до декември с надеждата някой от резултатите й да бъде признат официално и да се превърне в световен рекорд. Хоукинс започва да участва в състезателни дисциплини миналата година, след като навършва сто години. \"Знаех, че мога да бягам, защото винаги работя в двора и когато звънне телефонът, тичам, за да отговоря\", каза Холкинс.", "date": "2017.07.18", "title": "Във вихъра на Урагана - как столетница пробяга 100 метра с исторически резултат"}
{"url": "http://www.dnevnik.bg/skorost/2017/07/18/3009123_daimler_izteglia_3_miliona_dizelovi_avtomobili_zaradi/", "text": "Германският автомобилостроителен концерн Даймлер (Daimler), за който има подозрения, че е мамел за нивото на замърсяване на автомобилите му в Германия, обяви днес, че изтегля над 3 милиона коли с дизелови двигатели от марката си Мерцедес в Европа, предаде \"Франс прес\". Те ще бъдат подложени на актуализация на софтуера, така че вредните емисии да бъдат намалени. \"Даймлер\" вече обяви, че ще има подобна кампания сред своите автомобили, но ставаше думата за значително по-малка бройка. Миналата седмица германски медии съобщиха, че компанията, вероятно от 2008 до 2016 година, е продавала в Европа и САЩ коли с по-високо ниво отделяни вредни емисии, от обявяваните.", "date": "2017.07.18", "title": "\"Даймлер\" изтегля 3 милиона дизелови автомобили, заради отделяните вредни емисии"}
{"url": "http://www.dnevnik.bg/sviat/2017/07/18/3009131_mejdunaroden_sud_postanovi_rusiia_da_plati_54_mln_evro/", "text": "Международен съд постанови Русия да плати на Холандия компенсация от 5.4 милиона евро за причинени щети и разходи в резултат на незаконното задържане на кораб на организацията \"Грийнпийс\" през 2013 г., предаде \"Асошиейтед прес\". Корабът \"Арктик сънрайз\", плаващ под холандски флаг, беше задържан от руските власти през септември 2013 г. при протест срещу крайбрежна петролна платформа, припомня БТА. Тогава бяха арестувани 30 активисти на екоорганизацията, които прекараха месеци в ареста и бяха освободени малко преди олимпийските игри в Сочи. Днешното решение бе взето от заседаващия във Виена арбитражен съд, създаден съгласно Конвенцията на ООН по морско право. Преди две години съдът се произнесе, определяйки задържането на кораба като нарушение на конвенцията. Юристът на \"Грийнпийс интернешънъл\" Яспер Теулингс заяви, че решението на съда подчертано подкрепя международното право и правото на мирен протест срещу петролните сондажи в Арктика.", "date": "2017.07.18", "title": "Международен съд постанови Русия да плати 5.4 млн. евро за задържан кораб на \"Грийнпийс\""}
{"url": "http://www.dnevnik.bg/sport/2017/07/18/3009129_voleibolistite_se_celiat_vuv_finalnata_chetvorka_na/", "text": "Селекционерът на националния тим по волейбол Пламен Константинов обяви, че целта пред отбора е място във финалната четворка на европейското първенство. Шампионатът ще се проведе в Полша от 24 август до 3 септември, а България попадна в група с Русия, Словения и Испания. \"Нашето желание е да играем до последно, до финалната фаза. Ще търсим пробив в четворката. Естествено, без да се изхвърляме предварително, но не може да не си поставяш никакви цели и да тръгнеш на едно такова първенство с мисълта \"каквото се получи\", каза Константинов след днешната открита тренировка в \"Арена Армеец\". Селекционерът определи руснаците като фаворит за първото място. Той очаква ожесточена битка със Словения за второто място. \"Русия е топ отбор и винаги е един от фаворитите на всяко едно състезание. Другият отбор, който е притеснителен, е Словения. В никакъв случай не можем да ги подценяваме и да кажем, че са по-слаб отбор. В последните 2-3 години играят на най-високо ниво, станаха втори на европейското в София, спечелиха втората дивизия на Световната лига, така че това е един сериозен отбор, чиито резултати не са случайни.\" \"Световната лига показа, че имаме потенциал да играем с най-добрите отбори. По-големият проблем е, че този потенциал не го показваме в задължителните мачове, които трябва да спечелим. Над това трябва да работим\", каза още селекционерът на България. Константинов изрази задоволство от връщането в отбора на Тодор Алекстиев. Треньорът очаква бившият капитан да добави ценен опит и да запълни липсата на силов посрещач в състава. За последно 34-годишният играч беше част от националния отбор на европейското в София през 2015 г. \"След като е мотивиран, той все още може да е в националния отбор. Не е престарял и играе на добро ниво, така че не виждам нищо изненадващо в повиквателната му. Неговото представяне на европейското остана в сянка, но според мен, като треньор, това беше едно от най-силните му първенства и той беше с основна заслуга да сме толкова близо до медалите\", коментира Константинов. Алексиев сподели, че в момента се чувства добре. \"Издържам на натоварванията и дано да нямам травми. Аз съм по-възрастен с 10-12 години от някои момчета и за мен е приоритет да помагам на по-младите\", обясни опитният посрещач. Другото ново име, което се присъедини днес към състава, е диагоналът Велизар Чернокожев. От лагера на националния отбор бяха освободени Димитър Маринков, Жани Желязков и Любомир Агонцев.", "date": "2017.07.18", "title": "Волейболистите се целят във финалната четворка на Евро 2017"}
{"url": "http://www.dnevnik.bg/sviat/2017/07/18/3007926_zashto_sasht_nakazaha_biznesa_na_evgenii_kasperski_i/", "text": "Евгений Касперски, главният изпълнителен директор на руската компания за антивирусни програми, носеща неговото име, имаше една голяма американска мечта - да стане ключов доставчик на правителството на САЩ, което е един от най-големите купувачи на продукти за киберсигурност. Но на 11 юли правителствената агенция (U.S. General Services Administration или GSA) за управление на федералната администрация отстрани Kaspersky от списъка с одобрени доставчици за информационни технологии и оборудване за цифрова фотография. Посоченият мотив - да се гарантира сигурността на американските правителствени системи. Правителствените агенции ще могат да купуват продукти на компанията извън процедурите на GSA. Във вторник и британският Национален център за киберсигурност (NCSC) заяви, че никога не е сертифицирал продуктите на Kaspersky Lab (Лаборатория Касперского). \"Сертифицираме чрез различни инициативи и търговците кандидатстват чрез някои от нашите акредитирани партньори. Но никога не сме включвали сред одобрените продукти такива от Kaspersky\", се казва в съобщението на центъра, която е част от GCHQ - британският еквивалент на Агенцията за национална сигурност на САЩ. Компанията вече заяви, че е станала жертва на американско-руското глобално противопоставяне. Според служител на International Data Corp., цитиран от \"Блумбърг\", САЩ и Западна Европа са донесли през миналата година $374 млн. от общо $633 милиона продажби на Kaspersky. \"Ройтерс\" казва, че по данни на компанията продажбите ѝ в САЩ са намалели от $164 млн. през 2014г на около $156 млн. през 2016г. Касперски искаше да превърне фирмата си - определяна като най-голямата в Европа в този сектор - в нещо повече от продавач на антивирусни програми на потребители и дребен бизнес. За целта регистрира дъщерна компания KGSS в Арлингтън, щата Вирджиния, близо до Вашингтон. Той финансира конференции с известни участници като ген. Майкъл Флин, който за кратко бе съветник по националната сигурност на президенат Доналд Тръмп, или Майкъл Хейдън, бивш директор на ЦРУ и на Агенцията за национална сигурност. Руснакът опита да се включи в американски бизнес сдружения и дори имаше програма по общественото National Public Radio. Според хора, запознати със стратегията му и цитирани от \"Ройтерс\", това е правено, за да се изчисти имиджът на Касперски и да стане той приемлив в търговските и делови среди като доставчик за администрацията, независимо от руския си произход. Но това така и не преодолява подозрението в разузнавателните среди на САЩ. Kaspersky \"никога не е помагала и няма да помогне на което и да е правителство по света да върши кибершпионаж\", заявява компанията. Но ръководители на разузнавателни агенции в САЩ за пръв път заявиха публично през май пред комисии в Сената, че имат съмнения в продуктите на компанията. Не е тайна, че фирми за киберсигурност често работят с националните спецслужби, но въпросът дойде напълно неочаквано от сенатора Марко Рубио и това се тълкува като насочване на вниманието към нещо, което той е научил от секретните документи. През юни агенти на ФБР разпитваха служители на Kaspersky за това дали се отчитат на шефовете си в Русия и колко данни на американски клиенти могат да достигнат до руските служители, разказват трима настоящи и бивши служители, цитирани от \"Ройтерс\". В Конгреса е внесен проектозакон, който изрично забранява на Пентагона да използва каквито и да е продукти на Kaspersky - действия, които според Евгений Касперски са политически мотивирани. \"Тези безотговорни действия негативно влияят на глобалната киберсигурност като ограничават конкуренцията, забавят технологичните иновации и съсипват индустрията и сътрудничеството между органите на реда, необходими за залавяне на лошите\", казва той в изявление за \"Ройтерс\". \"Блумбърг\" разказа преди седмица, че Kaspersky Lab има около 400 милиона клиенти по света, но половината от тях сигурно не го знаят. Успехът се дължи отчасти на лицензионни споразумения, според които клиентите могат тихомълком да инсталират програмите ѝ - от защитни firewall системи до специално телекомуникационно оборудване - които формално не носят името на компанията. Именно това е едно от основните неща, привлякло вниманието на американските служби, допълва агенцията. Досега няма нито едно доказателство, предоставено от правителството, че компанията е вършила нещо нередно или че Москва използва продуктите ѝ за кибератаки. Сега Евгений Касперски предлага да свидетелства пред Конгреса и да се срещне с администрацията във Вашингтон, \"за да отговори на каквито и въпроси да възникнат\". Офисът на KGSS в Арлингтън днес е пуст, а говорителка на Kaspersky казва, че там са били назначени десетина души и те често работели от домовете си. Двама бивши служители и източник, запознат от ФБР със случая, казва, че софтуерът на Kaspersky понякога \"инспектира\" и отстранява неправомерно файлове от компютрите на клиентите в борбата си с хакерите. Това ставало, въпреки че въпросните файлове не са били заразени. Изключително рядко се случва компания да бъде извадена от федералния регистър на доставчици при отсъствие на безспорни доказателства за незаконна дейност. \"Това създава опасен прецедент\", в който други държави могат да отправят подобни необосновани обвинения срещу американски доставчици, казва Робърт Лий, бивш служител на спецслужбите за водене на кибервойна и настоящ ръководител на стартъп компанията Dragos. Руското правителство осъди действията срещу Kaspersky и не изключи ответни мерки. Представители на американски компании със значителен бизнес в Русия казват, че се опасяват да не станат мишени. \"Определено става дума за политическо решение. Това е чисто търговска компания, предлагаща търговски услуги. Съжаляваме за взетото решение. Руската държава няма да пожали усилия, за да защити интересите на нашите компании в чужбина\", заяви Дмитрий Песков, говорителят на Кремъл. Данни с федерални договори, цитирани от \"Ройтерс\", показват, че САЩ са купили от Kaspersky продукти за няколкостотин хиляди долара, а служител на компанията казва, че приходите им от държавата са минимални. Но Kaspersky продават и на трети страни - федерални агенции и софтуерни компании, които вграждат технологиите ѝ в свои продукти. Основавана през 1997г., компанията бързо израства през новия век до един от водещите световни доставчици на антивирусна защита. Днес тя има 36 офиса в 30 държави, три от които са в САЩ - в Уобърн, щата Масачузетс, в Белвю, щата Вашингтон и федералната централа в Арлингтън. Но от самото начало са и подозренията, че тя е свързана с Федералната служба за сигурност на Русия. Самият Евгений Касперски е учил в школата на КГБ и компанията е потвърждавала, че работи по поръчки на ФСБ. Но Касперски непрекъснато е опитвал да разсее съмненията. \"Ние трябва да бъдем повече американци от самите американци\", заяви той пред \"Ройтерс\" през 2013г. \"Идваха при нас и ни казваха: \"Искаме да променим имиджа си, знаем, че хората ни нямат доверие\", казва представител от администрацията на президента Барак Обама, участвал на една от срещите, организирани от Kaspersky. \"Бизнесуик\" обяснява, че дейността на антивирусните компании по принцип е особен бизнес - програмите им имат достъп до всеки файл в компютрите, които защитават, и редовно се свързват със създателите си, за да бъдат обновявани. Това е деликатната зона, когато става дума за инфосистеми на правителствени агенции, банки, инфраструктурни мрежи или интернет компании. Изданието цитира електронна кореспонденция от октомври 2009г. между Касперски и високопоставен служител, в коята се споменава, че година по-рано е започнат проект \"по голяма молба на Лубянка\". Става дума за софтуер за защита на клиенти (включително руското правителство) от DDoS атаки, но не само. Kaspersky Lab с помощта на хостинг компаниите трябва да открива хакерите и да блокира атаките им, докато същевременно предприема \"активни контрамерки\". Под последния термин сред специалистите наричали методи за \"хакване на хакерите\", блокиране на компютрите им чрез вируси и др. Когато клиентът е ФСБ, се оказва че Kaspersky може да предоставя на спецлужбите конкретните адреси в реално време и да участва със свои специалисти в екипите на ФСБ за издирване и залавяне. Въпросният проект бил ръководен от главния юрисконсулт на компанията Игор Чекунов, бивш офицер от КГБ. В екипи на ФСБ се е включвал Руслан Стоянов от Kaspersky Lab, бивш служител на отдела за киберпрестъпления към МВР, арестуван през декември с високопоставен офицер от контраразузнаването, отговарящ за киберсигурността, по обвинения в държавна измяна. През април 2017г. Стоянов, бивш ръководител на отдела за разследвания на Kaspersky Lab, разпространи от затвора чрез адвокатите си предупреждение срещу използването от руската държава на хакери: \"Съществува огромно изкушение за \"хората, взимащи решения\" да се възползват от готови решения на руската кибепрестъпност, за да влияят на геополитиката. Най-ужасният сценарий е да се даде на киберпрестъпници имунитет срещу възмездие за кражбата на пари в други държави в замяна на разузнавателна информация. Ако това се случи, ще се появи цял пласт \"крадци-патриоти\". Полулегални \"патриотични групи\" могат много по-открито да влагат откраднатите средства в създаване на съвременни \"троянски\" програми, а Русия да получи най-авангардно кибероръжие\".", "date": "2017.07.18", "title": "Защо САЩ наказаха бизнеса на Евгений Касперски и кои са \"крадците-патриоти\""}
{"url": "http://www.dnevnik.bg/sport/2017/07/18/3009137_pluvecut_mihail_aleksandrov_prekrati_karierata_si/", "text": "Един от най-успешните български плувци през 21 век Михаил Александров прекрати състезателната си кариера. 32-годишният спортист, който от 2009 г. се състезаваше за САЩ, обяви решението си пред списание Swimming World. \"Последните няколко години бяха доста трудни. Когато започнеш да бележиш спад в резултатите в плуването, това се отразява на психиката. Губиш идентичност. В живота на всеки плувец идва момент, в който трябва да свали плувния екип\", каза Александров. Александров представяше България на две олимпиади - Атина 2004 и Пекин 2008. Плувецът държи националните рекорди в голям басейн в пет дисциплини - в бруста на 50 м, 100 м и 200 м, както и в съчетаното плуване на 200 и 400 метра. Той е национален рекордьор и в шест дисциплини в малък басейн - в горните пет плюс 100 м бруст. Най-големите индивидуални отличия на Александров като представител на България са бронзовите медали на 100 и 200 метра бруст от европейското първенство в малък басейн в Дебрецен през 2007 г. След игрите в Пекин българинът започна да се състезава за САЩ, където живее и тренира от дълги години. С американския състав той спечели два златни медала от световни първенства в малък басейн - в щафетата на 100 метра съчетано през 2010 и 2012 г.  До 2012 г. Александров беше национален рекордьор на САЩ в плуването на 100 метра бруст. Преди пети години постижението му беше подобрено от бъдещия олимпийски шампион Кевин Кордес. \"Изключително съм благодарен на спорта и на всички тези хора - плувци, треньори, които ме подкрепяха през тези двадесет години състезателно плуване. Благодаря на родителите ми Пламен и Калинка за подкрепата и мотивацията\", каза още Александров, който работи като треньор в Лос Анджелис. ", "date": "2017.07.18", "title": "Плувецът Михаил Александров прекрати кариерата си"}
{"url": "http://www.dnevnik.bg/skorost/avtomobilna_industriia/2017/07/18/3009128_bavariia_shte_se_bori_za_po-chist_vuzduh_sus_stimuli_a/", "text": "Германската провинция Бавария прие днес пакет от мерки, чиято цел е да направи центровете на градовете по-чисти, без обаче да забранява движението на дизелови коли, предаде \"Франс прес\". Сред предложенията е безплатно привеждане на дизеловите коли към нормата Евро 5, но и финансови стимули за закупуването на по-нови дизелови коли, отговарящи на нормата Евро 6. Мерките включват също разработването на електрически автомобили и използване на велосипеди, както и разширяване на мрежата на обществения транспорт. Баварските автомобилостроителни компания \"Ауди\" и БМВ са се ангажирали да намалят значително емисиите на азотни окиси поне на половината от дизеловите си коли Евро 5, които са в движение, като създадат софтуер, оптимизиращ процеса на работа на двигателя.", "date": "2017.07.18", "title": "Бавария ще се бори за по-чист въздух със стимули, а не със забрани"}
{"url": "http://www.dnevnik.bg/sport/2017/07/18/3009149_karatancheva_i_shinikova_otpadnaha_v_purviia_krug_na/", "text": "Сесил Каратанчева и Изабелла Шиникова отпаднаха още в първия кръг на турнира на червени кортове в Букурещ. Българските тенисистки успяха да спечелят само по три гейма срещу представителките на домакините Александра Дулгери и Елена-Габриела Русе, а двата двубоя продължиха общо 120 минути. Каратанчева, която записа три поредни трисетови победи в квалификациите, отстъпи с 1:6, 2:6 на Дулгеру, която също премина през пресявките. Румънката реализира шест пробива от седем възможности и спаси един от двата шанса, които се откриха пред българката, за да стигне до успеха след 64 минути игра. Дулгеру, която в момента е 294-а в световната ранглиста, но достигна до №26 през 2011 г., вкара 83% от първите си сервиси. Тя спечели 26 от 42-те точки, които бяха разиграни в подаванията й, и 62% от точките, в които посрещаше. Това беше първи мач между Дулгеру и Каратанчева, която за пръв път път през 2017 г. игра в основна схема на турнир на WTA. 27-годишната българка си тръгва от надпреварата с 1925 долара от наградния фонд и 18 точки за световната ранглиста, в която заема 231-ата позиция. По-рано днес стартиралата директно от основната схема Шиникова загуби с 2:6, 1:6 от участващата с \"уайлд кард\" Елена-Габриела Русе. Двубоят, който е първи помежду им, продължи само 54 минути. 19-годишната румънка, която е №302 в света, не даде нито една точка за пробив на българката и реализира пет от своите девет възможности. Шиникова приключва участието си 1925 долара от наградния фонд и 1 точка за ранглистата, където е под №289. ", "date": "2017.07.18", "title": "Каратанчева и Шиникова отпаднаха в първия кръг на турнира в Букурещ"}
{"url": "http://www.dnevnik.bg/bulgaria/2017/07/18/3009152_prezidentut_v_karlovo_useshtaneto_za_nespravedlivost_e/", "text": "\"От рождението на Апостола ни делят едва 180 години. Днес България е свободна република, но мнозина я напускат, а усещането за несправедливост е масово\", заяви днес президентът Румен Радев в Карлово на церемонията по повод 180 години от рождението на Васил Левски. Държавният глава допълни, че свободата е път, който всеки трябва да извърви и да поеме отговорност за делата и думите си \"и да осъзнае, че от него зависи да обърне времето\". \"За Васил Левски родолюбието не е трапеза, а мисия. Тежко е да го констатираме, но днешната българска политика е печалното отрицание на онова кредо на Апостола. Оттам и бедите ни\", обобщи Румен Радев.", "date": "2017.07.18", "title": "Президентът в Карлово: Усещането за несправедливост е масово"}
{"url": "http://www.dnevnik.bg/evropa/2017/07/18/3009160_martin_shulc_namekna_che_koito_ne_priema_bejanci_shte/", "text": "Кандидатът за канцлер на германските социалдемократи Мартин Шулц обяви в своя реч, че европейските средства трябва да бъдат отпускани съгласно принципите за солидарност, намеквайки, че страни от Централна и Източна Европа, които отказват да приемат мигранти, би трябвало да получават по-малко средства от Брюксел, предаде ДПА, цитирана от БТА. \"В Европа няма бежанска криза. Ние сме богат и огромен континент и просто трябва да разпределим бежанците по един разумен начин. Онова, което преживяваме, е криза на солидарността\", каза Шулц. Той се възмути, че има страни, които \"казват \"да\" на Европа, когато получават нещо от нея, но \"не\", когато от тях се очаква да направят определени стъпки, като например да приемат бежанците\". Мартин Шулц подчерта, че тази ситуация трябва да спре. \"Ако стана канцлер на Германия, аз ще наложа вето върху всеки европейски бюджет, който не се основава на принципа на солидарността\", обобщи доскорошният председател на европейския парламент.", "date": "2017.07.18", "title": "Мартин Шулц намекна, че който не приема бежанци, ще получава по-малко евросредства"}
