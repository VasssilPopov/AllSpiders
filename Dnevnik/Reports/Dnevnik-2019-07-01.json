{"url": "https://www.dnevnik.bg/sport/2019/07/01/3932586_fotogaleriia_mimoletnata_poiava_na_grigor_dimitrov_na/", "text": "Григор Димитров записа тежко поражение и напусна \"Уимбълдън\" още на старта. Той  .", "date": "2019.07.01", "title": "Фотогалерия: Мимолетната поява на Григор Димитров на \"Уимбълдън\""}
{"url": "https://www.dnevnik.bg/sport/2019/07/01/3932591_prandi_e_vzel_kraini_merki_s_otluchvaneto_na_opitni/", "text": "Селекционерът на националния отбор по волейбол Силвано Пранди е предприел крайни мерки преди квалификацията за олимпийските игри. Италианецът е решил да остави шестима от опитните играчи извън състава, съобщава \"Нова телевизия\". Според информацията близнаците Валентин и Георги Братоеви, центровете Николай Николов и Теодор Тодоров, диагоналът Николай Учиков и либерото Владислав Иванов са извън групата. Играчите са потвърдили, че няма да бъдат викани за най-важния турнир за сезона. Посочва се още, че част от другите волейболисти опитали да променят решението на Пранди, но без успех. След последния мач в Лигата на нациите, белязан от  тежката загуба от Сърбия (0:3) , селекционерът  каза, че има план за действие с поглед към квалификацията . Олимпийската квалификация ще се проведе от 9 до 11 август във Варна. Съперници на България ще са Бразилия, Пуерто Рико и Египет.", "date": "2019.07.01", "title": "Пранди е взел крайни мерки с отлъчването на опитни играчи за олимпийската квалификация"}
{"url": "https://www.dnevnik.bg/bulgaria/2019/07/01/3932360_lozan_panov_ne_vijda_nujda_ot_promenite_v_zakona_za/", "text": "Председателят на Върховния касационен съд (ВКС) Лозан Панов смята, че не са необходими промени в законодателството, които да позволят разследване на председателите на върховните съдилища. Предложенията за промени в Наказателно-процесуалния кодекс (НПК) и Закона за съдебната власт (ЗСВ) бяха оповестени от министъра на правосъдието Данаил Кирилов, който представи публично проекта си за законодателни промени, позволяващи разследване на \"тримата големи\" – главния прокурор и председателите на Върховния административен съд и Върховния касационен съд. \"Благодаря на изпълнителната власт за загрижеността. Аз я виждам тази загриженост в действията на други органи като НАП и други такива. Така че - благодаря за това. Не е нужно това да се прави\", заяви Панов, цитиран от БНР. Лозан Панов е бил проверяван многократно, а в момента Националната агенция за приходите прави ревизия както на неговото, така и на имуществото на съпругата му Елисавета Панова  по разпореждане на прокуратурата  във връзка със скандала с апартаментите, купени на по-ниски от пазарните цени. Наскоро срещу него  приключи и проверка на антикорупционната комисия , която  не установи конфликт на интереси  при покупката на жилището. Въпреки това обаче сигналът е препратен на Инспектората към Висшия съдебен съвет, тъй като това е единствената компетентна институция, която може да се произнася за магистрати. И без поправки в законодателството за \"тримата големи\" Панов  вече бе осъден на две инстанции  и окончателно глобен с 1000 лева, защото е подал имуществената си декларация само пред Инспектората към Висшия съдебен съвет (ИВСС), но не и пред Сметната палата. Председателят на ВКС участва в дискусия на тема \"Когато Върховният съд на Полша отказа да се подчини на политици\", а на срещата в Съдебната палата участва и първият председател на Върховния съд на Полша Малгожата Герсдорф. \"В държавите, подкрепили замразяването на членството на Полша в Европейската мрежа на съдебните съвети, очевидно разделението на властите не е проформа и те са оценили адекватно опасността от нарастващия популизъм в Полша, който не е само полски феномен\", коментира Панов, цитиран от БТА. Той припомни, че ВСС е изпратил запитване до Министерството на външните работи дали подкрепата на съдебния съвет по този казус ще навреди на националните интереси, като след това България се е въздържала при гласуването за замразяването на членството на Полша. По темата за популизма председателят на ВКС цитира холандски учен, който е на мнение, че когато опозицията е слаба, популистите се разочароват, че ги ограничават независимия съд и медиите, и започват да се опитват да ги отслабват. Панов припомни и че България е на 111-о място по свободата на словото в класацията на \"Репортери без граница\". Председателят на ВКС допълни, че резултатите от борбата с корупцията достатъчно добре илюстрират как функционира съдебната власт. Той представи полския гост Малгожата Герсдорф, като заяви, че с действията си тя дава пример за отстояване на независимостта и разделението на властите, отказвайки да напусне поста и да се подчини на управляващите. Председателят на ВКС припомни, че Полша е станала първата европейска страна в ЕС, срещу която е била задействана наказателна процедура от ЕК заради съдебната реформа в страната. Тя уреждала министъра на правосъдието да има право да уволнява и назначава председателите на съдилищата, както и промяна на възрастта за пенсиониране, като единствено президентът можел да удължава активната служба на съдиите. Друга промяна била, че магистратите можели да бъдат санкционирани, ако властите сметнат, че техните решения са неподходящи. \"Независимостта на съда е защита на гражданите, а не на съдиите\", каза от своя страна Малгожата Герсдорф. Тя препоръча обществото да се образова за това какво означава независимост на съда и на съдиите. Герсдорф допълни, че е имала подкрепата на всички върховни съдии и на обществото, затова е можела да заяви твърдата си позиция срещу законодателите.", "date": "2019.07.01", "title": "Лозан Панов не вижда нужда от промените в закона за \"тримата големи\""}
{"url": "https://www.dnevnik.bg/razvlechenie/2019/07/01/3932355_gradski_detektiv_do_izgreva_s_gradskiia_transport/", "text": "Името е английско, но ритуалът чисто български - да посрещнем изгрева на 1 юли на брега на морето. Нещо повече - ражда се в годините на \"зрелия социализъм\". Как една песен роди контракултурен феномен в България години след световната си популярност? На днешния 1 юли подкастът \"Градски детектив\" се връща на вълнолома във Варна в средата на 80-те, за да потърси корените на Джулай морнинг - едно събиране на \"неформали\", превърнало се в съвременна българска традиция. Говорят Роберт Леви, Янко Димов и Невен Кидеров. \"Градски детектив\"  е подкаст за градски легенди и моменти от културната и архитектурната история на българските градове. \"Дневник\" е медиен партньор на проекта, финансиран във втория си сезон от програма \"Култура\" на Столичната община. Следете епизодите  през понеделник на сайта на проекта  и през уикенд  в специалната метатема на \"Дневник\" . Можете да ги чуете и по БНР - програма \"Христо Ботев\", през понеделник в предаването \"Аларма\" или да се абонирате и във  всички приложения за подкасти.", "date": "2019.07.01", "title": "Градски детектив: До изгрева с градския транспорт"}
{"url": "https://www.dnevnik.bg/politika/2019/07/01/3932374_vuvejdaneto_na_tol_sistemata_ostava_za_1_mart_2020_g/", "text": "Крайният срок за въвеждане на търговската експлоатация на тол-системата ще бъде не по-късно от 1 март 2020 г. Това съобщи депутатът от ГЕРБ Александър Ненков, цитиран от \"Фокус\". Ненков каза, че днес е внесен законопроект за изменение и допълнение на Закона за пътищата, който касае тол-системата. От 16 август. по сега действащата нормативна уредба трябваше да започне т.нар. търговската и техническа експлоатация за системата за тежкотоварните превозни средства над 3.5 тона. Ненков обясни, че във връзка с притесненията, които са изказали превозвачите относно тарифирането, е взето решение от 16 август да се даде старт само на техническата част на системата, а не по-късно от 1 март 2020 г. да започне реалното събиране на таксите. \"Това го правим в унисон с проведените срещи с превозвачите, за да се намери необходимият консенсус за тарифирането, както и за обхвата на пътищата\", обясни Ненков. \"Това е краен срок, в който, ако системата заработи технически на достатъчно добро ниво и ако се постигне по-бързо необходимият компромис между двете страни, то тя може да стартира и много по-рано от тази дата. Но за всеки случай сме дали един краен срок, който няма да бъде повече удължаван\", подчерта Ненков Той припомни, че на този етап обхватът на тол-системата включва магистралите, пътищата от първи клас и част от второкласните пътища. Според него и превозвачите се появили притеснения, че тарифирането от тол-системата би се отразило на стоки от първа необходимост и някои от тях биха поскъпнали. \"Поради тази причина през следващите няколко месеца всичко това ще бъде изчистено и се надявам да се намери необходимият баланс и доверие между двете страни – държавата и АПИ, от една страна, и превозвачите, от друга\", обясни Ненков. Само преди седмица беше планирано  системата да бъде въведена в търговска експлоатация най-рано през ноември. Очакваните приходи от тол-такси са около 700 млн. лв. на година и общо около 1 млрд. лв. приходи заедно с продажбите на винетки. Предвидени са три начина за тол-таксуване - маршрутна карта, GPS тракери и бордови устройства. Маршрутната карта е подходяща за шофьорите, които по-рядко пътуват. Тя ще важи за 24 часа от момента на активирането й. Досега са изградени 65 от 100 контролни точки с камери, които ще следят за редовността на ползвателите на пътя заедно с мобилните екипи на тол-управлението. Всичките 100 рамки трябваше да са готови до началото на системата на 16 август.", "date": "2019.07.01", "title": "Въвеждането на тол-системата остава за 1 март 2020 г."}
{"url": "https://www.dnevnik.bg/photos/2019/07/01/3932389_snimka_na_denia_reklama_na_liatoto_v_spalniia_vagon/", "text": "БДЖ и веригата ИКЕА преоборудваха един от спалните вагони на железницата, така, че да добие лятно ваканционно настроение.", "date": "2019.07.01", "title": "Снимка на деня: Реклама на лятото в спалния вагон"}
{"url": "https://www.dnevnik.bg/analizi/2019/07/01/3932400_vseki_opit_da_se_nadnikne_v_shemite_za_saniraneto_se/", "text": "Някои новини не са това, на което приличат. Когато тези дни Комисията за защита на конкуренцията (КЗК) съобщи, че е установила картел от 33 фирми, възползвали се от програмата за саниране, мнозина възкликнаха \"Знаехме си!\". Но какво по-точно? Че от санирането, което е запазена марка на ГЕРБ, се облагодетелстват определени фирми и политици? Че при обществените поръчки по програмата за 2 милиарда лева има нередности? Че КЗК си върши работата? Първо, картелът е установен при дейности, за които не отива лъвският пай от Националната програма за енергийна ефективност, чийто старт бе даден през 2015 година - става дума за обследване на сгради и изготвяне на енергийни и технически паспорти. Големите разходи са за външната топлоизолация. И тъй като санирането и строителството на магистрали са визитките на управлението на ГЕРБ, техните \"лаврови венци\", управляващите няма да допуснат и листо да падне от тях. Второ, един и същ кмет два пъти сигнализира КЗК за картели на фирми, облагодетелствали се от програмата за саниране. Това е д-р Дарин Димитров, първи мандат кмет на Търговище, избран от листата на ГЕРБ, който би желал и втори. Кметът е подател на сигнала, по който е актуалното решение за картел. Но има и друг от март 2016 - анонимка, за която Димитров твърди, че нямало как да не препрати на КЗК. А самата КЗК се произнася чак след две години, през декември 2018 - също със заключение за картел, този път от 13 фирми. И в двата сигнала става дума за едно и също - фирми се договаряли как да си разпределят обектите и какви цени да предлагат. Освен проявената два пъти кметска бдителност впечатление правят и други съвпадения - въпросните картели изпълняват обществени поръчки в общините Пловдив и Гоце Делчев. (Но са работили и на територията на община Търговище.) От което следва, че ще бъдат проверявани кметовете на двете общини - Иван Тотев, чиито несходства с премиера и лидер на ГЕРБ Бойко Борисов са публично известни, и Владимир Москов, който кара шести пореден мандат като кмет на Гоце Делчев, от листата на БСП. Три фирми се набиват на очи в съобщенията на КЗК за картели по Националната програма за енергийна ефективност - \"ВМЛ-консулт\", \"Архкон проект\" и \"Евиданс инженеринг\". Те (заедно с други) фигурират в три решения на КЗК - в двете по сигналите на кмета на Търговище и в още едно от декември 2018, където отново се визира сговаряне за същата дейност в картел от 11 фирми, действали в община Гоце Делчев. Но какъвто и да е резултатът от решенията, от там няма да тръгне разплитането на схемите в санирането. Досега всеки опит да се надникне в тях беше блокиран. Опитаха се да го направят от служебния кабинет, назначен от президента Радев през 2017 година. Тогава имаше сигнал до прокуратурата заради прекалено високи и необосновани цени на санирането, но прокуратурата не откри данни за престъпление. Според говорителката на главния прокурор Румяна Арнаудова в сигнала било посочено, че навярно е възможно да има злоупотреби, както и че липсва контролен орган за разходване на средствата. Но нямало конкретно нарушение. От БСП пък въпреки отделни критики не показаха последователност по темата. Така една от най-големите схеми за разходване на публични средства се оказва извън обсега на опозицията, макар че през 2017 Сметната палата констатира, че е нарушена бюджетната дисциплина, тъй като правителството е изляло 1 милиард в проект, за който не са били предвидени разходи в бюджета. А активността на КЗК по отделни случаи разфокусира вниманието от общини, обявени за първенци в санирането и съответно получатели на най-много средства по националната програма. Половината от тези средства са от заеми, чието изплащане предстои в следващите години. Българската банка за развитие (ББР), през която минава финансирането на санирането, изтегли два кредита - от Банката за развитие към Съвета на Европа и от германската KfW, за общо 500 милиона лева, които трябва да се върнат през 2022 и 2023 година. Освен това има и друг финансов ангажимент за още половин милиард лева. По-рано от падежите обаче изтича 5-годишната гаранция на първите санирани сгради. В случай на дефекти сдруженията на собствениците, регистрирани заради изискванията на програмата, трудно ще си търсят правата по съдебен ред. Защото под договора за целево финансиране стои подписът на съответния кмет, упълномощен от сдружението да го подпише. Други новини за санирането няма. И пари няма. Управляващите периодично съобщават, че над 2000 жилищни сгради имат договори за целево финансиране с ББР, но това е факт от януари 2016, когато е преустановено сключването на нови договори. По данни на Министерството на регионалното развитие санираните сгради са 1669, за други имало обявени обществени поръчки за техническо обследване или за строително-монтажни работи, а по трети нищо не е започнато. Тази пролет властта обяви, че програмата спира. При едно пътуване до Пазарджик с джипа на министър-председателя вицепремиерът Томислав Дончев обясни, че програмата за държавно саниране спирала, защото не било справедливо с данъците на всички да се ремонтират жилищата на малцина. Това през 2015 г. не го ли знаехте, г-н Дончев?", "date": "2019.07.01", "title": "Всеки опит да се надникне в схемите за санирането се блокира"}
{"url": "https://www.dnevnik.bg/analizi/2019/07/01/3932375_za_skandala_s_uchebnicite_po_istoriia/", "text": "През изтеклата седмица тече много разгорещена размяна на мнения за начина, по който комунизмът трябва да бъде представен в учебниците по история. Чуха се остри и аргументирани упреци към някои от предлаганите учебници. Но едва ли може да се стигне до задоволително решение само по пътя на прибавяне или изваждане от тях на едни или други факти. Различията са радикални, проблемът е много по-сериозен и не може да бъде решен по пътя на убеждаването на някоя от спорещите страни. Нещата опират до изясняване методологическата позиция на отделните историци и до идеята на просветното ведомство за характера и целите на образователния процес. Но за да се говори по същество, трябва предварително да се разчистят редица \"принципни\" недоразумения, а нерядко и откровени спекулации, които задушават трезвото мислене. . В изказванията на критикуваните беше отречено това право на разследващи журналисти и свободни изследователи, а дори и на историци, доста ангажирани с проблемите за представянето на комунизма в образователния процес. Но трудно може изкуствено да бъде стеснен кръгът на активно интересуващите се от проблема, тъй като качеството на учебниците и позицията, от която са написани, са проблем на цялото общество, а не поле за академична изява. Още повече че учебникът не е академичен продукт, а особен жанр, вторична дейност, преразказ и популяризиране на предхождащи го изследвания, адаптирани с педагогическа цел към нуждите и капацитета на една или друга възрастова група. Разговорът за учебниците не може да бъде \"академичен\" монопол. . Един от застъпниците на тази теза заяви от екрана на националната телевизия: \"Няма такъв период в историята, когато да има само лошо или само добро.\" В най-общ смисъл това е вярно, но пренесено в сферата на оценка на историческите явления и политическите системи, е в основата на релативизирането на научните и моралните оценки, което води до приравняване на всички режими и в края на краищата – до частичното оправдаване на формално осъжданата система. В немската историография на нацизма такава позиция се определя като  . Това е пътят, който води до реплики като \"това, което ни отне демокрацията\". Министерството на образованието ясно и адекватно задава тематичната програма относно периода на комунизма. Критикуваните учебници формално са спазили тази логика, но вътрешно я ерозират и по същество подменят задачата. Инструмент за това е отстояваният възглед за работата на историка като свобода на интерпретациите. Как в разглеждания случай най-често се отстоява това \"право\" на собствена интерпретация? Чрез прилагане на различни техники за пресемантизиране на факти, писмени текстове и артефакти. Списъкът на приложените похвати е дълъг: нарушаване на тематичните пропорции (само няколко реда за лагерите и Белене и цели страници за Димитровската и Живковата конституция); поставяне на прекален акцент върху факти, събития и като резултат: релативизиране на оценката за политическата природа на режима; преекспониране на личностите от стария режим; премълчаване на важни факти или откровеното им изопачаване; игра със статистически данни от комунистическото време; непряка пропаганда чрез фотоилюстрациите; формулиране на погрешни или тенденциозни въпроси към учениците и т.н Възгледът за свободата на историческите интерпретации кулминира в изказвания в духа на това, че е още рано да има обективна оценка за времето на комунизма, че либерализмът е в криза и трябва да минат 100 или 200 години, за да може историята правилно да отсъди кой крив, кой прав. . Тази граница е резултат на двойна проверка. На първо място тя се определя от характера на коментирания факт или събитие; налице е нещо като съпротива на реалността – фактите и събитията се съпротивляват на произволно налаганите им значения, които по същество ги деформират. Типичен пример за това е представянето в някои от учебниците на постиженията на \"социалистическата индустриализация\". Те се документират вън от какъвто и да е контекст. Петдесет години е дълъг период и какъвто и да е режимът, страната не може да стои на едно място, хората живеят и създават различни блага. Въпросът е не възхваляването им, а разясняване каква е концепцията и цената на тази индустриализация, какви са крайните ѝ резултати, видени в контекста на външния свят, на съседни и сходни страни, развивали се при други политически и икономически условия. Всичко това означава, че проблемът за подбора и интерпретацията на историческите факти се явява преди всичко морален проблем. Вторият способ за проверка на историческите интерпретации е посредством научния форум, оценката на научната общност, формирана на базата на преобладаващото мнение на изследователите. У нас вече е натрупана огромна литература, издадени са десетки академични томове върху периода; българският комунизъм е изследван в детайли, не само в политически план, но и във всички социални и личностни полета. (За съжаление много малко от натрупаното познание се е превърнало в общ опит – поради политическото и медийно безразличие по въпроса.) Има и открояващи се изключения, но в по-голямата част от съществуващата академична продукция, както и сред водещите изследователи на периода съществува консенсус относно характера на комунистическия тоталитаризъм и неговите български превъплъщения през годините. По-скоро българско изключение са силните   тенденции в част от историците на периода. Най-същественият въпрос в случая е не дори дали могат да се изразяват различни интерпретации за близкото ни минало (в това отношение няма никакви пречки), а дали всяка интерпретация е подходяща при изграждането на историческата грамотност на децата, която училището има за задача да даде. . Тази стратегия за защита съзнателно или неволно води до деградиране на моралния климат в обществото и до исторически нихилизъм. Стига се до парадокса да се сравнява критиката, отправена им от един или друг безвластен индивид, с цензурата и репресията на тоталитарната държава. И всичко това – за да се защити десетилетният монопол върху идеологическия и икономически бизнес с учебниците. Тези автори сами добре използват разликата между миналата и днешната епоха, тъй като не слизат от трибуната на националните медии, за да обясняват колко е заплашена свободата им на изразяване. \"Историците трябва да бъдат свободни в условията на демокрацията\" – в това проблематично заявление от телевизионния екран прозира употребата на принципите на демокрацията срещу нейните собствени ценности. Демокрацията не е всепозволяващо общество, политическият плурализъм не означава толерантност към каквито и да било възгледи, които заплашват ценностите ѝ и общото благо. Част от нейните защитни механизми са да бъде нетърпима към тях. От друга страна, съвършено несъстоятелно е да се приравняват политическият и научният плурализъм. Политическият плурализъм третира като равностойни всички възгледи за обществото, които се вписват в неговата ценностна система, докато в науката вододелът минава между адекватното познание и изкривеното познание. Има правилни и неправилни научни тези и те не могат да бъдат равнопоставени, еднакво ценени. Никой не възпрепятства съществуването им, но налице са достатъчно основания да бъде поставена под въпрос целесъобразността да се възпроизвеждат чрез образователния процес. Учебниците не могат да се третират като поле на свободна изява на авторски позиции, те са инструмент за осъществяване на една от най-важните функции на обществото – подготвяне на децата по начин да са адекватни и успешни в новия свят. Така достигаме до най-важните проблеми: първо – какво трябва да представлява учебникът по история; второ – каква трябва да бъде ролята на държавата и конкретно на МОН в определяне съдържанието на учебниците? По дефиниция учебникът е вид инструкция, която трябва да предаде някакво проверено и сигурно знание, той не бива да подава противоречиви сигнали, ролята му не е да проблематизира преподавания материал. Във всички държави историята като учебен предмет е предназначена да създаде в учениците чувство за принадлежност към една общност, да бъде стимул за укрепване на националната идентичност чрез утвърждаване на определени граждански и човешки ценности. Но как това може да бъде постигнато в национален план, ако в различни училища или в различни градове различните учебници предлагат пет различни, често противоречащи си, версии за историята? И не само класическия тоталитаризъм от времето на сталинизма или ранния живковизъм, но и по-късното му \"мирно\" превъплъщение, когато тоталното наблюдение, контрол и шантаж поемат функциите на открития терор и лагерите. Едва ли е необходимо учебниците да се претоварват с цялата налична фактология. Сериозните изследователи на периода лесно могат да достигнат до съгласие относно списъка на задължителните теми и факти, които трябва да присъстват, за да няма в учебника много от липсите, които бяха констатирани. Основната задача трябва да бъде създаването на умения учениците да разпознават изучаваното явление тоталитаризъм и да са чувствителни към неговите рецидиви или модерни превъплъщения. Така неизбежно се стига до ролята на министерството. Констатираме, че то полага немалко усилия за регулиране на ситуацията, но до голяма степен остава и затворник на завареното наследство от една изградена и затънала в \"традиция\", но доста капсулирана система за производство на учебници. Парадоксално, тази система беше създадена като гарант за демократичност на процедурата – премахване на държавния монопол (с оглед намаляване тежестта на \"старите\" кадри), активиране на частния сектор, многообразие и конкуренция. Министерството се сви до ролята на гарант на процедурата. В края на краищата се случи точно това, от което инициаторите на реформата се страхуваха – един монопол замества друг монопол. Очевидно, дошло е време моделът да се ревизира. На първо място, в начина на функциониране на самите структури, които министерството е изградило или предстои да създаде. Не е ли странно, че авторка в един от най-оспорваните учебници заяви от екрана на националната телевизия, че не може да разбере защо са атакувани, след като този учебник е бил оценен в МОН като \"най-добре представящ периода\" на комунизма в България?", "date": "2019.07.01", "title": "За скандала с учебниците по история"}
{"url": "https://www.dnevnik.bg/gradska_sreda/2019/07/01/3932277_nova_ideia_pametnikut_na_suvetskata_armiia_da_se/", "text": "Нова идея за бъдещето на Паметника на съветската армия в София обяви арх. Борислав Игнатов, председател на Камарата на архитектите в България - да бъде положен в саркофаг. Преди седмица той предложи върху постамента вместо фигуралната композиция да се монтира националният герб. Кръсти го \"Монумент на българската държавност\", като под герба беше изписал с огромни букви \"България над всичко\". Този вариант предизвика остри коментари в медиите и във фейсбук: \"да не се докосва, той е история\", \"да се премахне изцяло\", \"гербът отгоре е патриотарски кич\"... Във фейсбук арх. Игнатов развива идеята си, като търси \"удовлетворяване на взаимно изключващите се отзиви\". Той предлага цялостно запазване на паметника, но да бъде покрит със защитен саркофаг. Така той ще бъде запазен от \"бури, киселинни дъждове, температурни амплитуди, изгорели газове, графити и злонамерени действия\". Идеята е да се повтори моделът за съхранение на тракийската гробница в Свещари, която е под защитата на ЮНЕСКО. Тя е изолирана от външни влияния чрез огромна камера, в която се поддържа постоянна температура и влажност, а отгоре е засипана с пръст и озеленена. Така Паметникът на съветската армия става музеен експонат в собствено пространство, обяснява арх. Игнатов. Втората фаза е защитният купол над паметника да бъде терасиран отвън и озеленен, дори с дървета, за да се впише в Княжеската градина. Пътеки и стълби да водят към върха на този зелен изкуствен хълм, откъдето ще се открива панорамна гледка към храма \"Св. Александър Невски\", Софийския университет, Народното събрание, Борисовата градина, националния стадион и т.н. Примери за подкрепа на идеята си арх. Игнатов привежда от парижкия Монмартр, Ница, Сан Себастиан и Белград. Там високите хълмове са притегателно място за туристите и за жителите на града. \"Надявам се, че това доразвито предложение няма да има противници, понеже се съобразява с всичко, казано до момента. Реализацията му ще постави природата над всичко и ще успокои духовете, като запази историята на съветската пропаганда, без тя да доминира в столицата ни\", споделя вижданията си арх. Игнатов на страницата си във фейсбук. Запитан какъв е мотивът точно сега да предлага идеи за този паметник, арх. Игнатов обясни пред \"Дневник\", че въпросът стои нерешен вече 30 години. \"Изненадан съм, че не последва никаква реакция от политическите сили след първото ми предложение (за мемориал \"България над всичко\"). Новото ми предложение е извън тоталното разрушаване, то го запазва в музейна среда, което няма да противоречи и на руския закон срещу разрушаването на военни паметници\", обясни председателят на Камарата на архитектите. На въпрос на \"Дневник\", ако идеята му намери много последователи в София, той би ли я реализирал, като се кандидатира за кмет на столицата, арх. Игнатов заяви: \"Ако имам подкрепата на хората, защо не? Аз имам виждания и за други проблеми на града в сферата на транспорта, в озеленяването, строителството...\"", "date": "2019.07.01", "title": "Нова идея: Паметникът на съветската армия да се съхрани в зелен саркофаг"}
{"url": "https://www.dnevnik.bg/photos/snimka_na_denia/2019/07/01/3932431_snimka_na_denia_driamka_po_vreme_na_nai-dulgiia_v/", "text": "След като почти  на лидерите на Европейския съюз, за да се споразумеят кои хора да предложат за най-висшите постове на блока, утре усилията продължават. Срещата бе уморителна не само за лидерите, но и за журналистите, някои от които бяха заснети да спят, чакайки края на заседанието.", "date": "2019.07.01", "title": "Снимка на деня: Дрямка по време на най-дългия в историята Европейски съвет"}
{"url": "https://www.dnevnik.bg/razvlechenie/2019/07/01/3932410_vladimir_putin_eltun_djon_burka_rusiia_e_neutralna/", "text": "Руският президент Владимир Путин отрече твърденията на британския певец Елтън Джон, че Русия е враждебно настроена към ЛГБТ общността и че той греши, като твърди това, пише \"Холивуд рипортър\". Руската информационна агенция цитира руския държавен глава да казва, че според него Елтън Джон се е объркал. \"Ние (в Русия) имаме много неутрално отношение към членовете на ЛГБТ общността. Имаме закон, за който бяхме критикувани, закон, забраняващ пропагандата на хомосексуалността сред подрастващите.\" Според Путин законът цели да осигури на децата възможност сами да вземат решение за сексуалността си, когато са достатъчно пораснали. В своя коментар Путин прави комплимент на Елтън Джон за това, че го уважава много и го определя като \"гениален музикант\". Тези негови изказвания идват малко след като Джон коментира скорошно интервю на руския президент с \"Файненшъл таймс\", в което той казва, че намира половите категории за \"прекомерни\", и допълва, че не иска ЛГБТ културата да \"засенчи\" руската хетеросексуална култура. В свое отворено писмо до Путин, публикувано в петък, Джон казва: \"Напълно съм несъгласен с виждането ви, че преследването на политики, които се стремят към мултикултурно и сексуално разнообразие, са отживелица в нашите общества.\" Певецът допълва още, че открива двойственост в коментара на Путин за това, че иска ЛГБТ хората \"да са щастливи\" и че \"ние нямаме проблем с това\", посочвайки като пример цензурирането на биографичния филм за Елтън Джон \"Рокетмен\" в Русия, при което от него бяха махнати гей секс сцените и кадрите с употреба на наркотици. Междувременно руският министър на културата, който отговаря за разрешителните за издаването на филми, подчерта, че той не е изисквал никакви промени във филма, както и че монтажът е бил направен доброволно от местния дистрибутор.", "date": "2019.07.01", "title": "Владимир Путин: Елтън Джон бърка, Русия е \"неутрална\" спрямо ЛГБТ общността"}
{"url": "https://www.dnevnik.bg/evropa/2019/07/01/3932448_shveciia_zabrani_pusheneto_na_otkrito_na_opredeleni/", "text": "В Швеция влезе в сила забрана за тютюнопушене на открито на определени обществени места, включително спортни площадки и перони на жп гари, съобщи \"Асошиейтед прес\". Забраната, която влиза в сила днес, означава, че тютюнопушенето в откритите зони на ресторанти и входовете на кабинки, предназначени за пушачи, се забранява. Забраната се разпростира и върху електронните цигари. Според официални данни само 11 процента от 11-милионното население на Швеция са пушели ежедневно през 2016 г., а близо 10 процента - от време на време. През май 2005 г. Швеция забрани тютюнопушенето в барове и ресторанти. Според новия закон целта е скандинавската държава да стане страна без тютюнопушене до 2025 г., отбелязва АП. /БТА", "date": "2019.07.01", "title": "Швеция забрани пушенето на открито на определени места"}
{"url": "https://www.dnevnik.bg/sport/2019/07/01/3932441_real_madrid_poiska_da_zapochne_sezona_s_tri_poredni/", "text": "\"Реал\" (Мадрид) е поискал да започне новия сезон с три последователни гостувания, съобщава \"Ас\". Белите са подали молба до Ла Лига, като са се обосновали с  ремонта на стадиона си . От години \"Реал\" се подготвя за модернизацията на \"Сантяго Бернабеу\", като вече направи първите стъпки. Предвижда се мащабната реконструкция да продължи три години и половина. Най-тежките дейности ще се извършват през летните месеци. Подобна молба са подали и от \"Валядолид\". От \"Ас\" припомнят, че преди две години организаторите на испанското първенство са удовлетворили същото искане на \"Атлетико\" (Мадрид), който изграждаше \"Уанда метрополитано\". Жребият за новия сезон в Ла Лига е на 4 юли. Проектът за реконструкцията на \"Бернабеу\" ще струва между 525 и 575 милиона евро. \"Реал\" ще финансира проекта със  заем от американските банки  \"Мерил Линч\" (Merrill Lynch) и \"Джей Пи Морган\" (JP Morgan). \"Сантяго Бернабеу\" е построен през 1947 година, като два пъти претърпява основна реконструкция – 1982 и 2001 г. В четири случая стадионът е разширяван, а сега капацитетът му е 81 044 места. Най-голямата промяна ще бъде изграждането на подвижен покрив. Височината на съоръжението ще бъде увеличена с 12 метра. Централната трибуна също ще претърпи промени, а капацитетът ще се увеличи с 3000 места.", "date": "2019.07.01", "title": "\"Реал\" (Мадрид) поиска да започне сезона с три поредни гостувания"}
{"url": "https://www.dnevnik.bg/biznes/2019/07/01/3932382_bulgartransgaz_shte_triabva_da_skljuchi_dogovor_s/", "text": "Комисията за защита на конкуренцията (КЗК) определя като незаконосъобразно решението на \"Булгартрансгаз\" да подпише договор за доставка по българското трасе на \"Турски поток\" с втората в класацията фирма, като се откаже да направи това с първата. Решението на комисията от 27 юни е след жалба от страна на ДЗЗД \"Консорциум Аркад\" - класираното на първо място сдружение, в центъра на което стои фирмата от Саудитска Арабия \"Аркад\". Комисията връща преписката на държавната компания да направи възлагане на поръчката по законов ред и се разпорежда да плати на \"Аркад\" 4500 лв., които компанията внесла като държавна такса, за да обжалва решението. Оставено е без уважение и искането на държавната компания за предварително изпълнение на поръчката. На сайта си \"Булгартрансгаз\" обявява, че пред дружеството има два варианта: да сключи договор с \"Аркад\" или да обжалва решението на комисията. Посочва, че ще го анализира и тогава ще вземе решение. В края на май \"Булгартрансгаз\" обяви, че строителят на българската част по трасето на газопровода \"Турски поток\" няма да е избраният преди това консорциум около фирмата от Саудитска Арабия \"Аркад\", а вместо това за изпълнител на проекта за 3 млрд. лв. е избрано свързаното с \"Газпром\" обединение \"Газово развитие и разширение в България\". Тогава \"Капитал\" написа, че още през февруари руски медии са прогнозирали такъв финал на конкурса, а тогава все още не бяха известни имената на кандидатите. Мотивът, с който \"Булгартрансгаз\" обясни смяната на избрания изпълнител, беше, че саудитската компания не е представила поискани от нея документи. В жалбата си до комисията обаче сдружението обяснява, че са му поискани определени документи за сключване на договора, като за получаването им не е бил поставен срок. Поръчителят обаче обяснил в писмо, че според конкурсната документация срокът за това е 15 дни след взимането на решение и съответно срокът на 2 май вече е изтекъл. В писмото е предложена и среща на същата дата. Тя се е състояла и представители на избрания изпълнител са обявили, че сроковете за предоставяне на документи са нереалистични.  Между страните е била обсъдена възможността за издаване от страна на \"Булгартрансгаз\" ЕАД на изрично писмо, поясняващо определени клаузи по проектодоговора, което да бъде използвано с цел изясняване на договорните механизми пред финансиращите банки, с които се водят преговори за осигуряване на необходимото за проекта финансиране. Такова писмо не е било дадено. Жалбоподателят отбелязва, че представителите му са подчертали, че въпреки изброените трудности консорциумът прави всичко възможно и е ангажирал всички възможни ресурси за осигуряване на необходимото финансиране и предоставяне на необходимите документи за сключване на договор в най-кратки срокове. Изтъква, че представителите на ДЗЗД \"Консорциум Аркад\" са подчертали категорично желанието и готовността си да подпишат договора за възлагане на обществената поръчка. На 22 май обединението депозира в деловодството част от изискваните документи, като от отговора на \"Булгартрансгаз\" се разбира, че дотогава е бил удължен крайният срок. А междувременно на 17 май в деловодството на \"Булгартрансгаз\" е постъпило писмо от ДЗЗД консорциум \"Газово развитие и разширение в България\", в което се посочват ред отстъпки, достигащи малко над 31% и готовност да се сключи договор, ако бъде избран за изпълнител. Това съобщава и \"Булгартрансгаз\", като посочва, че така цената на доставката излиза 2.2 млрд. лв. без ДДС. В допълнение въпросният кандидат е предложил до 41% и други отстъпки.", "date": "2019.07.01", "title": "\"Булгартрансгаз\" ще трябва да сключи договор с отстранен кандидат за \"Турски поток\""}
{"url": "https://www.dnevnik.bg/gradska_sreda/2019/07/01/3932434_s_30_shte_se_vdignat_zaplatite_v_gradskiia_transport/", "text": "Йорданка Фандъкова ще предложи на Столичния общински съвет да приеме споразумение за вдигане на заплатите на шофьорите в градския транспорт с 10% три поредни години, съобщи \"Фокус\". Предложението на кмета е след среща днес с ръководствата на КНСБ и КТ \"Подкрепа\". Първото увеличение се предвижда да е от 1 март 2020 г. Сега основната заплата в столичния градски транспорт е 1150 лв., а средното възнаграждение е 1800 лв., в което са включени и парите за стаж, за храна, премии за добра работа и приходи от продажба на билети. Все още нормите за полагане на извънреден труд не се спазват, предупреди Пламен Димитров, президент на КНСБ, цитиран от \"Медиапул\". Според него причината за пренатоварването на водачите в градския транспорт е дефицитът на кадри. Той смята, че проблемът постепенно ще се реши с вдигането на заплатите. Само за два месеца след последното им увеличение от 1 април са постъпили на работа нови 55 водачи в градския транспорт. Нощният градски транспорт в столицата е прекален лукс, тъй като малко софиянци го ползват, а шофьорите се натоварват допълнително с извънреден труд, смята Димитър Манолов, президент на КТ \"Подкрепа\". Той предложи на Столичната община нощните линии да се дадат на частни фирми.", "date": "2019.07.01", "title": "С 30% ще се вдигнат заплатите в градския транспорт на София до 2022 г."}
{"url": "https://www.dnevnik.bg/analizi/2019/07/01/3932051_diferenciranite_stavki_za_dds_ne_sa_efektivna_socialna/", "text": "Народни представители от БСП предложиха намалени ставки за облагането с ДДС - 5% за избрани хранителни продукти и 9% за лекарства, заплащани от НЗОК, медицински изделия и диетични храни за медицински цели. Вносителите предлагат и повишаване на прага за задължителна регистрация от 50 на 100 хил. лева. Макар проектът да е придружен с мотиви и оценка на въздействието, текстовете са кратки и по-скоро декларативни. Не са формулирани ясни цели и не е изготвен социално-икономически анализ, аргументиращ връзката между предложените изменения и постигането на целите. Заявените мотиви, а и изказвания на политици, подкрепящи идеята, са насочени към повишаване на покупателната сила на домакинствата, предполагаемо – на тези с по-ниски доходи. Има очакване и за насърчаване на вътрешното потребление като цяло. Допускането за намаление на крайните цени в резултат от промените в данъчните ставки е ключова хипотеза за реализирането на посочените цели. При оценка на ефектите от конкретния законопроект, както и общо по философията на подобна посока на реформа на данъчната система, трябва да се имат предвид поне следните икономически закономерности: Данъчната система трябва да се разглежда в цялост и да се отчита въздействието на структурата на облагане върху икономическото развитие. Решението за промяна на относителната тежест на един данък за сметка на друг въздейства върху стимулите на бизнеса и домакинствата, променя поведението, насърчава едни житейски и икономически избори и обезсърчава други. Данъчната система на една страна следва да е съобразена с дългосрочните предизвикателствата пред факторите за нарастване на производителността и качеството на човешкия капитал, спецификите и структурата на нейната икономика, както и данъчните политики на страни, които са регионален или международен конкурент за привличане на инвестиции. България и страните от Централна и Източна Европа се стремят към догонване на по-богатите икономики в съюза и затова се опитват да изградят и прилагат данъчна политика, която да насърчава спестявания, предприемачество, инвестиции, труд, и в по-малка степен – текущо потребление. Допълнително следва да се отчита, че подобна структура на данъчното облагане е по-адекватна за малки отворени икономики, в които международната размяна на стоки и услуги има значителна роля. С увеличаването на сложността и въвеждането на разнообразни данъчни изключения и специални режими нараства и възможността за избягване на облагането, а политическата динамика От друга страна, трябва да се имат предвид и разходите на самата приходна администрация по прилагане на закона и предотвратяване на измами. Не е учудващо, че десетилетия на изследвания и анализи от ОИСР и МВФ потвърждават, че ДДС е ефективен там, където основата е максимално широка и се прилага единна ставка. Намаление на данъчната тежест винаги трябва да е в политическия дневен ред, но икономическата логика диктува то да започне от онези данъци, които въздействат в най-голяма степен на инвестиции, потребление, труд и изобщо, на стопанските решения. Идеите за преференциално третиране на потреблението на определени стоки трябва да се сравнят (поне) с намаление на осигурителните вноски, облагане на корпоративните печалби и дивиденти, а също и с намаляване на стандартната ставка на данъка върху добавената стойност. За пореден път се дават откъслечни примери с други страни с намалени ставки, без анализ на ефектите и за публичните финанси в тези страни и дори без да се споменат ключови характеристики на данъчната тежест там. От страните в Централна и Източна Европа, които прилагат диференцирана ставка за някои храни и/или лекарства, само една има по-ниска стандартна ставка и една – същата като България. Всички останали облагат с по-висока тежест както невключените в групата за намалена ставка хранителни продукти, така и всички останали стоки и услуги. Има като че ли на стоките за потребителите. Очакваната промяна на цената на една стока при намаление на данъчната ставка зависи най-общо от два фактора: еластичността на търсенето, от една страна, и пазарната структура, наличието на конкуренция и еластичност на предлагането, от друга. Може да се твърди с голяма доза увереност, че ефектът ще бъде \"споделен\" между потребители, търговци и доставчици, като крайната цена няма да спадне с целия размер на намаления данък. Следва да се отбележи също, че в Словакия през 2016 г. и в Румъния (през 2013 и 2015 г.) са въведени по-ниски ставки за някои хранителни продукти. Задълбочен анализ на ефектите все още не е направен, но незабавните резултати, измерени през промяна в цените в месеците след данъчните промени, са показателни - цените спадат с между 25 и 50% от намалението в данъчната ставка. Използването на мерки за въздействие върху цените, независимо дали става въпрос за административно контролиране или чрез промяна в ДДС, не може да постигне ефект само за определени социални групи. По-ниските цени са за всички потребители, независимо от размера на дохода - от подобни мерки се възползват както най-бедните, така и най-богатите. Хората с високи доходи потребяват повече в абсолютно изражение. Така например, в десетте процента домакинства с най-високи доходи разходите за потребление на хранителни продукти са 3,4 пъти по-високи от тези в десетте процента с най-ниски доходи; при лекарствата и здравните услуги разликата е 3,3 пъти, по данни на НСИ. Ако разгледаме доходите и потреблението на двадесетте процента най-бедни, то общият ефект от очакваните по-ниски цени е минимален. Отчитайки потреблението на основните хранителни продукти средно на лице в тези подоходни групи, Това означава, че при значително по-нисък общ фискален ефект може да се насочват по-високи социални трансфери към конкретни уязвими групи. Така се прилага общия принцип във фискалната политика за провеждане на социално подпомагане през бюджетните разходи, а не през данъчната система. По отношение на лекарствените продукти следва да се отбележи, че промяната има неутрален нетен ефект върху публичните финанси по отношение на разходите, финансирани от НЗОК. Доколкото и в момента ценообразуването за тези лекарства е регулирано и непазарно, няма причина да се счита, че различната данъчна ставка ще промени възможността на министерството или касата да влияят на цените. В заключение, предложението ще промени данъчната система по начин, който не е благоприятства икономическия растеж, инвестициите и заетостта в дългосрочен план. Същевременно, потенциалният социален ефект за домакинствата с ниски доходи е минимален, като би могъл да се постигне много по-ефективно чрез насочени социални трансфери и други мерки за икономическо и социално включване.", "date": "2019.07.01", "title": "Диференцираните ставки за ДДС не са ефективна социална мярка"}
{"url": "https://www.dnevnik.bg/bulgaria/2019/07/01/3915355_pravoslavnite_pochitat_dnes_sveti_bezsrebrenici_kozma/", "text": "Православната църква почита днес светите безсребреници Козма и Дамян, покровители на лекари и лечители. Братята Козма и Дамян живеели през ІІІ в. в околностите на Рим. Те били възпитани във вяра и благочестие, привличало ги и лекарското изкуство. След като се изучили, заради тяхната любов към Бога и ближния Той ги дарил и с чудодейната сила да лекуват всякакви болести и страдания сред хората. От голяма благодарност към Бога светите братя лекували, без да вземат пари от болните, затова били наречени безсребреници. Заради християнската вяра, която изповядвали, те били заплашени със смърт. Когато пратили войници да ги заловят, по желание на излекуваните от тях хора лечителите се скрили в една пещера. Така вместо тях били заловени невинни хора. Щом двамата братя разбрали за това, те не могли да понесат мисълта, че друг може да пострада заради тях, затова отишли и се предали доброволно. Императорът бил склонен да ги освободи, ако те принесат жертва на езическите богове. Но щом изрекъл тези думи, той се свлякъл на земята. Така императорът бил постигнат от Божието наказание за дръзките си думи. Направил усилие да стане, но не успял. Тогава той осъзнал, че християнският Бог е истинският Бог, повярвал и помолил св. братя да го излекуват, а от благодарност към тях ги освободил. След това Св. Козма и Св. Дамян продължили да лекуват и да помагат на хората. Междувременно един друг лекар им завидял за славата, завел ги веднъж в гората и там по жесток начин ги убил в 284 г.", "date": "2019.07.01", "title": "Православните почитат днес свети безсребреници Козма и Дамян"}
{"url": "https://www.dnevnik.bg/analizi/2019/07/01/3932060_mediiniiat_zakon_na_peevski_e_sreshtu_vseki_druznal_da/", "text": "Малко за т. нар. \"медиен закон на Пеевски\" или за измененията в Закона за задължителното депозиране на печатни и други произведения и за обявяване на разпространителите и доставчиците на медийни услуги (ЗЗДПДПОРДМУ). Сещате се, това е задължението на - действителния си собственик - полученото за предходната година финансиране, както и - сключени договори \"с държавни или местни органи или дружества с държавно или общинско участие в капитала, включително в резултат на обществени поръчки, с политически партии, рекламните договори с лица, осъществяващи дейност, подлежаща на регулация, както и договорите, по които е получено финансиране със средства от Европейските структурни и инвестиционни фондове или от други международни финансови институции и донори\". Тук трябва да се уточни, че според § 1, т. 12 от допълнителните разпоредби на закона \"финансиране\" е \"всяко безвъзмездно получаване на парични средства или имущество и/или всяко друго получаване на парични средства, независимо от използваната правна форма, извън приходите от обичайната дейност на доставчика на медийни услуги, както и всички получени заеми и банкови кредити.\" Т. е. задължението за деклариране на \"финансирането\" е насочено на първо място срещу сайтовете, които получават дарения или грантове. Тях са длъжни да докладват, като задължението им не се отнася до \"приходи от обичайна дейност\". Не е съвсем ясно дали \"получени банкови заеми и кредити\" попадат в дефиницията на \"финансиране\" или са извън нея. по смисъла на § 1, т. 16 от допълнителните разпоредби на Изборния кодекс. Доставчици са както класическите печатни или медии, така и електронните издания на вестници, списания, информационни агенции и други електронни издания. Изключени са само социалните мрежи - фейсбук, туитър и други подобни (правопис запазен), и личните блогове с изключение на профилите в социалните мрежи на споменатите вече медии. Това означава, че всеки собственик на \"друго електронно издание\" е задължено лице по закона на Пеевски. Вижте § 1, т. 15 от Допълнителните разпоредби на Изборния кодекс, ако не вярвате. Крайният срок за деклариране на посочените обстоятелства пред Министерството на културата е 30 юни, а неизпълнението на това задължение влече след себе си глоба от 10 000 до 15 000 лева. При повторно нарушение тя става двойна. От министерството са разработили образец на декларация, в чийто раздел IV трябва да се посочи \"финансирането\", а в раздел V - сключените договори с държавни или общински органи, дружества с държавно или общинско участие, политически партии и т. н. (вижте третото тире по-горе). Декларацията се подава онлайн, като е нужен електронен подпис (КЕП). Може да се подаде и от пълномощник (примерно адвокат). След подаване получавате потвърждение. Дотук добре. Според закона (чл. 3, ал. 2) като, нали помните, за неподадена декларация има глоба от 10 до 15 хиляди лева. Нормално и логично е много задължени по този закон сайтове да не са получили нито \"финансиране\", нито да са сключвали договори с държава, община, държавна или общинска фирма, политическа партия, участник в обществена поръчка, получател на евросредства и прочее. Също така нормално е в съответния раздел от деклрацията (IV или V) да се посочи \"не\", \"не е получавано финансиране\", \"няма сключвани такива договори\" или нещо от този порядък. Да, ама не. Подадете ли така попълнена декларация, получавате отговор от Министерството на културата, че декларацията ви се счита за неподадена, защото не съдържа въпросната информация. Което е повече от абсурдно, защото очевидно или има сключени договори с държава, община, държавна или общинска фирма, политическа партия, участник в обществена поръчка, получател на евросредства. И реши ли собственикът на сайта съвсем честно да си декларира нещата, рискува да бъде глобен с 10 до 15 хиляди лева. Това, скъпи приятели, е \"медийният закон на Пеевски\", чието съдържание и изпълнение видимо са в тежък ущърб на всеки, дръзнал да развива \"друго електронно издание\". Като това обикновено са неправителствени организации или дребен бизнес, които сега са обект на допълнителна и буквално неизпълнима регулация и почти сигурно ще бъдат обект и на драконовски глоби. Припомням, че този закон бе приет с подкрепата и гласовете на ГЕРБ, дето иначе \"режат вени\" колко много разтоварвали бизнеса от регулации. Рядко лицемерие на фона на гореописаното.", "date": "2019.07.01", "title": "Медийният закон на Пеевски е срещу всеки, дръзнал да има електронно издание"}
{"url": "https://www.dnevnik.bg/sport/2019/07/01/3932072_s_nadejdi_i_polojitelna_nastroika_grigor_dimitrov/", "text": "С мач срещу 85-ия в световната ранглиста  Корентен Муте , Григор Димитров започва участието си на \"Уимбълдън\" в първия състезателен ден от турнира. Българският тенисист се надява третият турнир от Големия шлем отново да бъде успешен за него и да стигне далеч. След миналогодишното отпадане още на старта в Лондон, този път бившият №3 стартира без големи очаквания. Съперникът на Димитров премина през квалификациите, за да дебютира в основната схема. 20-годишният Муте вече направи впечатление през сезона, след като достигна до третия кръг на \"Ролан Гарос\". Дотук Димитров и Муте, който е левичар, никога не са се срещали в турнири под егидата на АТП. В последната година българинът има положителен баланс срещу тенисисти, които играят с лява ръка, като спечели пет от седемте си срещи. \"Настроен съм положително, с много енергия, чувствам се много добре физически и съм готов за поредното предизвикателство за мен. Обичам \"Уимбълдън\", този турнир е специален и винаги е приятно, когато тази фаза от сезона започва\", каза Димитров преди началото на турнира. Двубоят между бившият №3 и Муте е трети от програмата на корт №15 на комплекса \"Ол Инглънд клъб\". Срещите на него започват в 13 часа с Янко Типсаревич срещу Йошихито Нишиока, а вторият мач е Маркета Вондрушова – Мадисън Бренгъл. Григор Димитров попадна в четвъртината на шампиона от миналата година Новак Джокович. Българинът може да срещне във втори кръг познат съперник, като това е Феликс Оже-Алиасим. Двамата вече играха на трева, като 18-годишният канадец спечели в първия кръг в \"Куинс\". При евентуален пробив на Димитров и стигане до трети кръг, потокът му отрежда среща с един от Лоренцо Сонего, Марсел Гранойерс, Юго Юмбер или Гаел Монфис (16-и поставен). Участието е десето за българина в Лондон, а най-успешното му представяне е през 2014 г., когато стигна до полуфинал. Тогава Димитров отстрани фаворита на домакините Анди Мъри, а крачка преди финала беше победен от Новак Джокович. Турнирът е важен за Димитров, за да може той да запази и положителния си баланс през сезона. До момента българинът има 11 победи и 10 поражения през 2019 г. През април в интервю Димитров заяви, че се надява големият му успех през годината да бъде именно на \"Уимбълдън\". В България \"Уимбълдън\" ще бъде предаван в ефира на \"Евроспорт\" 2. Очакванията при фаворитите – Джокович или Федерер И през тази година специалистите прогнозират трофей в Лондон за Новак Джокович или Роджър Федерер. Сърбинът се завърна триумфално преди година и покори за четвърти път в кариерата си легендарните тревни кортове, докато Маестрото се надява на девети триумф в английската столица. Походът на Джокович започва срещу германеца Филип Колшрайбер, който е един от потенциалните трудни съперници в първи кръг. По ранкинга на евентуалните следващи съперници, пътят на Джокович би бил Малек Джазири, Душан Лайович и Гаел Монфис. При достигане още по-напред го очакват Стефанос Циципас и миналогодишният финалист Кевин Андерсън. Преди \"Уимбълдън\" Джокович пропусна всички турнири на трева, за да си вземе почивка след \"Ролан Гарос\". За разлика от него Федерер загря с десета титла в Хале преди да се насочи към Лондон. Жребият на Маестрото е по-лек, като той започва с непознатия южноафриканец Лойд Харис. Швейцарецът беше облагодетелстван и от отказването на Борна Чорич, един от тенисистите, който го е побеждавал на трева. В жребия Федерер попадна в една половина с Рафаел Надал, като двамата стари съперници могат да се срещнат на полуфинал. За да се случи това обаче двукратният шампион (2008 и 2010) трябва да се потруди много заради тежкия си поток. Надал започва с японеца Сугита, а още във втория кръг го чака победителят от мача Ник Кириос и Джордан Томпсън. В трети кръг може да играе евентуално с Денис Шаповалов, в четвърти с Марин Чилич, а на четвъртфинал срещу Доминик Тийм в повторение на финала от \"Ролан Гарос\". Без фаворит при дамите По традиция в дамския турнир неизвестните са много повече, а така е и през 2019 г. Подгряващите турнири бяха спечелени от новата №1 в света Ашли Барти и Каролина Плишкова, което ги поставя с крачка пред останалите. \"Уимбълдън\" обаче е място на много изненади, често донасяни от някои от непоставените тенисистки. След жребия големите имена попаднаха в една четвъртина, което обещава оспорвани сблъсъци - Серена Уилямс, Барти, Мария Шарапова и шампионката Анжелик Кербер. С надежди за силно представяне са Симона Халеп и Наоми Осака, която се закани да си върне и първото място в ранглистата. С огромен интерес се очаква и  15-годишната Кори Гоф , която стана най-младата тенисистка, влязла в основната схема на \"Уимбълдън\". Тя стартира в турнира срещу 24 години по-голямата от нея Винъс Уилямс.", "date": "2019.07.01", "title": "С надежди и положителна настройка Григор Димитров стартира изпитанието \"Уимбълдън\""}
{"url": "https://www.dnevnik.bg/bulgaria/2019/07/01/3930206_vsichki_pensii_narastvat_s_57_ot_dnes_tavanut_se_vdiga/", "text": "Над 2 130 000 пенсионери получават от днес увеличение с 5.7% на пенсиите си. Така се изпълнява законовата разпоредба всяка година от 1 юли пенсиите, отпуснати преди края на предишната година, да се осъвременяват с половината на ръста на осигурителния доход и на инфлацията.  Увеличение със същия процент от 1 юли ще има и при пенсиите, приравнени на минималния размер за съответния вид пенсия, включително и за отпуснатите през 2019 г. Така, независимо от датата на отпускането, минималната пенсия за осигурителен стаж и възраст нараства от 207.60 на 219.43 лв., а социалната пенсия за старост - от 125.58 на 132.74 лв. Нови ще са и минималните размери на останалите пенсии за трудова дейност, както и несвързани с трудова дейност, които се определят в процент от посочените минимални размери. За увеличението в бюджета на държавното обществено осигуряване са предвидени 277 млн. лв., информира Националният осигурителен институт. Също от днес максималният размер на получаваните една или повече пенсии се увеличава от 910 лв. на 1200 лв. От това ще се възползват 43 000 пенсионери, чиито пенсии досега са били ограничавани от по-ниския таван. Други 26 000 ще получават по 1200 лв. месечно въпреки че са се осигурявали на по-високи суми и действителният размер на пенсията им би трябвало да е по-висок, ако не съществуваше таванът. В резултат на увеличението се очаква средният размер на пенсията на един пенсионер през 2019 г. да е 386.27 лв. Изплащането на пенсиите за юли 2019 г. от НОИ ще започне на 8 юли (понеделник) и ще приключи на 22 юли (понеделник). За новите размери на пенсиите няма да бъдат изпращани разпореждания. Хората ще могат да се информират за тях чрез електронната \"Справка за издадени пенсионни разпореждания по ЕГН и ПИК\" на интернет страницата на Националния осигурителен институт (НОИ) или като заявят безплатното получаване на екземпляр от разпореждането в съответното териториално поделение на института.", "date": "2019.07.01", "title": "Всички пенсии нарастват с 5.7% от днес, таванът се вдига"}
{"url": "https://www.dnevnik.bg/evropa/2019/07/01/3930704_finlandskoto_predsedatelstvo_se_stremi_kum_sdelka_es/", "text": "Действията срещу климатичните промени ще са в центъра на финландското председателство на Съвета на Европейския съюз, което започва днес. Премиерът Анти Рине обяви, че основната цел на Финландия ще е съюзът да се ангажира да стане климатично неутрален до 2050 г. Намеренията са Европейският съвет (обединяващ държавите членки) да се споразумее за основните елементи на плана до края на тази година. На срещата си миналия месец обаче лидерите на страните от ЕС  не успяха да се договорят  за общи усилия до 2050 г. всички да постигнат т.нар. въглероден неутралитет - състояние, в което икономиките произвеждат толкова вредни за климата емисии, колкото и поглъщат и преработват. Съпротивата дойде от група държави, предвождани от Полша, Чехия, Унгария и Естония. За решението е необходимо единодушие. В крайна сметка срокът до средата на века бе записан като бележка под линия. В нея се казва, че \"за голямо мнозинство от страните членки климатичният неутралитет трябва да бъде постигнат до 2050 г.\" В началото на юни новото финландско правителство заяви, че страната си поставя за цел да стане въглеродно неутрална до 2035 г. Председателството освен това се очертава да бъде по-щадящо за природата. Намален е броят на срещите и са добавени видео конференции, за да се минимализира въглеродният отпечатък от емисиите от транспорт. Централното разположение на мястото на срещите (Finlandia Hall) значи, че делегатите, останалите участници и медиите ще могат да стигат до там с градски транспорт, колело или пеша, се посочва на сайта на председателството. Председателството е решило да дарява парите, които иначе трябваше да се използват за традиционните подаръци (вратовръзки и шалове), за проекти за намаляване на емисиите. Друга цел е да се намали използването на пластмаса като се предлага финландска чешмяна вода, вместо бутилирана. На всички срещи в Хелзинки ще се сервира органична, сезонна и местна финландска храна. Брекзит Друго предизвикателство пред Финландия ще бъдат  преговорите за Брекзит . Великобритания трябва да напусне ЕС на 31 октомври, в средата на финландското председателство, което ще продължи до края на годината. По думите на Рине единството на ЕС е подложено на \"тест\" от Брекзит, но процесът е показал, че е по-добре \"да се търсят решения на сложни въпроси заедно с нашите партньори, вместо да работим сами\". В програмата на финландското председателство се посочва: Една държава членка ще напусне ЕС: ние се готвим Обединеното кралство да се оттегли със или без споразумение. Нашата цел е да защитим единството и интересите на ЕС. Брекзит не трябва да доминира дневния ред на ЕС за сметка на други големи въпроси\". Отделно от климатичните промени и устойчивото развитие, Рине каза, че Финландия иска да подсили социалните измерения на ЕС и инвестициите в образование, обучение и умения. Премиерът подчерта, че единният пазар трябва да \"третира всички работници справедливо\" и че ключовият му принцип е свободното движение на хора, стоки и услуги. \"Европейците трябва да бъдат свободни да се преместват в друга държава членка, за да работят\", допълни Рине. Върховенството на закона на ЕС Финландия, обеща премиерът, ще използва председателството си, за да развие и подсили инструментите за защита на върховенството на закона на ЕС. \"Трябва да намерим по-ефективни мерки, за да гарантираме, че общите ценности се зачитат в ЕС. Трябва да продължим разговорите за мерките, които позволяват да се установи по-тясна връзка между спазването на принципите на върховенството на закона и получаването на финансиране от ЕС\", допълни Рине. Според EurActiv финландското председателство се подготвя да засили натиска срещу Унгария още този месец и да опита да постигне напредък по наказателната процедура срещу правителството на унгарския премиер Виктор Орбан възможно най-скоро. Срещу Унгария и Полша има задействана безпрецедентна процедура за риск от нарушаване на върховенството на закона, която може да доведе до лишаване от право на глас в съюза. За да се стигне до крайната санкция обаче е необходимо единодушно съгласие на държавите членки, което е малко вероятно да се постигне. На  сайта на финландското европредседателство  са изброени следните приоритети: - подсилване на общите ценности и върховенството на закона - ЕС да бъде по-конкурентоспособен и социално включващ - подсилване на позицията на ЕС като глобален лидер в климатичните действия - всеобхватна защита на сигурността на гражданите. Финландското председателство е част от т.нар. трио, включващо също досегашния европредседател Румъния и следващия – Хърватия.", "date": "2019.07.01", "title": "Финландия се стреми към съгласие ЕС да е въглеродно неутрален до 2050"}
{"url": "https://www.dnevnik.bg/zdrave/2019/07/01/3931293_romskite_zdravni_mediatori_-_horata_pobejdavashti/", "text": "Това, което е видяла и преживяла в последните три години като ромски здравен и образователен медиатор в малкото шуменско село Ивански, кара Ирина Илиева да продължава да иска да е в България, сред хората, при които е родена. Ирина е един от здравните медиатори, които до края на април работиха по българско-швейцарската програма ЗОВ (Здраве и образование за всички), създала цялостен модел за приобщаване на ромската общност чрез едновременно повишаване на здравната култура и профирактика, образование, социални и културни дейности. Това не е нашата работа, това е мисия, но и битка - както с нашите хора, така и за оцеляването ни, за това да продължим дейността си, въпреки ниското заплащане и многото работа - това е общото мнение на ромски здравни медиатори от цялата страна, събрали се неотдавна в София на заключителната конференция за отчитане на края на програмата. Млади момичета и момчета, които всеки ден са в общността, в която са израснали, в опит да посредничат между нея и институциите по всички належащи въпроси. От Холандия до ромите в малко шуменско село За да стане ромски медиатор, Ирина се връща от Холандия, където допреди това е живяла дълги години, имала е работа, а мъжът й и децата й все още са там. Идвах си за лятото и всяка година виждах, че положението става все по-зле и по-зле, когато прочетох, че се търси медиатор за моето село, нямаше как да не се кандидатирам, трябваше да направя нещо, обясни пътя си Ирина. И така вече три години подкрепя над 1200 роми в нейното село, карайки ги да осъзнаят нуждата от това да се грижат за здравето и образованието си. Лека-полека, на техния език, с разбиране за техния начин на мислене, за нуждите и табутата в общността, които допреди да замине за Холандия са били и нейни собствени. Нужни за всичко - от раждане до погребение Такива са ромските посредници, вече над 240 в страната - местни и разпознаваеми за конкретната общност. Това обаче и много ги натоварва. \"Ние отговаряме за всичко - от раждането до погребението. Няма сутрин, няма нощ, почивни дни, отпуски - винаги сме на линия, винаги ни звънят първо на нас. И не само по здравни въпроси, попълваме документи, водим хората по институции, 24 часа, 7 дни в седмицата, цяла година\", казва Стефан от Бургас. А Соня от Монтана потвърждава. Спомня си как за да накара майка на три болни деца с бронхопневмония, които тичали боси и полуголи в калта, да измине 4-те километра от ромската махала до най-близкия доктор, осигурила дрехи и обувки за децата. Ваня, която също е от Монтана, пък разказва, че трябвало да се върне от сватбата на приятели, защото жена от ромския квартал викала линейка за тежко болна съседка, но линейката отказвала да дойде. Нас вече ни познават, ние като се обадим, знаят, че сме преценили ситуацията, че действително нещата са сериозни и са за линейка, отзовават се, допълва момичето. Всички те казват, че са щастливи и удовлетворени от това, което правят, независимо от натовареността си и въпреки предразсъдъците в ромската общност, които всеки ден трябва да преодоляват - да убеждават хората, че трябва да се грижат за здравето си, за хигиената, за образованието на децата си. Че това е за самите тях, не в услуга на институции и организации. Това става много трудно, с всекидневно говорене, не просто четене на готовите брошури, които ни раздават, с даване на лични примери, лични истории...с това да сме част от общността и да знаем техния език, казват медиаторите. На минимална заплата Това, което им тежи и ги кара да се замислят дали да не се откажат, е ниското заплащане. След края на българско-швейцарския проект всички здравни медиатори са останали отново на минимална работна заплата, каквато са взимали и преди програмата. Ако нещо не се подобри, ще се махнем скоро, обмислям да отида при роднини в чужбина, казва Соня, а другите се съгласяват с нея. Разказват, че и за времето на проекта е имало голямо текучество и половината от започналите медиатори, вече са извън страната. Ирина също всеки ден е подложена на натиск от децата си и въпроси защо го прави, защо не се върне в Холандия. Засега всички те казват, че разбират мисията си, разбират ползите от работата си и не искат да се отказват. Но и те имат семейства, сметки, живот. Подкрепата от институциите - повече думи, по-малко пари И по време на конференцията представители на централните и местните власти, работещи с ромските медиатори, дадоха висока оценка за работата им и заявиха, че това е реално работещ механизъм с голяма полза. Социалният министър Бисер Петков и неговият заместник Деница Сачева припомниха, че вече има готови нормативни промени, които да регулират по-ясно дейността на медиаторите. Сачева заговори и за нуждата от специализирано училище за такива професионалисти, за които не е нужно висше образование, а и по-конкретна практическа подготовка. Срокове и обещания за по-добро заплащане обаче не се чуха. \"Ще почакам до края на годината, да видим и новите наредби. Но след това не мисля, че ще мога да продължа при тези условия\", казва Соня. Здравните медиатори коментираха, че поне местните общности са осъзнали ползата и нуждата от тях. Всички врати са отворени за нас в общините, където и да почукаме - приемат ни, изслушват ни. Знаят, че това е и от тяхна полза, казват младите медиатори. Не е било така в началото, всеки се е сблъскал с недоверие. Но след като видяха смисъла, като се сработихме, вече всичко е много по-добре, допълват те. Знаят, че из страната новите медиатори, които тепърва навлизат, също срещат отпор, но казват, че е временен. Все пак никой друг няма да го върши всичко това, той и не може, не може външен за общността човек, някоя институция, да постигне това, което правим ние, гордеят се те. Добрата воля, която крепи бъдещето В рамките на българско-швейцарския проект медиаторите постигнали и много добри отношения, координация с лекарите, заети по програмата - специалисти, общопрактикуващи. Всички ни казваха, че можем да разчитаме на тях и след програмата, така и става, но ние внимаваме да не злоупотребяваме, казва Соня. За работата си лекарите вече не получават някакви средства. А хората, които лекуват, са здравно неосигурени, така че не получават и пари от бюджета. Друга възможност за прегледи и лечение обаче местните роми нямат - в махалите почти няма лекари, още по-малко пък специалисти. Някои семейства искали да си възстановят здравните права, но като научавали, че на човек трябва да платят по над 1500 лв., се отказвали, нямали тези възможности. Засега всичко се крепи на добрата воля на лекарите, с които работихме по програмата, на нашите добри взаимоотношения, но докога, пита Соня.", "date": "2019.07.01", "title": "Ромските здравни медиатори - хората, побеждаващи предразсъдъци"}
{"url": "https://www.dnevnik.bg/evropa/2019/07/01/3930651_kljuchovite_dati_do_denia_v_koito_velikobritaniia/", "text": "Великобритания трябва да избере нов премиер и вероятно да опита да предоговори условията в сделката за Брекзит с Европейския съюз. Всичко това следва да се случи преди 31 октомври, когато страната трябва да напусне блока. \"Ройтерс\" обобщава ключовите дати до тогава. Лидерска надпревара Управляващата Консервативна партия е в процес на избор на нов лидер, който да замени Тереза Мей като премиер и да оглави торите. В надпреварата останаха двама кандидати –  Джереми Хънт и Борис Джонсън . Победителят ще бъде избран от всички около 160 хил. членове на партията с гласуване по пощата.  – Членовете получават бюлетини.  – Кандидатите участват в 16 регионални събития, на които членовете на партията ще могат да им задават въпроси.  – Ще бъде обявен новият лидер.  – Мей ще предаде властта на нейния наследник. Тя ще проведе последната си сесия с въпроси и отговори в парламента преди да се срещне с кралицата и да се оттегли. Парламентът Новият премиер може да се изправи пред незабавен тест на способността му да управлява. Опозиционната Лейбъристка партия може да внесе вот на недоверие. За да оцелее, премиерът ще трябва да спечели вот в парламента. Ако правителството изгуби вот на доверие, има 14 дена, в рамките на които може да опита да спечели друг вот на доверие или ще има избори.  – Парламентът излиза в лятна ваканция. Ако има вот на недоверие, той вероятно ще се състои в този ден.  – Очаква се парламентът да се събере за кратка сесия, която обикновени продължава около две седмици преди още едно прекъсване докато партиите проведат годишните си конференции. Точната продължителност на тази сесия не е обявена. – Годишна конференция на опозиционната Лейбъристка партия. – Годишна конференция на Консервативната партия.  – Парламентът подновява дейността си след партийните конференции. Все още не са обявени точните дати за тази сесия. Според британското законодателство каквато и да е нова сделка за Брекзит ще трябва да получи одобрение от парламента преди да бъде ратифицирана.  – Великобритания трябва да напусне ЕС. Какви са вижданията на Джонсън и Хънт за Брекзит четете  тук . Може ли британският парламент да спре Брекзит без сделка четете  тук .", "date": "2019.07.01", "title": "Ключовите дати до деня, в който Великобритания трябва да напусне ЕС"}
{"url": "https://www.dnevnik.bg/evropa/2019/07/01/3931467_sled_maraton_ot_srednoshtni_pregovori_es_vse_oshte/", "text": "Повече от 12 часа след началото на Европейския съвет, на който трябваше лидерите на ЕС да предложат кандидати за най-висшите му позиции, решение все още няма. Това може да се окаже най-дългият Европейски съвет. Засега рекордът държи срещата, посветена на гръцката криза, през 2015 г. Тя продължи до 10 часа сутринта (брюкселско време). Това е втора среща на върха, посветена на въпроса. Снощи тя започна с над три часа закъснение заради продължили дълго време консултации, а след вечерята бе прекъсната заради двустранни разговори на председателя на Европейския съвет Доналд Туск с всеки от държавните и правителствени ръководители на страните членки. Те приключиха около пет часа сутринта българско време, но бяха последвани от още двустранни консултации с някои лидери. След това рано сутринта лидерите отново се събраха във формат ЕС-28. Туск проведе над 30 двустранни срещи в опита си да постигне пробив по въпроса за председателския пост на еврокомисията. Какво се случи дотук? Вчера \"кандидатът от Осака\", както медиите веднага кръстиха Франс Тимерманс - водещият кандидат на лявоцентристкия блок в ЕС за наследник на Жан-Клод Юнкер,  се сблъска с остра съпротива  от лидери на страни предимно от Централна и Югоизточна Европа, включително България, които не са съгласни социалист - и то именно Тимерманс (отговарящ за върховенството на закона) - да оглави Европейската комисия. Малко преди да се съберат лидерите на 28-те страни от ЕС на извънредна среща в Брюксел, \"Ройтерс\" и няколко други медии  съобщиха, че зам.-председателят на еврокомисията Тимерманс  е фаворит да я оглави. Това се е изяснило след разговори между ръководителите на Франция, Германия, Холандия и Испания на форума на върха на Г-20 в Осака в петък и събота. За избиране на кандидат на Европейския съвет за председател на Европейската комисия са необходими гласовете на поне 21 от 28 държави. След това той трябва да бъде одобрен с поне 376 гласа от Европейския парламент. Италианският премиер Джузепе Конте говори пред медиите за продължаващите разговори на лидерите, предаде \"Политико\". \"Не изглежда да има консенсус за Тимерманс. Нека видим\", посочи той, като добави, че принципът с водещия кандидат не може да остане единственият критерий за подбор на висшите ръководители на ЕС. \"Трябва да имаме предвид, че избираме председател, който ще ръководи Европа през следващите пет години\", подчерта Конте. Той отрече да има \"пакет от Осака\". \"Това беше недоразумение, допълни Конте. Какво казва Борисов? След като първоначално  обяви, че е против  кандидатът на лявоцентристкия блок в Европейския парламент Франс Тимерманс да стане председател на Европейската комисия, около полунощ премиерът Бойко Борисов напусна сградата на съвета и се срещна с Франс Тимерманс в българското представителство в Брюксел, стана известно от видео, публикувано във фейсбук страницата на Борисов. \"Исках да те видя, защото се очертава такъв компромис – Вебер на парламента, ти на комисията. Ние сме работили прекрасно. Знаеш кое ни е важно – механизмът, Шенген (...) За мен е важен компромисът. Социалдемократите са системна партия, ЕНП също. Така че кой отгоре и отдолу в случая не е най-важното. Погледнато реално, Вебер има повече опит в парламента. Вие сте зам.-председател на комисията с прекрасен опит\", каза Борисов. Той отбеляза, че има държави в Източна и Централна Европа с притеснения, но пред тях е изразил увереност в принципността на Тимерманс. \"От една година мисля, че наблюдаваш моите изказвания. Днеска говорихме с Педро, Рюте, Ангела и други колеги, че е по-добре да излезем с решение, да не се инатим\", допълни Борисов. Тимерманс отговори: \"Съгласен съм с това. Мисля, че винаги работим много добре заедно. Винаги съм бил открит и честен с вас. Винаги съм изразявал моите адмирации за това, което правите в борбата срещу организирана престъпност, срещу корупцията във вашата страна, Имали сме много честни дискусии и това е основата, на която аз ценя нашето приятелство.\" Завършва с думите, че не е сигурен дали това трябва да се записва. Вчера в предишното му излъчване на живо във фейсбук Борисов каза: \"Сега от среща на ЕНП идвам. Категорично си стоим зад нашия кандидат. Не знам откъде идват всички тези идеи Тимерманс да бъде избран. ЕНП победи социалистите. Европейският избирател нареди Вебер първи и Тимерманс втори. Надявам се никой от нас да не се счита от по-висш от европейския гражданин, който е гласувал само преди месец.\" \"Асошиейтед прес\" посочва, че според ирландския премиер Лио Варадкар голям брой премиери от ЕНП не смятат, че партията трябва да се откаже от председателството на еврокомисията толкова лесно, без битка. Как се стигна до безизходицата? Две европейски институции се бореха кой да заеме най-висшия пост в еврокомисията. В единия ъгъл бе съветът, където са представени държавите членки. В миналото държавните и правителствени ръководители можеха да определят кой да оглави еврокомисията при затворени врати, но това вече не е възможно. В другия ъгъл е Европейският парламент. На евроизборите през 2014 г. той разви т.нар. модел с водещия кандидат от разпоредба в Лисабонския договор. Той значи, че единствено политик, който е обявил кандидатурата си за позицията преди евроизборите, може да бъде избран. Затова почти всички групи в Европейския парламент излъчиха свои водещи кандидати преди изборите, a институцията многократно настоя, че ще подкрепи само един от тях за председател на еврокомисията. Френският президент Еманюел Макрон бе сред защитниците на транснационалните листи за евроизборите и каза, че без тях моделът с водещия кандидат, на който той беше един от основните противници, няма да работи. Той освен това смяташе, че германецът Манфред Вебер (кандидатът на Европейската народна партия, която спечели най-много гласове на изборите), не е подходящ за позицията, защото няма опит в ръководене на правителство. В същото време канцлерът Ангела Меркел настояваше за придържане км процедурата и защитаваше кандидатурата на Вебер. Разделения в ЕНП Твърдата съпротива срещу предварителното споразумение от Осака отложи началото на срещата с почти три часа снощи, докато лидерите опитваха да излязат от безизходицата с разговори лице в лице. Дипломат от държава членка, цитиран от EurActiv, каза, че разделенията в ЕНП от части са причина за липсата на напредък. Около 23 часа местно време Туск прекъсна срещата на върха, за да проведе двустранни разговори с лидерите, които продължиха около пет часа. В двустранните разговори Туск опипа почвата за алтернативни кандидати на ЕНП за председател на Еврокомисията – главният преговарящ за Брекзит Мишел Барние, главният изпълнителен директор на Световната банка Кристалина Георгиева и ирландският премиер Лио Варадкар. Според дипломати \"триото\" е \"странно\", защото Варадкар няма намерения да напусне настоящата си работа.", "date": "2019.07.01", "title": "Безизходица: След маратон от среднощни преговори ЕС още няма решение за висшите постове"}
{"url": "https://www.dnevnik.bg/photos/2019/07/01/3931967_fotogaleriia_posreshtni_juli_v_nebesata/", "text": "Посрещането на първия изгрев на юли, или така наречения Джулай, неизменно минава на брега на морето, макар през последните години някои дунавски общини да организираха групови посрещания на слънцето и на река. Срещата с юли в планината дава много повече. Или пък зависи с кого говориш.", "date": "2019.07.01", "title": "Фотогалерия: Посрещни юли в небесата"}
{"url": "https://www.dnevnik.bg/bulgaria/2019/07/01/3932085_juli_zapochva_s_goreshto_i_slunchevo_vreme/", "text": "През юли времето в Западна Европа остава доста по-топло от обичайното, макар че горещата въздушна маса от утре вече ще е на Балканския полуостров, където предстои да бъде най-горещо. В България се очакват температури над 34 градуса, каза синоптикът Красимир Стоев пред БНТ. Горещото време ще се задържи през първите дни на месеца, по-хладен въздух ще започне да прониква на 3 юли, а на 4 и 5 ще има краткотрайни валежи и градушки, температурите постепенно ще се понижат и нормализират. Валежите през месеца ще са около и под нормалните за месеца. Очаква се относително сухо време през второто и третото десетдневие. Ще бъде слънчево и горещо, температурите ще са между 33 и 38 градуса, допълни Стоев.", "date": "2019.07.01", "title": "Юли започва с горещо и слънчево време"}
{"url": "https://www.dnevnik.bg/bigpicture/2019/07/01/3930229_nai-dobrite_snimki_na_dnevnik_prez_juni/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Надежда Чипева, Цветелина Белутова, Юлия Лазарова, Велко Ангелов и Георги Кожухаров. Очакваме и вашите снимки за рубриката. Селекцията ще бъде взискателна, защото това е мястото за качествена фотография, през която се разказват и истории.", "date": "2019.07.01", "title": "Най-добрите снимки на \"Дневник\" през юни"}
{"url": "https://www.dnevnik.bg/evropa/2019/07/01/3932086_turskata_policiia_razprusna_s_gumeni_kurshumi_gei/", "text": "Турската полиция използва сълзотворен газ и гумени куршуми, за да разпръсне стотиците хора, събрали се на забранен гей парад в Истанбул, предаде \"Дойче веле\". Има ранени и арестувани. Активистите се надяваха, че забраната ще бъде вдигната. Полицията изтласка хората, които в неделя се бяха събрали на 17-ия гей парад в Истанбул. За пета поредна година събитието бе забранено от валийството в града. Площад \"Таксим\" бе заграден с бариери. Полицаи и бронирани коли бяха блокирали улиците около площада. Въпреки забраната обаче хиляди хора със знамена и плакати се събраха в ранния следобед в централния район \"Бейоглу\" на мегаполиса и тръгнаха към \"Таксим\". Полицията не ги допусна на площада. Тогава те се събраха в една от страничните улици на \"Бейоглу\". Организаторите заявиха, че са се договорили с полицията да им позволи да прочетат изявление и след това да се разпуснат мирно. Те обаче разкритикуваха забраната за парада и я определиха като незаконна и дискриминационна. Полицията използва сълзотворен газ и гумени куршуми, за да разпръсне демонстрантите, останали след прочитането на изявлението. Сред присъстващите няколкостотин души се чуваха скандирания като \"рамо до рамо срещу фашизма\" и \"няма да мълчим\". \"Амнести интернешънъл\" призова Турция да вдигне забраната за парада. От организацията заявиха, че властите са отхвърлили всички предложени места за провеждането й в града, определяйки ЛГБТ общността като \"социално нежелателна\". Прайдът в Истанбул се провеждаше без инциденти в продължение на повече от десетилетие. Но за последно бе разрешен през 2014 г. и оттогава властите го забраняват. Хомосексуалността не е престъпление в Турция за разлика от много други мюсюлмански страни, но хомофобията остава широко разпространена. \"Ройтерс\" отбелязва, че преди на парада са се събирали десетки хиляди хора. Новият кмет на Истанбул  Екрем Имамоглу  в петък изрази подкрепа за ЛГБТ парада на среща с чуждестранни медии, като каза, че всяка демонстрация трябва да бъде позволена, стига да е мирна. Той посочи, че ще попита валийството защо парадът се забранява.", "date": "2019.07.01", "title": "Турската полиция разпръсна с гумени куршуми гей парада в Истанбул"}
{"url": "https://www.dnevnik.bg/evropa/2019/07/01/3932088_parij_ogranichava_dvijenieto_na_prevozni_sredstva_ot/", "text": "Във френската столица и околностите й, или в така наречения район \"голям Париж\", вчера за последно можеха да се движат без ограничения превозни средства от нисък екологичен клас, включително и дизелови леки автомобили, регистрирани до 1 януари 2006 г., предаде БТА, като се позова на в. \"Паризиен\". Властите на Париж разпоредиха всички коли, попадащи в категорията CritAir4, един от седемте съществуващи във Франция екологични класа, от днес, тоест от 1 юли, да не се движат в столицата и околностите й. Става дума за леки коли и за микробуси, пуснати на пазара до 2006 г. и отговарящи на стандартите Евро-3. Освен това забраната касае и мотоциклетите и мотопедите, които са по-стари от 2005 г., и дизелови камиони, пуснати на пазара от 2006 до 2009 г. За леките коли забраната ще действа само в делничните дни. За товарните автомобили с тегло над 3.5 тона и автобусите от съответния екологичен клас или от по-нисък клас в който и да е ден от седмицата се забранява да влизат в пределите на така наречения периферен булевард, който е околовръстното шосе на Париж. Ограниченията не касаят движението по самия булевард. Глоба за неспазване на правилата ще се налага и възлиза на 135 евро за камиони и на 68 евро за леки коли и мотопеди. \"Франс прес\" коментира, че също от днес действащата забрана за движение в Париж на дизелови превозни средства над 18 години и бензинови автомобили над 21 години ще бъде разширена до нов \"нискоемисионен\" пояс, обграждащ града. Мярката е насочена към 30 хил. превозни средства в района \"голям Париж\", където живеят около 5.5 милиона души. За разлика от централната част на столицата обаче нарушителите в предградията, където зависимостта от автомобили е по-голяма, няма да бъдат наказвани през първите две години от действието на забраната. Правителството се съгласи на двегодишния период след съпротива от някои кметове, които се страхуваха, че забраната може да разпали гнева на \"жълтите жилетки\", чиито протести избухнаха миналата година заради повишаването на цените на горивата.", "date": "2019.07.01", "title": "Париж ограничава движението на превозни средства от нисък екологичен клас"}
{"url": "https://www.dnevnik.bg/bulgaria/2019/07/01/3932105_motorist_e_zaginal_pri_udar_s_kolata_na_kmeta_na/", "text": "Моторист е загинал при катастрофа, в която е участвал кметът на Костинброд Трайко Младенов, съобщи БНТ. Инцидентът е станал снощи, на кръгово кръстовище на входа на Костинброд около 19 ч., съобщиха от МВР. При катастрофата колата, в която е бил кметът, се е сблъскала с мотор, управляван от млад мъж, който е загинал на място. От МВР уточняват, че причините за катастрофата се изясняват, но не съобщават дали Младенов е бил зад волана на лекия автомобил.", "date": "2019.07.01", "title": "Моторист е загинал при удар с колата на кмета на Костинброд"}
{"url": "https://www.dnevnik.bg/bulgaria/2019/07/01/3932106_kratki_novini_policai_spriaha_sus_stop-patroni/", "text": "За денонощие през ГКПП Кулата са преминали 30 780 превозни средства За едно денонощие през ГКПП Кулата са преминали 30 780 моторни превозни средства в двете посоки, съобщиха от пресцентъра на МВР. За същия период вчера през ГКПП Маказа в двете посоки са преминали общо 11 584 моторни превозни средства. Граничните пунктове с Гърция продължават да работят при пълен капацитет. В дните със силно интензивен трафик от \"Гранична полиция\" препоръчват водачите да преминават и през ненатоварените пунктове Илинден, Ивайловград, Златоград и Капитан Петко Войвода. В рамките на час станаха два инцидента с автобуси с деца В рамките на час станаха два инцидента с автобуси, превозващи деца, съобщиха от МВР. Около 14.20 часа на автомагистрала \"Тракия\", при километър 325 в посока Бургас, възникнал лек пътен инцидент с материални щети между автобус, превозвал 57 деца от София към Китен, и лек автомобил със сръбска регистрация. Няма пострадали. Към 15.30 часа, недалече от Рибарица, община Тетевен, се ударили автобус и лека кола. При инцидента няма пострадали от автобуса, който е превозвал деца след лагер в Рибарица. На място е загинал водачът на лекия автомобил, по първоначални данни, мъж на 36 г. От 13 ч днес на четири пункта – на площадното пространство при храма \"Св. Неделя\", на Орлов мост - при езерото \"Ариана\", на пилоните на Националния дворец на културата и на пл. \"Славейков\", служители на общината ще раздават минерална вода на гражданите. Колона от 2 км автомобили се е образувала на \"Тракия\" в посока Пловдив Обходният маршрут е през Нови хан - Вакарел - магистрала \"Тракия\", съобщи МВР. Причина е засиленият трафик в посока към морето и ремонтните дейности в района на 12-я км на магистралата. Полицейски екипи са на място и подпомагат движение. Полицаи спряха със стоп патрони агресивен мъж в Царево Полицаи от Царево са простреляли мъж, нападнал съседите си с два ножа. Това съобщи БНР, като цитира полицията в Бургас. Инцидентът възникнал в частна кооперация в морския град. Живеещите са подали сигнал за агресивния мъж. При появата на полицаите агресивният мъж се е насочил към тях. Униформените произвели предупредителен изстрел във въздуха със стоп патрон, а след това простреляли нападателя в областта на крака отново със стоп патрон.", "date": "2019.07.01", "title": "Кратки новини: За денонощие през ГКПП Кулата са преминали 30 780 превозни средства"}
{"url": "https://www.dnevnik.bg/sport/2019/07/01/3932112_prandi_tvurdi_che_ima_plan_za_deistvie_predi/", "text": "Селекционерът на националния отбор по волейбол Силвано Пранди заяви, че има план за действие преди най-важния турнир за годината - квалификацията за олимпийските игри. България приключи с  тежка загуба от Сърбия  в Лигата на нациите. С това националите останаха 12-и в класирането след пет победи и десет поражения и вече гледат към квалификацията, която ще се проведе във Варна от 9 до 11 август. \"Още от началото на Лигата на нациите за мен имаше много въпросителни, с които трябваше да се сблъскам преди всеки мач, за да натрупам необходимата ми информация. Към настоящия момент имам отговори на тези въпроси и в главата си имам план върху какво трябва да се работи и върху какво да се наблегне в техническо отношение. Както и с кои хора ще се отправим към следващото предизвикателство – олимпийската квалификация през август\", каза Пранди. Капитанът Виктор Йосифов заяви, че най-положителното от мача срещу Сърбия е било, че залата е била пълна. \"Благодаря на хората, които въпреки всичко продължават да идват в залата. Това е похвално.\" \"Положителната страна на нещата е, че имаме една седмица почивка, след което започваме подготовка за олимпийската квалификация. Надявам се, че за този период ще успеем да вдигнем нивото. Отборът направи някои хубави обрати и постигна добри победи – срещу Франция, срещу Германия, срещу Канада. Турнирът беше полезен за младите момчета, които се докоснаха до големия волейбол. Ако имат достатъчно съзнание и желание, момчетата могат да извлекат много позитиви от участието си\", заяви блокировачът. Йосифов даде знак, че е притеснен от проблеми с травми в отбора преди квалификационния турнир, в който съперници ще са Бразилия, Пуерто Рико и Египет. \"Надявам се най-вече да сме здрави, защото в един мач всичко може да се случи. Разбира се, преди Бразилия има други мача – с Пуерто Рико и Египет, които също трябва да се победят.\"", "date": "2019.07.01", "title": "Пранди твърди, че има план за действие преди най-важния турнир за годината"}
{"url": "https://www.dnevnik.bg/evropa/2019/07/01/3932131_sled_20_godini_pregovori_es_i_merkosur_dogovoriha/", "text": "Европейският съюз и Меркосур постигнаха мащабно търговско споразумение, слагайки край на 20 години преговори по една от най-големите регионални търговски сделки в света, предаде EurActiv. Споразумението дойде след две десетилетия трудни разговори между ЕС и страните от Меркосур (Аржентина, Бразилия, Парагвай, Уругвай), които многократно попадаха в задънена улица заради чувствителни за Европа въпроси като селското стопанство и пазара за говеждо месо. \"Внимателно преценявам думите си, когато казвам, че това е исторически момент\", коментира председателят на Европейската комисия Жан-Клод Юнкер пред репортери по време на срещата на Г-20 в Осака през уикенда. \"Насред международно напрежение в търговията ние изпращаме много силен сигнал с нашите партньори от Меркосур, че защитаваме търговия, основана на правила\", допълни той. Търговският пакт е най-големият, сключван от ЕС, се посочва в изявление на Юнкер, и ще спести на европейските компании над 4 милиарда евро от мита всяка година. Той покрива пазари пазари, включващи приблизително около 780 милиона потребители, се казва в изявление от ЕС. Детайли за сделката не бяха разкрити. Тя трябва да бъде одобрена от всички 28 държави - членки на ЕС. След като влезе в сила, трябва да премахне 99% от митата за селскостопански и промишлени стоки за двете страни, да улесни обмена на услуги и обществените поръчки, да намали техническите бариери и да задейства санитарни и фитосанитарни мерки и такива, свързани с интелектуалната собственост. Опасенията Споразумението обаче притесни европейските фермери, които се страхуват от нечестна конкуренция, както и неправителствени организации, обезпокоени за последиците за климата. Еврокомисарят по земеделието Фил Хоган коментира: \"За да бъде споразумението печелившо и за двете страни, внимателно управлявани квоти ще гарантират, че няма риск някой продукт да залее пазара а ЕС и по този начин да застраши препитанието на фермерите на ЕС.\" Завършването на разговорите бе усложнено от френския президент Еманюел Макрон,  който заплаши  да не подпише сделката, ако Бразилия се оттегли от Парижкото споразумение за климата, включващо ангажименти за намаляване на парниковите газове. Бразилският президент Жаир Болсонаро заплаши страната му да го напусне. За Европа сделката ще значи по-голям достъп до големите автомобилни пазари на Южна Америка и спазване на защитените географски указания като коняк и сирене манчего. ЕС освен това разчита, че споразумението ще подобри достъпа до южноамериканския пазар за телекомуникации, транспорт и финансови услуги. Страните от Меркосур се надяват да увеличат износа си на говеждо, захар, домашни птици и други селскостопански продукти. Свободна търговия с Виетнам Вчера Виетнам подписа споразумение за свободна търговия с Европейския съюз. Това е една от най-амбициозните сделки на евроблока с развиваща се пазарна икономика, отбелязва ДПА, цитирана от БТА. \"Това е най-амбициозното споразумение за свободна търговия, което ЕС подписа с развиваща се пазарна икономика\", подчерта еврокомисарят за търговията Сесилия Малмстрьом на пресконференция след подписването. Тя определи подписването на договора като \"крайъгълен камък\". Съгласно договора, който трябва да бъде ратифициран от Европейския парламент и от виетнамския парламент, ЕС и Виетнам ще елиминират 99 процента от митата си. Сделката ще редуцира и нетарифните пречки пред ЕС и ще отвори сектора на виетнамските услуги и пазари за обществени поръчки и доставки за компании от ЕС. Виетнам някога беше една от най-бедните страни в света. Сега е сред най-бързорастящите икономики в света. Виетнамският БВП се увеличи с 7.08 процента през 2018 г. Сделката с ЕС обаче бе подложена на критики от страна на правозащитници. В отворено писмо до председателя на Европейския съвет Доналд Туск и евродепутата Бернд Ланге, председател на комисията за международна търговия в ЕП, активисти от виетнамското гражданско общество призоваха ЕС да настоява за по-големи политически реформи във Виетнам, преди да пристъпи към подписване на сделката. Виетнам, който е комунистическа страна с еднопартийно управление, забранява до голяма степен дисидентите. Базираната в САЩ правозащитна организация \"Проект 88\", която следи за спазването на човешките права, твърди, че има 264 политически затворници във виетнамски затвори, въпреки че виетнамското правителство казва, че в затворите няма такива затворници. Германия по-специално се конфронтира с Виетнам по въпроса за човешките права в последните години заради предполагаемо отвличане в Берлин. Според германските власти бившият висш кадър на виетнамската петролна компания \"ПетроВиетнам\" Чинх Суан Тханх, издирван в родината си за финансови престъпления, е бил отвлечен през юли 2017 г. в Берлин от виетнамски правителствени агенти и отведен във Виетнам. След това той беше осъден на доживотен затвор по обвинения за корупция. Виетнам отрича да е имало отвличане и твърди, че Тханх се е върнал доброволно в родината си. По повод сключването на сделката \"Асошиейтед прес\" припомня, че Виетнам е вторият най-голям търговски партньор в Югоизточна Азия на ЕС, като през изминалата година стокооборотът между двете страни е бил 56 милиарда долара според данни на националните статистически служби. Преговорите за договора, подписан днес, се водят от 2012 г., припомня още агенцията. Тя припомня, че според него Виетнам се ангажира да спазва стандартите за устойчиво развитие, включително и подобряване на ситуацията с човешките права, да защитава правата на работниците и да се придържа към ангажиментите за справяне с климатичните промени съгласно разпоредбите на Парижкото споразумение за климата. Това е втората сделка на ЕС за свободна търговия със страна от Югоизточна Азия след тази със Сингапур. Новото споразумение е възприемано като още една стъпка към постигането на всеобхватна търговска сделка с Асоциацията на страните от Югоизточна Азия, обединяваща 10 държави с общо население от 650 милиона души.", "date": "2019.07.01", "title": "След 20 години преговори ЕС и Меркосур договориха мащабно търговско споразумение"}
{"url": "https://www.dnevnik.bg/zelen/2019/07/01/3931766_gorskoto_upravlenie_poema_grijata_za_opazvaneto_na/", "text": "От 1 юли 2013 г. досега Изпълнителна агенция по горите (ИАГ) и Българското дружество за защита на птиците (БДЗП) работиха заедно за опазване на малкия креслив орел, в  проекта \"Горите на орела\" , финансиран от програмата LIFE+ на Европейския съюз. През тези шест години с проекта са стопанисвани над 130 000 ха гнездови местообитания в 16 защитени зони от мрежата \"Натура 2000\" в Югоизточна България. Тези данни представиха пред медии Ваня Рътарова (БДЗП) и Николай Василев (ИАГ) в заключителна среща по проекта. Василев подчерта, че голямото покритие на български гори от европeйската мрежа \"Натура 2000\" е признание както за доброто им стопанисване, така и за европейската им значимост и нуждата и от бъдещето им опазване. \"Приоритизирането на опазването на вековните гори от ЕС , което  беше доказано  през последната година и в случая с  гората Бяловежа , показва, че българската политика върви в правилна посока\", добави той. По думите му след съвместна работа с неправителствените организации по идентифициране на запазени вековни гори  през 2016 г. ИАГ обяви заповед  за защита на българските гори във фаза на старост. Малкият креслив орел В миналото малкият креслив орел е бил често срещан в България, но в момента гнездящите двойки са около 550 – 600. В рамките на проекта са били локализирани 77 активни гнезда на вида и са установени 190 заети територии от двойки. Основната част от тях са концентрирани в защитените от \"Натура 2000\" зони Сакар, Дервентските възвишения и Западна Странджа. Най-важните райони, използвани от малките кресливи орли за почивка, нощувка или изхранване по време на миграция, се намират в източната половина на страната. В България орелът е защитен от закона вид и е включен в Червената книга в категорията уязвим. Наричат го още горски орел, защото е често срещана граблива птица в горите. Резултатите Шестгодишната работа на \"Горите на орела\" се провежда в четири държавни горски стопанства (ДСГ) – Свиленград, Царево, Граматиково и Крумовград. Важни за гнезденето на малкия креслив орел са големите стари дървета, а за изхранването му - и наличието в близост до гората на открити незалесени пространства. Началните територии на прилагане на модела са 120 000 ха гнездови местообитания. С проекта се утвърждават и два нови управленски документа от правителството - разработените от експертите на \"Горите на орела\" Методика за измерване на мъртвата дървесина и биотопните дървета в горските екосистеми и Национален план за действие за малкия креслив орел, които вече се прилагат в България. За да бъде постигната промяна не само на хартия, но и \"на терен\", проектът е работил и за информиране и въвличане на горските служители. Проведени са повече от 30 обучения с повече от 500 участници, включително международни експерти. Създадени са и горско-екологични служби, по една във всяка от шестнадесетте регионални дирекции по горите в страната. В тях всички собственици на гори имат безплатен достъп до консултации и информация от горски служители за горско-екологичните мерки и начините за изпълнението им в дадения район, съвети за опазването и стопанисването на техните гори, ползването на недървесни горски продукти, необходими документи и разрешителни, възможности за кандидатстване по програми и инструменти на ЕС. Били са разпространени и добри практики за алтернативно ползване на горите и производство на недървесни горски продукти. Например ДГС Кости е било подкрепено да разшири дейността си по производство на манов мед и пчелни продукти, използвайки характеристиките на странджанските гори. Освен работа с горските експерти за своите шест години работа проектът \"Горите на орела\" има и образователна дейност за младежи, собственици на гори и широката общественост. Разработена и утвърдена като официален лекционен курс в учебната програма на Лесотехническия университет е серия от лекции за иновативни горскостопански практики, опазващи биоразнообразието. С петгодишни кампании \"Аз пазя горите и орлите на България\" са наградени 56 души, отличени за борба с престъпленията срещу дивата природа . Разработени са и множество информационни материали за вида малък креслив орел и другите орли в България, както и видеоклип.", "date": "2019.07.01", "title": "Горското управление поема грижата за опазването на орлите"}
{"url": "https://www.dnevnik.bg/bulgaria/2019/07/01/3932151_lesen_li_e_putiat_na_predpriemachestvoto/", "text": "Някои си мислят, че да си предприемач е непрекъснат купон - нямаш шефове, сам си определяш графика и при това можеш да забогатееш лесно и бързо. Да, предприемачеството определено си има своите предимства. Но не трябва да подценявате и трудностите. В същото време обаче голяма част от хората гледат на тази дейност доста наивно. Ето и няколко съвета как да стартирате вашия проект, да вложите пари и да пожънете успех. Възможностите са навсякъде около нас. И почти всеки млад предприемач има желание да пробва всяка, която забележи. Но не трябва да допускаме да \"носим много дини под една мишница\". Това дава отражение на продуктивността и ефективността ни. Прави поне 1 нещо перфектно или максимално добре, а не 10. Ако се \"разводняваш\" и винаги ти се иска да започнеш нещо ново, значи имаш проблем с първоначалната концепция. В България много често се случва младите предприемачи да се отказват още преди да са започнали, понеже са получили прекалено много съвети и коментари защо е по-добре да не се заемат с това, което са решили. Но това не трябва да те спира. Следвай собствената си посока. Приемай всякакви съвети, но винаги ги преценявай и обмисляй внимателно, не е задължително да следваш всеки един от тях. Избягвай да бъдеш заобиколен от хора, които ти влияят негативно или за които винаги всичко е лошо и зле. Здравата работа – в това се крие разковничето на всеки един успешен бизнес. Ако си предприемач, нямаш фиксирано работно време, но ако повечето време отделяш на почивките, трудно проектът ти ще пожъне успех. Точно обратното – ако искаш твоят бизнес да се развива, може да се наложи да жертваш време за приятели, семейство, хоби, нощен живот и други. Определи целите си и ги следвай. Ако се провалиш в планирането, планираш да се провалиш. Да, често няма перфектно планиране, но с годините трупаш опит и някои неща стават въпрос на усет. Учи се от грешките си и не ги повтаряй. И не забравяй, че дори и усъвършенстването е въпрос на планиране. И накрая - не спирай да бъдеш позитивен, борбен и да опитваш! Само така можеш да отключиш това, което животът крие за теб. Всеки нов ден е нова възможност. Извлечи най-доброто от всички минимум 365 възможности, които имаш всяка година. Разгледайте и актуалните обяви за работа на  Karieri.bg .  търси: Business Developer Corporate Clients  търси: Senior Advisor, Transfer Pricing Senior Accountant Tax Graduates търси: KEY ACCOUNTS MANAGER MARKETING MANAGER  търси: Финансов анализатор Финансов анализатор - сертифициран финансов анализатор (CFA) търси: Director of Admissions A Part -Time Teacher In German Intern in Mathematics A Full -Time Teacher In History A Full -Time Teacher In Physics A Full -Time Teacher In Geography A Part -Time Teacher in Spanish  търси: Мениджър екип търси: Resource Mobilization Manager търси: Експерт в дирекция \"Икономически изследвания и прогнози\" ЕКСПЕРТ В ДИРЕКЦИЯ \"ПРЕСТРУКТУРИРАНЕ НА КРЕДИТНИ ИНСТИТУЦИИ\" ЮРИСКОНСУЛТ (по заместване) В ОТДЕЛ \"ПРАВНО ОБСЛУЖВАНЕ\" ЕКСПЕРТ В ДИРЕКЦИЯ \"РЕГИСТРИ\" търси: Bulgarische Assistentin / Bulgarischer Assistent търси: Експерт връзки с инвеститорите/ Investor Relations Expert търси: Авиомеханик търси: Corporate/M&A Associate in Sofia търси: Бизнес стратег търси: EXPERT/SENIOR EXPERT Главен експерт към Дирекция MIS в Управление \"Контролинг\" търси: Front-end програмист React Native програмист търси: Експерт подбор и развитие", "date": "2019.07.01", "title": "Лесен ли е пътят на предприемачеството"}
{"url": "https://www.dnevnik.bg/bulgaria/2019/07/01/3932146_shveicariia_e_otkazala_da_naloji_zapor_vurhu_imot_i/", "text": "Антикорупционната комисия е платила 22 510 лв. за принтиране и за преводи, свързани с производството по конфискация на имущество в Швейцария на бившия мажоритарен собственик на фалиралата КТБ Цветан Василев. Това съобщава  в. \"Сега\" , като се позовава на данни, предоставени от комисията, след като вестникът спечели дело срещу нея за достъп до информация. От информацията се разбира, че на първа инстанция съдът в Швейцария е наложил обезпечителни мерки срещу имуществото, а втората инстанция ги е отменила. Вестникът припомня, че през 2015 г. са наложени запори и възбрани върху имущество на банкера и семейството му във фирми, банкови сметки, автомобили, картини, имоти в различни части на страната. Тогава комисията е обявила, че има запор и върху имот и сметки в Швейцария, но не е уточнила, че на втора инстанция те са вдигнати. Вестникът е потърсил информацията за разходите по делото, след като при внасянето на иска за конфискация в съда шефът на комисията Плавен Георгиев обяви, че искът е придружен от 28 хил. страници с доказателства и всички материали по него тежат близо 6 т. Първоначално той отказва информация за разходите с мотива, че това е служебна тайна - аргумент, опроверган от съда. Въпреки това информацията е дадена едва след публикация на вестника, че има отказ от предоставянето й въпреки съдебното решение. Делото за конфискация на имущество на Василев и семейството му е образувано през март 2016 г., а в началото на миналата година е спряно, за да поиска съдът тълкуване по казуса от Съда на ЕС в Люксембург.", "date": "2019.07.01", "title": "Швейцария е отказала да наложи запор върху имот и сметки на Цветан Василев"}
{"url": "https://www.dnevnik.bg/photos/2019/07/01/3932097_fotogaleriia_metur_i_polovina_led_zasipa_meksikanskiia/", "text": "Мексиканският град Гуадалахара беше засипан от дебел 1.5 метра слой лед след тежка буря с градушка. Общината почиства улиците на града. В града живеят около 5 млн. души.", "date": "2019.07.01", "title": "Фотогалерия: Метър и половина лед засипа мексиканския град Гуадалахара"}
{"url": "https://www.dnevnik.bg/sport/2019/07/01/3932191_poddrujnicite_na_teoriiata_za_ploskata_zemia_veche_si/", "text": "Почитатели на  теорията за плоската Земя  са много и са по целия свят. Тогава защо да човек да не се възползва, като им даде нов повод за обединение? Такава, изглежда, е идеята испанския \"Мостолес баломпие\", който стигна до професионалния футбол и през есента ще играе в трета дивизия. С изкачването си в йерархията на футбола клубът предприема и промяна, като се преименува на Flat Earth FC (ФК \"Плоска Земя\"), съобщава \"Марка\". А мадридският клуб е напълно откровен. \"Какъв по-добър говорител може да има от един футболен отбор от професионално ниво в Испания за разпространение на посланието, което много хора вече знаят... Земята е плоска\", пише в профила на клуба в туитър. В сайта на клуба се посочват, че с този ход се цели обединяването на милиони поддръжници на теорията, както и на \"всички онези хора, които търсят отговори\". \"Flat Earth FC е първият клуб, чиито последователи са обединени от най-важното - една идея\", допълват от мадридския клуб.", "date": "2019.07.01", "title": "Поддръжниците на теорията за плоската Земя вече си имат любим футболен отбор"}
{"url": "https://www.dnevnik.bg/sviat/2019/07/01/3932245_siriiska_raketa_s-200_padna_v_severen_kipur/", "text": "Зенитна ракета на сирийската армия, изстреляна покрай снощната операция на израелската авиация срещу цели в град Хомс и покрайнините на Дамаск, падна в планински район на Северен Кипър. Според Кудрет Йозерсай, външен министър на т.нар. Севернокипърска турска република, ракетата е руско производство. Кипърски анализатори и турски издания твърдят, че става дума за ракета от съветската система С-200. \"Първите оценки са, че това е ракета руско производство, част от системата за въздушна отбрана, задействана покрай снощните удари по Сирия. Тя е пропуснала целта си и е паднала, след като е изчерпала обсега си\", обясни Йозерсай. Според него ракетата се е самоунищожила във въздуха, тъй като на земята няма кратери от избухване на заряда ѝ. \"Парчетата са паднали на различни места, което доказва, че е имало взрив във въздуха преди това.\" Кипър е на запад от Сирия, Хомс се намира по въздушна линия на около 310 км от Никозия. Три почти едновременни експлозии в Кипър са чути в радиус от километри около 1 часа след полунощ в район Ташкент (Вуно) на около 20 км североизточно от Никозия. По това време според сирийските медии израелска авиация е бомбардирала обекти в страната, при които са загинали четирима и са ранени 21 цивилни. Израел отказва да коментира съобщенията. Кипърският военен анализатор о.з. ген. Андреас Пантарас казва за телевизия Sigma TV, че снимките на отломките и руските надписи по тях говорят за модел С-200 с обсег до 400 км. Според него е можело тя да бъде отклонена, ако е използвана защита чрез радиоелектронно заглушаване. Зенонас Циарас, друг военен анализатор, казва за \"Ройтерс\" също, че това, изглежда, е ракета С-200. Той не изключва въпросната ракета да е била дефектна.", "date": "2019.07.01", "title": "Сирийска ракета С-200 падна в Северен Кипър"}
{"url": "https://www.dnevnik.bg/sport/2019/07/01/3932253_makenrou_grigor_dimitrov_se_srina_zashtoto_ne_izpolzva/", "text": "Носителят на седем титли от Големия шлем и анализатор на \"Евроспорт\" Джон Макенроу определи като шокиращ срива на Григор Димитров в световната ранглиста. Според него на българина ще му е много трудно на \"Уимбълдън\". Димитров започва днес следобед участието си в надпреварата  с мач срещу 85-ия в световната ранглиста Корентен Муте . \"Мисля, че той (Димитров) беше изгубен и неориентиран в продължение на доста време\", каза Макенроу в интервю, предоставено на \"Дневник\". \"Стилът му е много подходящ за трева, но  ще трябва да играе срещу Алиасим във втория кръг . За мен този мач е 50:50. Няма да му е никак лесно, защото дори не е поставен в схемата. Мисля, че е някъде около 50-о място в ранглистата в момента  , което е шокиращо предвид факта, че преди година и половина беше трети\", каза американецът, който три пъти е ставал шампион на \"Уимбълдън\". \"Искам да виждам Григор да се справя добре, защото е страхотно хлапе и в тази връзка присъствието на (Андре) Агаси може да му помогне много. В крайна сметка обаче всичко зависи от самия него. Той сам трябва да разбере как да извлече максимума от играта си и да я оформи така, че да му даде възможност да използва силните си страни в най-голяма степен. Това е нещо, което не мисля, че Димитров прави достатъчно в момента, и точно поради тази причина се срина толкова сериозно в ранглистата\", продължи Макенроу. Според него най-добрите играчи в тениса се отличават с това, че мислят стратегически. \"Андре умееше това до съвършенство. Той винаги беше много прецизен и добре знаеше какво и как иска да постигне. Според мен обаче това ще отнеме доста време при Григор, защото двамата с Андре работят заедно вече повече от половин година и лично аз не виждам някакви осезаеми резултати до момента\", добави Макенроу.", "date": "2019.07.01", "title": "Макенроу: Григор Димитров се срина, защото не използва силните си страни"}
{"url": "https://www.dnevnik.bg/razvlechenie/2019/07/01/3932261_rapurut_big_daddy_kane_idva_za_purviia_si_koncert_v/", "text": "Американският носител на \"Грами\", рапърът и актьор Big Daddy Kane ще направи първото си изпълнение пред българската публика на 23 август в столичния клуб \"Микстейп 5\", обявиха организаторите на събитието Rock On Jamz. Считан за едно от най-влиятелните MC-та на своето време и в хип-хопа въобще, 50-годишният изпълнител става известен първо в средата на 80-те години като част от състава на Juice Crew, с което печели сърцата на нюйоркската сцена.  През 1987 г. издава дебютния си сингъл Raw, който и до днес е един от най-големите му хитове. Година по-късно се появява и първият му солов албум Long Live The Kane, от който като класики в жанра остават още Ain’t No Half Steppin, Set It Off и Just Rhymin’ with Biz. Така до края на 90-те години издава общо седем албума, заради които изданията \"Ролинг Стоун\", The Source и гиганти като MTV го поставят задължително в класациите си за най-добрите хип-хоп MC-та в историята. Концерта от българска страна ще подгряват DJ Skill & Jose, Atila & DJ Akasha, Григоров, както и танцуващите Breaking Cypher.  Билети за концерта се предлагат предварително на цена 30 лв. в мрежата на Bilet.bg. На входа ще струват 40 лв.", "date": "2019.07.01", "title": "Рапърът Big Daddy Kane идва за първия си концерт в България"}
{"url": "https://www.dnevnik.bg/kultura/2019/07/01/3932247_garbage_i_dead_can_dance_v_plovdiv_starite_geroi_imat/", "text": "Неделя вечер в Пловдив беше всичко друго, но не и айляк – две големи имена в музиката, със значителна популярност в България, свириха на различни локации в града. Австралийското експериментално дуо Dead Can Dance напълни докрай Античния театър, а срещата им с българската публиката може да се опише без уговорки като дългоочаквана – Брендън Пери и Лиза Джерард са посещавали България поотделно (Джерард записа албум с  \"Мистерията на българските гласове\"  и оттогава регулярно е на турне с тях, направи и концерт с диригента  Йордан Камджалов ), но най-сетне са тук заедно. Концертът им е част от краткото турне, отбелязващо цялостния им творчески път от 1980 г. до наши дни и съвпадна с 60-ия рожден ден на Брендън Пери. Междувременно Garbage закриха новото издание на тридневния фестивал Hills of Rock, част от който бяха още значително \"по-тежките\" Whitesnake, Disturbed, Children of Bodom – така, може би най-разпознаваемото име в програмата излезе пред доста различна от обичайната си аудитория, но я спечели, въпреки контраста с другите хедлайнери и спорното качество на звука. Сетлистът може и да се е оказал предизвикателство за тези, които свързват Garbage единствено с хитовете им от 90-те. Репертоарът им включваше песни от всичките им албуми, последният от които, Strange Little Birds, излезе преди три години. В сетлиста беше и най-скорошния им сингъл до момента – No Horses от 2017 г., чийто текст рисува дистопично бъдеще на беззаконие и насилие. Отношението им към наболелите проблеми днес намери място и между песните. \"Съвремието отправя все по-опасни знаци към младите жени. Но жените имат сила, имат значение, отвъд ролите им на майки или сексуални партньори. Те са ценни сами по себе си. Искам всички жени, които виждам в публиката тази вечер да разберат, че могат да направят всичко, което поискат в живота си\", каза Шърли Менсън точно преди изпълнението на I Think I'm Paranoid. До голяма степен, тя самата е пример за живот отвъд поставените от обществото рамки като изпълнителка, намерила популярност след като навършва 30, а на 52 години продължава да излъчва изключителна енергичност от сцената. Единственият минус беше липсата на барабаниста Бъч Виг (през годините оставил отпечатък и като продуцент на Nirvana, Smashing Pumpkins, Sonic Youth) заради възстановяване от операция. Нов албум от Garbage се очаква през 2020 г., а междувременно може да чуете Шърли Менсън в най-новото й амплоа – водеща на подкаста  The Jump . \"Защо не се видим отново през 2021\", попита реторично тя от сцената и подсказа, че надали ще са нужни още 25 години чакане за изява в България. Въпреки редките им турнета със сигурност няма да мине и много време, докато Dead Can Dance (изначално повлияни от българската народна музика) гравитират отново наоколо, дали заедно или поотделно.", "date": "2019.07.01", "title": "Garbage и Dead Can Dance в Пловдив: старите герои имат какво още да кажат"}
{"url": "https://www.dnevnik.bg/bulgaria/2019/07/01/3932274_cacarov_poiska_povtorno_imuniteta_na_deputata_ot_bsp/", "text": "Главният прокурор Сотир Цацаров сезира повторно Народното събрание с искане за даване на разрешение да започне наказателно преследване срещу депутата от БСП Георги Михайлов за данъчно престъпление. На 8 ноември м.г. Цацаров внесе в Народното събрание искане за снемане имунитета на Михайлов за безстопанственост и сключване на неизгодни сделки в качеството му на изпълнителен директор на СБАЛХ ЕАД, припомнят от прокуратурата. Ден по-късно Михайлов даде съгласието си срещу него да започне разследване. На 13 ноември м.г. Софийската градска прокуратура образува наказателно производство за престъпления, извършени от Михайлов, а на 22 ноември главният прокурор възложи разследването да се проведе от Националната следствена служба. На 26 юни тази година под ръководството на Софийската градска прокуратура, следовател от Националната следствена служба е привлякъл като обвиняем народния представител Георги Михайлов за безстопанственост. Наложена му е мярка \"парична гаранция\" в размер на 15 000 лв. Обвиненията срещу Михайлов са за това, че в периода 31 юли 2015 г. - 18 април 2017 г. в София като длъжностно лице - изпълнителен директор на Специализираната болница за активно лечение на хематологични заболявания, не е положил достатъчно грижи за ръководенето, управлението, стопанисването и запазването на повереното му имущество и за възложената му работа, от което са последвали значителни щети. Биолницата била ощетена с 164 106 лв., като престъплението е в особено големи размери и представлява особено тежък случай. Въпреки задълженията си за законосъобразното управление на финансите по Закона за финансово управление и контрол в публичния сектор и Закона за лечебните заведения, Михайлов е извършил парични плащания без правно основание в полза на дружеството \"Екофарм\" ЕООД в общ размер на 164 106 лв. Плащанията са извършени въз основа на две фактури, издадени след изтичане срока на договора с \"Екофарм\" ЕООД. Разследването продължава и се събират доказателства и за други престъпления. До момента са събрани доказателства и за извършено от Георги Михайлов данъчно престъпление. Те са дали основание на наблюдаващия прокурор при СГП да приеме, че са достатъчни и на депутата е повдигнато обвинение и за това. Главният прокурор повторно е сезирал Народното събрание за даване на разрешение да започне наказателно преследване на Михайлов за извършено данъчно престъпление, тъй като даденото от него писмено съгласие не включва разследването и привличането към наказателна отговорност за извършеното данъчно престъпление.", "date": "2019.07.01", "title": "Цацаров поиска повторно имунитета на депутата от БСП Георги Михайлов"}
{"url": "https://www.dnevnik.bg/photos/2019/07/01/3932185_fotogaleriia_glastunburi_prikljuchi_s_emocionalen_set/", "text": "                        14 години след като диагнозата рак принуди Кайли Миноуг да се откаже от участието си на фестивала \"Гластънбъри\", австралийската певица се върна на сцената на британското музикално събитие на годината.", "date": "2019.07.01", "title": "Фотогалерия: \"Гластънбъри\" приключи с емоционален сет на Кайли Миноуг"}
{"url": "https://www.dnevnik.bg/evropa/2019/07/01/3932287_vsichki_novi_elektromibili_v_es_veche_triabva_da/", "text": "От днес в Европейския съюз влиза в сила нова регулация, според която електрическите и хибридните автомобили трябва да са оборудвани с устройство, издаващо звук при движение. Причината е, че те са толкова тихи, че са опасни за пешеходците, особено в шумната градска среда. \"Акустичната предупредителна система\" (Avas, съкращение от acoustic vehicle alert system) ще се включва, когато скоростта слезе под 12 мили в час (около 20 км/ч). Минималната сила на звука е 56 децибела, а максималната - 75 децибела. Това е диапазонът между силата на разговор в офис или ресторант (или шум от климатик на 3 м) и преминаваща в непосредствена близост с 80 км кола. Този праг е определен, защото се смята, че с такава скорост се движат колите в близост с пешеходци или велосипедисти - когато завиват например. Водачът има правото да изключи системата, ако прецени, че тя не е необходима. Засега изискването е само за произведените след 1 юли автомобили, но от 2021 г. всички електрически коли ще трябва да имат такова устройство. Мярката засяга всички видове четириколесни превозни средства, а звукът трябва да имитира този на двигател.", "date": "2019.07.01", "title": "Всички нови електромобили в ЕС вече трябва да издават звук"}
{"url": "https://www.dnevnik.bg/regioni/2019/07/01/3932286_bsp_organizira_protesti_v_zashtita_na_bolnicata_vuv/", "text": "Във Видин граждани излизат на протест с искане да се запази целостта на останалата вече единствена болница в областта, съобщи БНР. В същото време повече от 100 специалисти по здравни грижи, както и лекари са подали колективна оставка от Многопрофилната болница за активно лечение \"Света Петка \". Предизвестието им е в сила от петък. Радиото съобщава, че БСП е организатор на митингите за запазване на пълния обем дейности в здравното заведение днес и утре от 12.30 ч. до 13.30 ч. пред централния вход на видинската болница. Ако се стигне до преструктуриране в болницата, то ще е под ръководството на здравното министерство, коментира директорът й Цветан Василев. Според него има отделения, които и сега не работят добре. \"Аз съм съгласен с министъра, че има отделения, които не работят както трябва. А не работят, защото няма лекари. Това са различни неща. Едното са факти, другото са евентуални бъдещи действия, които въобще не са коментирани. Ако ще се решава нещо, то ще се решава в бъдеще време и всичко ще се прецизира, анализира и така\", обясни той. Според лекари и медицински специалисти промени са нужни, но не и затваряне на отделения.", "date": "2019.07.01", "title": "БСП организира протести в защита на болницата във Видин"}
{"url": "https://www.dnevnik.bg/evropa/2019/07/01/3932139_sreshtata_na_liderite_na_es_prikljuchi_bez_sdelka_za/", "text": "След рекордно дълга среща лидерите на ЕС не успяха да се споразумеят кои кандидати да предложат за висшите постове в съюза. Разговорите ще продължат утре към 12 часа българско време, обяви говорител, цитиран от \"Ройтерс\". До решението се стигна след  маратон от среднощни преговори , продължили и в понеделник. Това бе втора среща на върха, посветена на въпроса. Снощи тя започна с над три часа закъснение заради продължили дълго време консултации, а след вечерята бе прекъсната заради двустранни разговори на председателя на Европейския съвет Доналд Туск с всеки от държавните и правителствени ръководители на страните членки. Те приключиха около пет часа сутринта българско време, но бяха последвани от още двустранни консултации с някои лидери. След това рано сутринта лидерите отново се събраха във формат ЕС-28, но по-късно отново се разделиха за консултации. Туск проведе над 30 двустранни срещи в опита си да постигне пробив по въпроса за председателския пост на еврокомисията. Според дипломати, цитирани от \"Ройтерс\", лидерите са били близо до избиране на холандския социалист Франс Тимерманс за председател на Европейската комисия, а дясноценстристкия представител Кристалина Георгиева за председател на Европейския съвет. Белгийският премиер Шарл Мишел е в силни позиции за поста на върховен представител на ЕС за външната политика, допълват дипломатите. Манфред Вебер, кандидатът на дясноцентристката Европейска народна партия за председател на еврокомисията, може да бъде избран да оглави Европейския парламент, допълват дипломатите. По-късно премиерът Бойко Борисов каза пред журналисти в Брюксел, че няма шанс Георгиева да оглави Европейския съвет, както и че е отказал предложение Мария Габриел да е върховен представител на ЕС за външната политика и сигурността. Повече четете  тук . Какво стана дотук Вчера \"кандидатът от Осака\", както медиите веднага кръстиха Франс Тимерманс - водещият кандидат на лявоцентристкия блок в ЕС за наследник на Жан-Клод Юнкер,  се сблъсна с остра съпротива  от лидери на страни предимно от Централна и Югоизточна Европа, включително България, които не са съгласни социалист - и то именно Тимерманс (отговарящ за върховенството на закона) - да оглави Европейската комисия. Малко преди да се съберат лидерите на 28-те страни от ЕС на извънредна среща в Брюксел, \"Ройтерс\" и няколко други медии  съобщиха, че зам.-председателят на еврокомисията Тимерманс  е фаворит да я оглави. Това се е изяснило след разговори между ръководителите на Франция, Германия, Холандия и Испания на форума на върха на Г-20 в Осака в петък и събота. Защо се стигна до безизходицата Две европейски институции се бореха кой да заеме най-висшия пост в еврокомисията. В единия ъгъл бе съветът, където са представени държавите членки. В миналото държавните и правителствени ръководители можеха да определят кой да оглави еврокомисията при затворени врати, но това вече не е възможно. В другия ъгъл е Европейският парламент. На евроизборите през 2014 г. той разви т.нар. модел с водещия кандидат от разпоредба в Лисабонския договор. Той значи, че единствено политик, който е обявил кандидатурата си за позицията преди евроизборите, може да бъде избран. Затова почти всички групи в Европейския парламент излъчиха свои водещи кандидати преди изборите, a институцията многократно настоя, че ще подкрепи само един от тях за председател на еврокомисията. Френският президент Еманюел Макрон бе сред защитниците на транснационалните листи за евроизборите и каза, че без тях моделът с водещия кандидат, на който той беше един от основните противници, няма да работи. Той освен това смяташе, че германецът Манфред Вебер (кандидатът на Европейската народна партия, която спечели най-много гласове на изборите) не е подходящ за позицията, защото няма опит в ръководене на правителство. В същото време канцлерът Ангела Меркел настояваше за придържане към процедурата. \"Лични амбиции\" След срещата Макрон разкритикува остро липсата на решение, макар да добави, че се надява при възобновяването на преговорите утре да бъде постигнато споразумение, предаде \"Ройтерс\". \"Днес приключихме с провал, това е много лош имидж както за Съвета, така и за Европа\", каза Макрон пред репортери. \"Ясно е, че отчасти този провал се дължи на някои лични амбиции\", допълни той. Ангела Меркел заяви, че продължава да се надява на компромис при номинациите. Обсъжданията са \"сложни\", каза канцлерът, но добави, че се надява, че \"с добра воля ще бъде постигнат компромис\". Холандският премиер Марк Рюте каза, че процесът по разпределяне на постовете в Европейската комисия е \"невероятно сложен\" и че не е сигурно дали до утре ще бъде постигнато решение. Рюте отказа да коментира съобщенията, че холандският политик Франс Тимерманс се е очертал като силен кандидат за председател на Еврокомисията. \"Невероятно сложно е. Има толкова много политически фракции\", каза Рюте и добави, че някои от фракциите остават разделени помежду си. Изпълняващата длъжността канцлер на Австрия Бригите Бирлайн заяви, че предложение за разпределението на висшите постове в ЕС се е провалило заради липса на достатъчен баланс. \"Позицията ни беше, че балансът в целия пакет липсва\", каза Бирлайн пред журналисти. Чешкият премиер Андрей Бабиш заяви, че сделка няма, защото лидерите \"не харесват \"водещия кандидат\" (и) трябва да намерят някой, който обединява Европа, а не я разделя\". По думите му неговата страна и Италия са най-обезпокоени от намирането на председател на Еврокомисията, който да е положителен за всички, предаде \"Политико\". Полският премиер Матеуш Моравецки повтори, че лидерите на ЕС трябва да изберат кандидати, които \"изграждат компромиси\", подчертавайки, че Франс Тимерманс не отговаря на това описание.", "date": "2019.07.01", "title": "Срещата на лидерите на ЕС свърши без сделка за висшите постове, нова ще има утре"}
{"url": "https://www.dnevnik.bg/biznes/2019/07/01/3932334_ikonomikata_izsvetliava_rekordno_no_trudovite/", "text": "Съставният индекс \"Икономика на светло\", чрез който Асоциация на индустриалния капитал в България (АИКБ) измерва светлата част на българската икономика, се е повишил с 4.55 пункта и е достигнал рекордно ниво от 79.10 пункта, съобщи асоциацията, която го изчислява вече десет години. ако минималната работна заплата (МРЗ) не се повишаваше административно, подчертават авторите на изследването. Политиката на невъздържано нарастване на МРЗ продължава и това съответно води до надценяване на труда на най-нискоквалифицираните работници, изцяло за сметка на средноквалифицираните и висококвалифицираните, затруднява наемането на хора с ниска квалификация и ги изпраща в сивия сектор или на социални помощи, се посочва в изследването. То констатира, че изсветляването на трудовоправните отношения продължава да е с най-ниски стойности. в ключови сектори като здравеопазване, енергетика, защита на конкуренцията, правосъдие, вътрешен ред и сигурност също забавят подобряването на бизнес средата. Липсата на ясна, директна и неизкривена или орязана връзка между осигурителен доход и получавана пенсия в бъдещето при първия стълб си остава непроменена, което по никакъв начин не насърчава заетите да се осигуряват, е друга констатация в доклада. В полза на изсветляването на икономиката работят решения от предишни години - свързването на търговските обекти с НАП онлайн, възстановяването на митническото дознание, въвеждането на измервателни прибори при производителите на алкохолни продукти и горива, мерките срещу касовите наличности във фирмите. Като фактор за последващо изсветляване асоциацията оценява въвеждането на Единната система за туристическа информация до края на годината, чрез която ще има по-голяма яснота за броя на туристите, обслужени в хотелите. определено не беше сред сериозните стресогенни фактори през 2018 година. Но съществуването на подобно очакване, съществуването на убеденост в неизбежността на избухването на някаква нова криза е реалност, предупреждават авторите на доклада като изтъкват въздействието на външнополитически фактори - назряващите търговски конфликти между САЩ и Китай, търговските измерения на прилагането на \"ядрената сделка с Иран\", Брекзит, икономическите проблеми на Турция и т.н. \"Това, което не беше фактор през 2018 година, може да има много по-сериозно отражение през 2019 година и през следващите години. България трябва да е готова за много по-драматични обрати, предизвикани от конфронтацията в световната търговия и трябва да има планове за реакция в техния контекст\", предупреждават авторите на доклада.", "date": "2019.07.01", "title": "Икономиката изсветлява рекордно, но трудовите отношения изостават"}
{"url": "https://www.dnevnik.bg/evropa/2019/07/01/3932340_borisov_e_otkazal_bulgarka_da_stane_vurhoven/", "text": "България е отхвърлила предложение за поста върховен представител на ЕС за външната политика и сигурността. Това стана известно от изявление на премиера Бойко Борисов след  приключилия без решение  за висшите постове на ЕС Европейски съвет. По-рано се появиха спекулации, че Кристалина Георгиева е предложена да оглави Европейския съвет. От седмици наред нейното име се споменаваше като вариант за наследник на Жан-Клод Юнкер в Европейската комисия. На въпрос дали само едно име се обсъжда за председател на Европейския съвет, на българката Кристалина Георгиева, той отговори, че са се пуснали имената и на Георгиева, и на досегашния еврокомисар Мария Габриел. \"Искаха много да има и българин в имената, но това, което предлагат, е върховният представител, тази тема на мен не ми е интересна, защото така си губя комисар.\" Попитан дали Георгиева има шансове за съвета, Борисов отговори \"не\" и обясни: \"Там либералите са неотстъпчиви.\" Предлагат Габриел да бъде върховен представител, а например италианският премиер и вишеградските страни предлагат Кристалина Георгиева за този пост, \"тъй като за Съвета отпадна и за Комисията отпадна\", обясни премиерът. За публикуваното през нощта видео, в което Борисов разговаря с Тимерманс и което прекъсва след забележка на Тимерманс, че това не би трябвало да се излъчва, той каза: \"Ние не сме игрален филм. Видеото целеше да покаже колко широко скроени сме и колко добре можем да правим подобни коалиции и да търсим компромиси за решаване на един. \"Не си спомням да е имало такъв случай освен за Гърция, но тогава имаше реална криза, сега ние си я създаваме\", допълни, имайки предвид  продължителността на провелите се разговори , които бяха рекордно дълги. Досега рекордът за най-дълъг Европейски съвет държеше срещата, посветена на гръцката криза, през 2015 г. Тя се проточи до 10 часа сутринта (брюкселско време). В отговор на въпрос Борисов уточни, че е отказал поста на върховен представител, защото тогава се губи позицията на комисар и няма как България да има и двете – комисар с реален ресор и преговарящ за външната политика. По думите му е много вероятно например страните от Западните Балкани да не бъдат поканени за еврочленство и \"косовари, албанци, македонци, сърби\" да кажат, че \"заради българката не става\". Считам, че на нас ни трябва реален ресор и човек в комисията, Мария Габриел е доказана, подчерта премиерът, който възнамерява да предложи тя да остане в еврокомисията. Потвърди, че се обсъжда Манфред Вебер да оглави европарламента, а Тимерманс – еврокомисията. Към момента това би събрало мнозинство в парламента, допълни Борисов. Кристалина Георгиева e за поста председател на Европейската комисия. Тя има прекрасна работа в Световната банка, не е без работа, за да й търсим пост. Доста колеги я повдигнаха за председател за еврокомисията, но трябва мнозинство, каза още веднъж премиерът. В началото на видеото той обясни: Ако не може да се направи мнозинство, то няма как да излъчи премиер. Трябва да намериш мнозинство в парламента, който ти гласува премиера и след това останалите постове. Към момента мнозинство мигат да направят социалдемократите и ЕНП. Ако се включат и либералите с дадена позиция, става една работеща формула. Междувременно в \"Туитър\" Карл Билд, бивш шведски премиер и външен министър, написа: \"Има слухове, че Мария Габриел е била предложена от ЕНП за нов върховен представител. Ако това е вярно, мъдростта зад този ход някак ми убягва\". В друг пост Билд подчертава, че външната политика в днешния по-оспорван, сложен и пълен с конфликти свят не е за аматьори. Всяка държава може да има само по един представител в Европейската комисия.", "date": "2019.07.01", "title": "Борисов е отказал българка да стане върховен представител на ЕС за външната политика"}
{"url": "https://www.dnevnik.bg/kultura/2019/07/01/3932159_teatralnata_buria_medeia_idva_v_sofiia_prez_oktomvri/", "text": "Въпреки че беше обявено, че ще се играе един-единствен път, каквато е била традицията в древна Гърция, спектакълът \"Медея\" на Десислава Шпатова по пиесата на Еврипид ще бъде показан и в София в театър \"Азарян\" в НДК на 8 и 9 октомври, съобщи екипът на представлението, оглавяван от актрисата Снежина Петрова. Премиерата на \"Медея\" беше миналия петък на сцената на Античния театър в Пловдив. Поройният дъжд не попречи на близо 60 артисти, между които деца от арменското и ромското малцинство и студенти от Нов български университет, да изиграят спектакъла докрай. Бурята дори направи представлението още по-зрелищно и запомнящо се за публиката. Още час преди началото на \"Медея\" пред входа на Античния театър вече се беше извила внушителна опашка. Въпреки че чакащите обсъждаха силната вероятност за дъжд, трудно някой би могъл да си представи пороя, който щеше да се излее върху тях и артистите малко по-късно. Очакваше ги сцена, изпъстрена с детски рисунки, на която освен младите участници излязоха актьорите Снежина Петрова, Владимир Пенев, Койна Русева, Станка Калчева, Петър Дочев, Ася Иванова, Ивайло Драгиев и Георги Гоцин.  Емоционалният заряд на \"Медея\" обаче по-скоро беше присъствието на деца на сцената, което придаде на иначе тежката пиеса усещане за лекота, наивност и игра. Зрителите аплодираха с еднаква сила както изпълнението на Снежина Петрова в главната роля на Медея и това на Владимир Пенев в образа на владетеля Креон, така и партитурите на младите участници, между които имаше и момиче в инвалидна количка. Така неусетно се стигна до момента, в който от небето се изля истински порой, придружен с гръмотевици. И докато публиката заизважда чадъри и дъждобрани, артистите на сцената стоически продължиха изпълнението си. В хода на действието повечето от тях някак успяха незабелязано да се наметнат с дъждобрани, а в ръцете на Снежина Петрова се появи и чадър. На сцената се образуваха локви, които незабавно бяха използвани от децата - те спонтанно се плъзгаха, плискаха, скачаха в тях. Продължителната буря беше изпитание и за зрителите. Пълният в началото Античен театър взе да оредява. До края на представлението остана по малко от половината публика. Някои хора не бяха подготвени за дъжда, а дори повечето от тези, които носеха чадъри, бяха целите вир-вода. Това обаче не се усети, защото след всяка сцена реакциите на зрителите ставаха все по-бурни. Дъждът сякаш създаде усещане, че всички участват в това представление - както тези на сцената, така и тези на седалките. Времето се оправи чак към края на спектакъла и той завърши с дълги аплодисменти. На излизане от Античния театър много хора си коментираха как преживяването е било единствено по рода си. Не на всеки се случва да гледа театър на фона на истинска буря. \"Това беше най-тежкият ден в живота ми\", коментира Снежина Петрова на специална среща с журналисти и граждани в събота. Тя разказа как през целия ден е била на ръба да отмени представлението, но когато са се обадили и са й казали, че децата от \"Столипиново\" вече пътуват към премиерата, колебанията й са свършили. Въпреки нейното решение провеждането на спектакъла е било под въпрос до последния момент, защото според мерките за безопасност, ако завали проливен дъжд, в Античния театър не се допуска публика. Снежина Петрова призова всички, които биха искали, да помогнат, за да се покрият щетите, нанесени на техниката от дъжда. \"До момента знаем, че не работят два прожектора. Предстои да проверим микрофоните и останалата техника\", отбеляза тя. След това екипът обяви, че наесен представлението ще се играе в театър \"Азарян\". Когато хора от публиката предложиха да има други представления на открито, актьорът Ивайло Драгиев се пошегува, че ако някъде се надяват на дъжд, могат да използват случая да поканят \"Медея\". Спектакълът е завършек на двегодишен процес, в рамките на който екипът е работил с близо 80 деца от малцинствени групи в Пловдив, включително в квартала \"Столипиново\". Пред \"Дневник\" преподавателят от Нов български университет гл. ас. д-р Георги Гочев, който е и автор на новия превод на пиесата, направен специално за това представление заедно с Петя Хайнрих, разказа за първата фаза на проекта, в която самият той е участвал. В нея децата са били запознати с мита за Медея.  \"Това обаче не стана по стандартния училищен метод на преподаване. Представихме им го под формата на социодраматична игра, в която децата стават едновременно герои и режисьори на своите действия\", изтъкна той. По думите му това обучение е било толкова успешно, че е породило по-мащабен проект за въвеждане на обучение по театър в българските училища. \"Под \"театър\" обаче не разбирайте някакво място за изразяване на талант, а място, на което детето може да се сблъска със своите страхове и съответно да намери по-конструктивни начини за справяне с тях. Сблъсъкът с конфликтен и разкъсан персонаж като Медея е именно това: път към вътрешното ни усещане за здраве и интегритет\", отбеляза Гочев.  Той акцентира на това, че целта на работата на екипа с малцинствени групи е била по-скоро свързана не с интеграция, а с постигане на личностен интегритет - \"усещането, че си цял и свързан със себе си\". \"В социодраматичните игри и обучения ние искаме да помогнем на децата да разчитат повече на себе си. То е нещо като обучение за скаути, само че не за тялото, а за душата\", разказа Гочев. \"Чрез разиграването на митовете символично завеждаме душите на едно странно и пусто място, където има изпитания и заплахи, и им помагаме да се научат да се справят сами, разчитайки на себе си и на другите около тях. Затова и този метод на работа спокойно може да се приложи не само към деца от малцинствени групи, а към деца от всякакви групи\", завърши той. ", "date": "2019.07.01", "title": "Театралната буря \"Медея\" идва в София през октомври"}
{"url": "https://www.dnevnik.bg/zelen/2019/07/01/3932474_nailonovite_torbichki_sa_zabraneni_ot_dnes_v_nova/", "text": "Забраната за използването на  пластмасови торбички  за еднократна употреба, придружена от тежки финансови санкции за магазините, влезе днес в сила в Нова Зеландия, предаде АФП. Всяка година един милион птици и над 100 000 морски обитатели в света се нараняват или умират, като се заплитат в  пластмасови отпадъци  или като ги сбъркат с храна. Новият регламент, обявен през август 2018 година, вече започна да се прилага в основните супермаркети в Нова Зеландия още преди официално да влезе в сила. Нарушителите му рискуват глоби до 100 000 новозеландски долара, или близо 67 000 щатски долара. Новозеландците се гордеят с екологичната репутация на страната си и искат да останат на висота, заяви министърката на околната среда Юджин Сейдж, цитирана от \"Франс прес\".  Вече над 80 страни са въвели подобни забрани, сочат данни на Програмата на ООН за околната среда. Близо 5 трилиона найлонови торбички се потребяват всяка година в света, а много малка част са от тях се рециклира, се посочва в доклад на ООН.", "date": "2019.07.01", "title": "Найлоновите торбички са забранени от днес в Нова Зеландия"}
{"url": "https://www.dnevnik.bg/analizi/2019/07/01/3932480_tova_liato_e_prisuda_na_bulgarskiia_turist_kum/", "text": "Бетономорието отвръща на удара. Като не идвате при нас, ще ви блокираме изхода към Гърция. Това лято е присъда на българския турист към бетономорците - всичките тези мутри, които инвестираха от сивата икономика в хотели. Които купиха политиците, за да им гласуват законите в парламента, и плениха общинските съвети по морето, за да разрешават застрояване без никаква идея за утрешния ден. Да, българинът не обича да протестира, но не може да го накарате насила да отиде на българското Черноморие, нито да плати по 40 лева за шезлонг на мутри на плажа или да пие фалшив алкохол в заведение на мутри, или да го дрогират през питиета с амфетамини, за да го окрадат. Имате ваш министър на туризма - който изпълнява 24/7 вашите желания, нищо че се e превърнала във виц. Парламентът гласува да няма възможност хората да избягат от пипалата на вашите бизнесмени, собственици на хотели, ресторанти, заведения, спортни съоръжения, плажове. Забранихте бягството на свободния човек, на желаещия да остане извън клопката, като си разположи хавлии или чадър, по дюните. Както винаги го е правел досега. Не, всички в капана, да плащат. Изобщо имате тотален успех. Контролирате всичко. И все пак няма туристи. Приходите падат. които се възмущават по сутрешни и вечерни блокове, за да убиете и последната капка симпатия. Хора като мен, ние сме последните мохикани, които най-вече заради носталгията, спомените и рутината ходехме на Черноморието. Ако щете, и заради криворазбран патриотизъм. Дотук. Радвайте се на тоталната си власт. Ходете си един друг на гости. Доган да си ходи на сараите, Пеевски тоже на своите мутробарокови хотели. Маджовци, маргини, паши, очи, вълци, всякаква флора и фауна. Както финансирахте с тъмни средства цялата строителна вакханалия по морето, така и продължете да си ходите един друг на гости, по хотели и ресторанти, за да си правите обороти, които след това да не декларирате. Никой няма да ви пипне с пръст - нали са ваши прокурорите, МВР, ДАНС, ГДПОБ, данъчните, общините, правителството, съдебната власт - всичко. Не съм сигурен, че вече дори да давате плажовете безплатно, ще се навие някой да отиде. Доверието, доверието! Лесно се губи, трудно печели. Защото вече не става въпрос за пари, а за отвращение и омерзение от мутри и беззаконие, от безвкусица и безпътица, от чалга и арогантност. Дори не забелязвате - Джулай морнинг се премести навътре в страната. Да не безпокоим кметицата на Каварна. Протести няма. Хората просто гласуват с краката си. Радвайте се на пълната си победа, драги мутроюнаци и мутровластници. Както се пееше в песента - където оставя шапката си, ще бъде моят дом. Свободата, Санчо!", "date": "2019.07.01", "title": "Това лято е присъда на българския турист към бетономорците"}
{"url": "https://www.dnevnik.bg/sport/2019/07/01/3932469_diadoto_koito_stana_shampion_po_koloezdene_na/", "text": "Късно ли е на 50 години да бъдеш шампион, като побеждаваш далеч по-млади от теб в оспорвано състезание? Не и за Арто Вайнионпа. В неделя той стана национален шампион на Финландия по колоездене. Дядото, както го нарекоха медиите във Финландия, даде урок на съперниците си. Вайнионпа победи действащия шампион на страната Андерс Бакман, който е с 18 години по-млад от него. Забележителната история на Вайнионпа се допълва от факта, че неговият син - Оскари, завърши на четвъртото място, само на 10 секунди зад баща си. \"Невероятно е, още не мога да повярвам какво се случи. Готвих се много сериозно за това състезание и знаех, че се намирам в добра форма, защото готвих децата ми да се представят добре в него, но не съм очаквал в никакъв случай да спечеля\", казва новият финландски шампион. Той е част от аматьорски отбор, в който дори не е най-възрастният. Съотборниците му са на 53, 52 и 48 години. За разлика от другите първенства, където най-големите звезди на колоезденето мерят сили, за да спечелят правото да карат с шампионската фланелка на своята родина, във Финландия нивото не е толкова високо. От стартиралите 110 колоездачи само един е професионалист. Това обаче не омаловажава постижението на 50-годишния шампион. В края на юли той ще навърши 51 години, вече като шампион на своята родина. Преди година Вайнионпа завърши 74-и в надпреварата, а през 2017 г. дори не стигна до финала. Преди 17 години ентусиастът завършва седми, което досега беше най-доброто му представяне, без някога да е бил професионалист. Любовта на Вайнионпа към колоезденето се предава на неговите деца. Синът Оскари Вайнионпа е на 23 години и преди да влезе в мъжката категория има няколко победи при младежите под 23 години. Истинската гордост на семейството обаче е дъщерята Лаура Вайнионпа. Преди две години тя дори участва в световното първенство в Берген, след което си заслужи договор с професионален отбор. \"Тренирала съм няколко спорта най-вече заради баща ми, който ни запали от малки. До 13-годишна тренирах хокей на лед, след което се насочих към ски бягането, а накрая към колоезденето, където мисля че се справям най-добре. Нямам специален треньор, баща ми винаги е водил моята подготовка\", казва Лаура Вайнионпа. В шампионата при дамите тя записа шесто място в индивидуалното бягане по часовник и четвърто в общия старт, за да допълни паметното за семейството състезание.", "date": "2019.07.01", "title": "\"Дядото\", който стана шампион по колоездене на Финландия"}
{"url": "https://www.dnevnik.bg/biznes/2019/07/01/3932465_spas_rusev_podal_oferta_za_rumunski_telekom/", "text": "Спас Русев, който е най-големият акционер в БТК (46%), е подал индикативна оферта за придобиването на румънския филиал на гръцкия телеком ОТЕ - Telekom Romania. Това съобщава capital.gr, като цитира \"Блумбърг\". Изданието припомня, че през януари  Русев купи албански телеком  за 50 млн. евро от \"Дойче телеком\". В телефонен разговор с \"Блумбърг\" Русев обяснил, че е поканен да подаде обвързваща оферта за втория кръг преговори. Гръцката компания, менажирана от \"Дойче телеком\", очевидно иска да напусне румънския пазар, на който присъства 21 години, посочва гръцкото издание \"Навтемборики\". Допълва, че с действията си компанията ОТЕ иска да се съсредоточи само върху гръцкия пазар, на който вече изпълнява програма за инвестиции от 2 млрд. евро до 2022 г.", "date": "2019.07.01", "title": "Спас Русев подал оферта за румънски телеком"}
{"url": "https://www.dnevnik.bg/razvlechenie/2019/07/01/3932494_greis_djouns_se_otteglia_ot_snimkite_na_noviia_bond/", "text": "Американският супермодел, актриса и певица с ямайски корени Грейс Джоунс се е отказала от епизодичната си роля в новия филм от поредицата за Джеймс Бонд, съобщава \"Ройтерс\". Според няколко британски издания като \"Индипендънт\" и \"Метро\" 71-годишната актриса пристигнала на снимките на новия 25-и поред филм, но много скоро след това си тръгнала, разочарована от размера на ролята и оскъдния брой реплики. Джоунс трябваше да се появи в лентата с участието на Даниел Крейг, която все още няма официално заглавие, 34 години след предишното си участие в поредицата заедно с Роджър Мур в образа на Агент 007 в \"Изглед към Долината на смъртта\" през 1985 г. Снимачният процес на новия Бонд има известна поредица от злополучия. Първо режисьорът Дани Бойл се отказа от проекта, малко след като бе обявил, че ще бъде част от него, и бе заменен от Кари Фукунага. В началото на юни член от екипа пострада по време на снимките на контролирана експлозия. През май на снимачната площадка лека травма на глезена получи и Даниел Крейг, който прекъсна работата си в Ямайка, за да се подложи на лека операция. Сред новите попълнения в лентата ще бъде тазгодишният носител на \"Оскар\" за главна мъжка роля Рами Малек, който ще е в ролята на злодея. На екрана като Ем и Кю отново ще се завърнат Ралф Файнс и Бен Уишоу. В познатите дамски образи ще са и Наоми Харис като Мънипени и Леа Сейду, която отново ще е Маделин Суан от \"Спектър\" от 2015 г.", "date": "2019.07.01", "title": "Грейс Джоунс се оттегля от снимките на новия Бонд заради оскъдни реплики"}
{"url": "https://www.dnevnik.bg/biznes/2019/07/01/3932502_tokut_poskupna_s_29_parnoto_-_s_35/", "text": "Цената на тока за бита се повишава от днес средно с 2.9%, съобщи председателят на Комисията за енергийно и водно регулиране (КЕВР) Иван Иванов, цитиран от БНТ. Днес регулаторът взе решения за цената на тока през следващата година и на парното през третото тримесечие. От 1 юли цената на тока за потребителите в Западна България, обслужвани от ЧЕЗ, нараства с 2.9%, за клиентите на ЕВН в Югоизточна България - с 2.97%, а за живеещите в Североизточна България, където работи ЕНЕРГО-ПРО - 2.8%. Цената на парното и топлата вода се вдига средно с 3.53% въпреки поевтиняването на природния газ. В София увеличението е с 3.06%, в Пловдив - със 7.4%, в Плевен - 6.03%, в Бургас - 7.36%, Варна - 1.9%, Враца - 3.84%, Велико Търново - 6.62%, Разград - 8.59%, Русе - 3.98%, Сливен - 2.98%, Габрово - 9.93%.", "date": "2019.07.01", "title": "Токът поскъпна с 2.9%, парното - с 3.5%"}
{"url": "https://www.dnevnik.bg/sviat/2019/07/01/3932516_demonstranti_prevzeha_zalata_na_parlamenta_v_honkong/", "text": "След продължили часове наред опити да влязат в сградата на администрацията на Хонконг десетки демонстранти нахлуха и превзеха заседателната зала на местното законодателно събрание, като по пътя изписаха графити по стените. Всичко това се случва в деня, когато тук отбелязват 22-ата годишнина от предаването на територията под управлението на Китай и след многолюдни протести срещу проект на закон за екстрадиране, който властите замразиха. В един момент на председателското място бе поставено и колониалното знаме на китайската автономна територия, на което е изобразен и британският флаг. Депутати от опозицията веднага осъдиха случилото се и го оцениха като падане на протестиращите в капан, устроен им от властите с цел на обърне общественото мнение срещу тях и да даде основание на властите да ги наричат насилници и деструктивни елементи. Полицията няколко пъти предупреди демонстрантите да се успокоят и разпръснат и изглеждаше, че се подготвя за сблъсъци. Но в един момент отстъпи и ги остави почти необезпокоявано да нахлуят сградата. Повечето хора от днешния протест преминаха мирно през центъра на Хонконг без сцени на насилие или хаос. Събирането пред централната административна сграда обаче не бе разрешено и дори фоторепортерите бяха предупреждавани да не снимат там, защото ще ги преследват като участници в безредици, което се наказва с до 10 години затвор. Европейският съюз призова всички страни в Хонконг към сдържаност и намиране на изход от кризата, която е пряко предизвикателство към властта на Пекин. Отговарящата за външните отношения Федерика Могерини заяви: \"Днешните действия на малка група хора, опитали да нахлуят в законодателното събрание, не са представителни за мнозинството демонстранти, които участват мирно през цялото време.\"", "date": "2019.07.01", "title": "Демонстранти превзеха залата на парламента в Хонконг"}
{"url": "https://www.dnevnik.bg/politika/2019/07/01/3932512_prezidentut_radev_ima_plan_v_9_tochki_za_razvitie_na/", "text": "България все още е бяло петно на картата на китайските инвестиции и това трябва да се промени решително. Това обявил президентът Румен Радев на среща с министър-председателя на Китай Ли Къцян в град Далиен. Радев ще участва в започващ бизнесфорум там. Радев е в Китай до 5 юли по покана на китайския си колега Си Дзинпин. Радев, цитиран от пресслужбата си, обявил, че създаването на пряка въздушна линия София-Пекин, както и откриването на клон на китайска банка в България, са ключови предпоставки за ускореното развитие на двустранните отношения и ще доведат до много по-добри условия за реализация на останалите проекти във всички области. На срещата в Далиен българският държавен глава представил на министър-председателя на Китай предложение за основните насоки за развитие на българско-китайските отношения. В документа се съдържат 9 приоритетни области, в които България и Китай имат голям потенциал да реализират взаимноизгодни проекти: транспортна инфраструктура; финансово-инвестиционната дейност и финансови технологии; IT сектор и стартиращи компании; научноизследователска и развойна дейност и иновации; откриване на директна авиолиния между Пекин и София; туризъм, селско стопанство; устойчиво развитие и градско планиране; енергетика. Китайският министър-председател оценил високо идеята на българския президент, споделена на срещата им в София през 2018 г., за откриване в България на Център за глобално партньорство в рамките на инициативата \"17+1\", който да допринесе за проучването на правната рамка на ЕС и осъществяването на перспективни инвестиционни проекти. За нейната реализация вече работят правителствата на двете държави. На срещата в Далиен държавният глава отбелязал и възможността за изграждането на българско-китайски център за научни изследвания и иновации в София. Утре държавният глава ще участва в церемонията по откриването на Световния икономически форум в Далиен, известен като \"Летния Давос\", и ще направи изказване в рамките на сесията \"Диалог между китайските държавни предприятия и българската власт\". Румен Радев ще се срещне с Клаус Шваб, основател и президент на Световния икономически форум в Давос, както и с губернатора на провинция Хъбей Сю Цин.", "date": "2019.07.01", "title": "Президентът Радев има план в 9 точки за развитие на отношенията с Китай"}
{"url": "https://www.dnevnik.bg/citat_na_deniia/2019/07/01/3932536_citat_na_denia_sds_predstavliava_neshto_kato_gerb_jeni/", "text": "СДС представлява нещо като ГЕРБ-жени - присъдружна организация, придатък на ГЕРБ. Така председателят на партията в периода 6 юли 2013 - 7 юли 2018 г. Божидар Лукарски определи отношенията с ГЕРБ за евроизборите. \"Де юре на тези избори нямахме регистрация и реално не сме се явили на избори за първи път от почти 30 години\", допълни той. Лукарски уточни, че не е против съвместна работа между СДС и ГЕРБ, но в коалиция. Според члена на Националния съвет на СДС в партията има брожения, защото не всички са съгласни с това, което се случва.", "date": "2019.07.01", "title": "Цитат на деня: СДС представлява нещо като ГЕРБ-жени"}
{"url": "https://www.dnevnik.bg/sport/2019/07/01/3932535_baiern_mjunhen_se_gotvi_da_zavede_delo_sreshtu_bmv/", "text": "Германският футболен шампион \"Байерн\" (Мюнхен) ще съди автомобилният производител БМВ след срив в преговорите между двете компании за бъдещо партньорство. Това съобщава изданието \"Франкфуртер алгемайне цайтунг\". Вестникът добавя, че футболният клуб претендира за обезщетение между 10 и 20 милиона евро заради нарушаване на доверието от страна на автомобилната компания. Още през март \"Франкфуртер алгемайне цайтунг\" съобщи, че  БМВ ще измести големия си конкурент \"Ауди\"  като партньор на \"Байерн\". Тогава двете компании преговаряха за сделка на стойност 800 милиона евро за срок от 10 години, влизаща в сила от 2025 г. Освен партньор БМВ трябваше да стане и акционер в клуба, откупувайки дела на \"Ауди\", възлизащ на 8.33%. Дори президентът на баварците Ули Хьонес разкри, че е подписан меморандум между двете страни. Два месеца по-късно се  получи обрат и \"Байерн\" реши да продължи с \"Ауди\" . Според \"Франкфуртер алгемайне цайтунг\" преговорите с БМВ са пропаднали заради \"неприемливо\" искане от страна на автомобилната компания. Вестникът добавя, че най-вероятно това е било преждевременно прекратяване на договора с \"Ауди\". През май от БМВ коментираха лаконично: \"Няма да спонсорираме \"Байерн\". В крайна сметка \"Ауди\" ще остане партньор на \"Байерн\" и акционер в клуба и след 2025 г. Последните информации гласят, че компанията от Инголщад е предложила 1 милиард евро за 12 години.", "date": "2019.07.01", "title": "\"Байерн\" (Мюнхен) се готви да заведе дело срещу БМВ"}
{"url": "https://www.dnevnik.bg/sviat/2019/07/01/3932478_ima_li_polza_ot_g-20/", "text": "Самостоятелната игра на американския президент Доналд Тръмп и умножаването на броя на двустранните срещи тази седмица за пореден път хвърлиха сянка на съмнение върху устойчивостта на срещите на върха на Г-20, предназначени да дадат единен отговор на световните кризи. Голямата меса на 20-те големи икономики, напреднали и нововъзникващи, състояла се в петък и събота в японския град Осака, бе буквално взета за заложник от срещата между американския президент  Доналд Тръмп и китайския му колега  Си Дзинпин. От месеци има противопоставяне между тях заради търговски разногласия. \"Това вече е втори форум на Г-20, където основното събитие е среща, нямаща нищо общо с Г-20\", възкликна Томас Бърнс от канадския мозъчен тръст Център за иновация за международно управление. Той имаше предвид предишната среща на върха в края на 2018 г. в Буенос Айрес, където  Си и Тръмп  също откраднаха светлините на прожекторите. Осака също бе изпълнена с двустранни срещи, които засенчиха общите работни сесии, а представителите на страните от ЕС продължиха там собствените си препирни за това кой да заеме основните  постове в Брюксел. \"Сега всъщност Г-20 стана упражнение, приличащо на Общото събрание на ООН, което позволява на държавници да проведат двустранни срещи и да обменят възгледи по важни теми\", призна френският президент Еманюел Макрон. Неговата оценка е, че Г-20 не е \"достатъчно полезен\" форум. Той призова за \"колективно размишление\" по този въпрос. Тръмп реши да действа самостоятелно, отправяйки в \"Туитър\" преди срещата си със Си в петък покана за среща със севернокорейския лидер Ким Чен-Ун. Той се срещна и с престолонаследника на Саудитска Арабия  Мохамед бин Салман.  А климатът? Групата на 20-те, която съставлява над 85 процента от световния БВП и две трети от населението на планетата, изпитва през последните години трудности да насърчи единство и да осъди в заключителния си документ протекционизма в търговския обмен. Изготвянето на този текст, пълен с добри намерения и изключително сложно дипломатическо упражнение, стана почти невъзможно от встъпването в длъжност на Доналд Тръмп в началото на 2017 г. На първата си среща преди повече от 10 години, през ноември 2008 г., ръководителите на Г-20 (Южна Африка, Германия, Саудитска Арабия, Аржентина, Австралия, Бразилия, Канада, Китай, Южна Корея, САЩ, Франция, Индия, Индонезия, Италия, Япония, Мексико, Обединеното кралство, Русия, Турция и ЕС), защитиха мултилатерализма. Това обещание, макар и доста обтекаемо и плод на консенсус, сега е почти немислимо. \"Двустранните разногласия, особено между САЩ и Китай, заплашват да нанесат значителни щети на световната търговска система, основана върху правила и градена десетилетия\", смята Адам Слатър, анализатор от \"Оксфърд економикс\". Според прогнозите на неговата служба световният растеж на търговията е спаднал от 6 процента в началото на 2018 г. до нула в началото на 2019 г. Друга голяма криза и неотложен въпрос, по който трябва да постигнат напредък членовете на Г-20, е климатът, страдащ от слабостите на групата. \"В крайно тежко положение\" \"Споразумението от Париж бе важен момент, но световният политически пейзаж се промени значително особено от началото на президентството на Тръмп\", коментира Текехико Ямамото, почетен професор в университета \"Васеда\" в Токио. Членовете на Г-20 сключиха в събота в Осака  споразумение за климата без САЩ , както стана и на последните две срещи на върха. \"Тъжната последица по въпроса с климатичните промени показва границите на Г-20: всички са на една и съща лодка, но с различни интереси\", обобщава Ямамото. \"Японците заради собствените си грижи със САЩ по търговските въпроси и по темата Северна Корея не пожелаха да се противопоставят на американците. Видяхме това и по въпроса с търговията, и по този с климата\", добави Бърнс. Той отбеляза, че ситуацията е била подобна с Аржентина и има опасност сценарият да се повтори в Саудитска Арабия, където Г-20 ще се срещне през 2020 г. \"Сигурен съм, че ще заемат същата позиция, която се състои в това да не бъде поставян Тръмп в трудна ситуация. Това значи, че останалата част от Г-20 ще остане в крайно тежко положение\", каза той и призова да се разгледат нови модели на сътрудничество, многостранни или регионални\". ", "date": "2019.07.01", "title": "Има ли полза от Г-20"}
{"url": "https://www.dnevnik.bg/bulgaria/2019/07/01/3932541_samolet_na_bulgarski_aviokompaniia_kacna_avariino_na/", "text": "Съмнения за спукана гума станаха причина летище \"Бен Гурион\" в израелския град Тел Авив да задейства плановете си за аварийно кацане, съобщи агенция \"Фокус\". Според израелското англоезично електронно издание The Times of Israel са извикани над 100 линейки и пожарни автомобили. До кацането на проблемния полет всички кацания и излитания са били спрени. Машината е била на българската авиокомпания, специализирана в извършване на чартъри, \"Електра еъруейс\" и е изпълнявала полет от Кьолн до Тел Авив. От авиокомпанията съобщават, че е имало е обаждане от летището в Кьолн, в което се е известявало за съмнения за спукана гума при излитане. Съмненията се появили заради открити парчета гума на пистата. По данни на \"Електра еъруейс\" самолетът е кацнал напълно нормално и няма пострадали пътници. В машината \"Боинг 737-400\" е имало 146 пътници и 7-членен екипаж, който е бил изцяло български. След кацането самолетът е използва двигателите си, за да намали скоростта си, като така се избягва натискът върху гумите. На няколко души е оказана медицинска помощ заради безпокойство, докато самолетът е обикалял над морето, за да изхвърли гориво преди сложното кацане.", "date": "2019.07.01", "title": "Самолет на българска авиокомпания кацна аварийно на летището в Тел Авив"}
{"url": "https://www.dnevnik.bg/bulgaria/2019/07/01/3932542_deputatut_georgi_mihailov_e_razsledvan_za_44_hil_lv/", "text": "Депутатът от БСП Георги Михайлов е получавал финансови средства - лихви, от търговско дружество по предоставен от него заем за 200 хил. евро през 2013 г. На брифинг в Съдебната палата прокурор Румяна Арнаудова съобщи, че разследването срещу Михайлов е за данъчни престъпления и заради това по-рано днес главният прокурор Сотир  Цацаров поиска повторно да бъде снет имунитетът му . Открити са несъответствия в данъчните декларации на депутата, който се е бил регистрирал като физическо лице по Закона за ДДС. За 2016 г. Михайлов не е декларирал 44 хил. лева, получени като лихви от дружеството. Фирмата е декларирала тези средства. Тя е имала отношения със Специализираната болница за активно лечение на хематологични заболявания, на която Михайлов е бил изпълнителен директор. В края на миналата година прокуратурата поиска отново имунитета на Михайлов, но по друго разследване – за безстопанственост. Той вече има повдигнати обвинения. По повод тези обвинения през февруари тази година е била възложена финансова инспекция на цялата болница, тъй като за определен период много търговски дружества са доставяли значителен обем от медикаменти. Установено е, че е налице презапасяване с лекарства, обясни прокурор Арнаудова. Тя каза, че има данни за свръхзадлъжняване на болницата заради презапасяването с лекарства. Имало и съмнение, че част от медицинските препрати, които са били изплащани, не са постъпвали в болницата и не са били прилагани на пациенти. Едно от лекарствата е препаратът \"Миосет\" за онкологични заболявания.", "date": "2019.07.01", "title": "Депутатът Георги Михайлов е разследван за 44 хил. лв. недекларирани лихви"}
{"url": "https://www.dnevnik.bg/sviat/2019/07/01/3932538_i_iran_narushi_iadrenata_sdelka/", "text": "Иран обяви в понеделник, че е събрал количество обогатен уран над позволеното от сделката от 2015 г. за контрол над ядрената му програма. Това е първото сериозно нарушение на споразумението с големите държави в света, след като преди повече от година президентът Доналд Тръмп оттегли САЩ от него. Твърдението, че Техеран е събрал над позволената му квота от 300 кг с чистота, която все още е доста под прага за материал, годен за атомна бомба, бе потвърдено и от Международната агенция за атомна енергия, отговорна за спазването на сделката. Малко след това външният министър Джавад Зариф съобщи, че следващата крачка е обогатяване на уран до чистота от 3.67%. Това е първата крачка към създаване на материал, от който да се произведе заряд за ядрено оръжие. Техеран твърди, че не е искал да натрупва обогатен уран над квотата, но САЩ са оставили страната без избор, тъй като санкционират изнасянето на количествата над тази квота към Русия или друга държава. Зариф обвини европейските страни по сделката, че не са помогнали за спасяването ѝ. Това се случва в момент на растящо напрежение с Вашингтон, взривяване на петролни танкери в Ормузкия проток и сваляне на американски военен дрон в район, за който двете страни спорят дали е извън или в иранското въздушно пространство. Преди две седмици въздушен удар на Пентагона по ирански цели е бил отменен десетина минути преди нанасянето му, съобщи \"Ню Йорк таймс\". Зариф казва, че днешното прекрачване на прага за ядрен материал е напълно прозрачно, защото страната му открито е заявила преди време, че ще го направи.", "date": "2019.07.01", "title": "И Иран наруши ядрената сделка"}
{"url": "https://www.dnevnik.bg/evropa/2019/07/01/3932260_patriotichna_korupciia_kak_se_stava_oligarh_v_iztochna/", "text": "От седмици стотици  хиляди чехи демонстрират срещу своя премиер  Андрей Бабиш. Освен министър-председател  той е и един от най-богатите хора в Чехия . Как е забогатял ли? Още по комунистическо време, като член на Партията, той е бил мениджър на чехословашката държавна външнотърговска фирма Petrimex. По негова идея компанията основава друга фирма - Agrofert, която по-късно е придобита от съмнителни швейцарски инвеститори. За тях Бабиш казва, че били приятели още от училище. Много скоро обаче той става едноличен собственик на фирмата. После Бабиш придобива медийни компании и навлиза в политиката. А от началото на юни 2019 чешката прокуратура го разследва за данъчна измама, злоупотреба с държавни субсидии и неправомерно изразходване на средства от кохезионния фонд на ЕС по времето, когато е бил финансов министър и премиер на страната. Бабиш е олицетворение на начина, по който в Източна и Югоизточна Европа се прави политика. Парите са власт. Който има пари, иска власт. А който има власт, знае отлично, че за да я задържи, му трябват пари. Например за да си купи медии. След промените най-добре и най-бързо го разбраха пременилите се комунисти. Така по неведоми пътища те бързо натрупаха лично богатство с държавни и партийни пари. Новите богаташи бяха старите комунисти, които използваха тези пари, за да останат във властта като нови социалдемократи - както се случи например в Румъния и България. С помощта на европейските пари Появилите се след тях партии, определящи се като граждански и консервативни (например \"Фидес\" на унгарския премиер Орбан), бързо научиха правилата на играта. Осигурявайки целенасочено на свои доверени хора държавни поръчки, щедро гарнирани с европейски субсидии, те си създадоха свои собствени олигарси. Най-яркият пример в Унгария е известният като \"национален газовик\" Лоринц Месарош. В близкото минало довереникът на Орбан е имал малка фирма за газифициране, а днес - подобно на Бабиш - е вторият най-богат човек в Унгария. И все пак има една съществена разлика между двамата: чешкият олигарх разполага с реална власт, а Месарош знае отлично, че дължи всичко на Орбан. Унгарският премиер не търпи никакви политически амбиции у своите протежета. Медийният магнат Лайош Шимичка го знае много добре. Той дълго време отговаряше за финансите на \"Фидес\". Но след като се скара с Орбан, звездата му залезе набързо. Накратко: по тези европейски ширини не олигарсите определят политиката, а политиката определя олигарсите. Пряко свързани с властта на олигарсите са кохезионните фондове на ЕС. Всъщност тези пари са замислени от Брюксел като средство в борбата срещу изоставането на по-бедните страни членки. С тяхна помощ те трябва да догонят в икономическото си развитие по-богатите държави от Общността. Оттук идва и терминът \"кохезия\". Едновременно с това този вид финансиране би трябвало да насърчава и демокрацията, пазарната икономика и правовата държавност. Поне така е на книга. В страните от Югоизточна Европа обаче бързо установиха, че значителна част от тези средства, които често се харчат за инфраструктурни проекти, в крайна сметка отиват у големи западноевропейски компании, които притежават нужните ноу-хау, конкурентоспособност и капацитет да печелят съответните обществени поръчки. Тоест една част от това финансиране се връща обратно в Западна Европа. Оказва се, че раждането на олигарсите в Централна и Източна Европа се дължи отчасти и на опитите въпросните европари да останат изцяло в страните, за които са предвидени. В Унгария например съвсем умишлено правителството си създаде политически лоялни крупни бизнесмени, които печелят подозрително често големи държавни поръчки. Премиерът Орбан определя това като \"неомеркантилизъм\" (фазата, в която в Европа се създаваха национални индустрии с помощта на протекционистки митнически бариери). Ако искате, наречете го и \"патриотична корупция\". Нека спрем дъжда от европейски пари! Лично аз не вярвам, че в дългосрочен план умуването как да се задържат тези пари в източноевропейските страни ще доведе до създаването на конкурентоспособна икономика. ЕС пък изглежда вече е решил, че идеята за конвергенция в сферата на ценностите просто не функционира: в следващия бюджет ще бъдат подпомагани не най-бедните, а политически коректните - например по въпроса за приема на бежанци. Нека спрем целия дъжд от европейски пари! Защото той прави Брюксел да изглежда по-важен, отколкото е всъщност. Освен това в много страни членки въпросното финансиране изкривява икономическите и политическите процеси. Ние, източноевропейците, вече догонваме Запада - включително благодарение на европейските пари. Но е дошло времето да се откажем от този механизъм. И да развием предприемаческа култура, която ще цени иновациите и смелостта, а не жаждата за власт и политическата лоялност.", "date": "2019.07.01", "title": "\"Патриотична корупция\": Как се става олигарх в Източна Европа"}
{"url": "https://www.dnevnik.bg/bulgaria/2019/07/01/3932544_postoianen_arest_za_lekarite_prodavali_falshivi_telk/", "text": "Специализираният наказателен съд определи най-тежката мярка за неотклонение \"Задържане под стража\" на четиримата обвинени от Специализираната прокуратура за участие в организирана престъпна група за осигуряване на ТЕЛК решения на здрави лица срещу подкупи в София. Съдебният състав е приел, че има достатъчно доказателства срещу участниците в групата. Освен това според магистратите има опасност те да извършат и други престъпления, ако бъдат на свобода. Трима от задържаните са лекари - двама председатели на ТЕЛК комисии и психиатър, който е управител на медицински център. Четвъртият от групата, който играел ролята на посредник, осигурявал \"клиенти\". Срещу сумата от 1500 лв. до 3000 лв. те получавали степен на инвалидност, без дори да се явят на преглед. Т.нар. посредник е задържан, след както осигурил на служител в МВР над 50 процента нетрудоспособност срещу 400 евро капаро и 1200 лв. при получаване на документа. Решението на Специализирания наказателен съд не е окончателно и може да се обжалва пред Апелативния специализиран наказателен съд. \"Доказателствата за фалшиви ТЕЛК решения в София са преки, служител на МВР се представи за клиент и мина по цялата верига на престъпната група. Този служител на МВР си е платил капаро, крайна сума и си е получил решение на ТЕЛК, за това, че е 50% нетрудоспособен\", обясни след  арестите преди дни  зам. главният прокурор Иван Гешев. Той подчерта, че служителят на МВР е напълно здрав.", "date": "2019.07.01", "title": "Постоянен арест за лекарите, продавали фалшиви ТЕЛК решения за над 1500 лв."}
{"url": "https://www.dnevnik.bg/bulgaria/2019/07/01/3932552_za_socialni_deinosti_triabva_da_se_poharchi_oshte/", "text": "За социални дейности правителството трябва да похарчи още 1 млрд. лева, за да има реален ефект, каза днес пред БНТ лидерът на КНСБ Пламен Димитров. Той поясни, че има много недофинансирани дейности. Димитров подчерта, че не е трябвало да се похарчат толкова много пари за отбрана -  около 2 млрд. лева за нови самолети , близо  1.5 млрд. лева за бронирани машини  и около 1 млрд. лева за д ва многофункционални патрулни кораба за военноморските сили (ВМС) . \"Дори с 8 самолета и няколко кораба нашата боеготовност няма да се повиши драматично\", уточни синдикалистът. Пламен Димитров е на мнение, че поскъпването на тока, парното и водата \"ще изядат\" повишаването на пенсиите. Той се обяви и против намаляването на данъците за определени сектори,  както искат от БСП и ДПС . Промяна може да има при общо намаляване на данъчната ставка, е неговото мнение. Пламен Димитров изрази мнение, че политиците са станали по-големи популисти от синдикалистите.", "date": "2019.07.01", "title": "За социални дейности трябва да се похарчи още милиард, смята лидерът на КНСБ"}
{"url": "https://www.dnevnik.bg/sviat/2019/07/01/3932549_arest_i_ataka_nad_dron_eskaliraha_naprejenieto_mejdu/", "text": "Либийският командир Халифа Хафтар освободи шестима турци, след като задържането им доведе до ескалация в напрежението между неговата армия и Анкара. Турция подкрепя  международно признатото правителство в Триполи , което води война със силите на Хафтар. Ден по-рано Турция заяви, че ако гражданите ѝ не бъдат освободени незабавно,  милициите на Хафтар  ще бъдат \"легитимна цел\". Държавната Анадолска информационна агенция съобщи, че освободените са моряци. Силите на Хафтар  съобщиха и че са унищожили турски дрон, паркиран на единственото работещо летище в Триполи, и обявиха \"обща мобилизация\" с покачването на напрежението между двете страни. Ударът и задържането на турските граждани са част от серия мерки, целящи да накажат Турция, задето подкрепя правителството в Триполи, пише агенция \"Ройтерс\".", "date": "2019.07.01", "title": "Арест и атака над дрон ескалираха напрежението между Турция и Халифа Хафтар"}
{"url": "https://www.dnevnik.bg/sport/2019/07/01/3932518_mik_shumaher_shte_kara_legendaren_bolid_na_ferari/", "text": "Публиката в Германия ще може да види още веднъж пилот от фамилията Шумахер да управлява болид на \"Ферари\" от Формула 1. Това ще се случи преди старта за Гран при на Германия на пистата \"Хокенхайм\" в края на юли. Синът на седемкратния шампион Михаел Шумахер Мик ще пилотира F2004, с който баща му спечели седмата си световна титла. Мик Шумахер, който е на 20 години, е пилот от академията на \"Ферари\", като подписа със Скудерията след спечелването на титлата е европейската Формула 3. Германецът дори участваше в  тестовете на Формула 1 след Гран при на Бахрейн през април . Шумахер-младши ще направи по една обиколка на \"Хокенхайм\" преди съботната квалификация във Формула 1 на 27 юли и в неделя преди парада на пилотите. На германското трасе баща му Михаел Шумахер спечели четири победи (1995, 2002, 2004 и 2006 г.). Именно на \"Хокенхайм\" Мик Шумахер спечели титлата във Формула 3. \"Това ще бъде страхотен момент и много емоционален. Пред моите сънародници, да карам една от най-великите коли в историята на Формула 1\", каза Мик Шумахер пред сайта на Формула 1. Рос Браун, който в момента е спортен директор на Формула 1, а в периода 1997-2006 работеше за \"Ферари\", беше един от ключовите хора в Скудерията. \"Ще бъде много емоционално за мен да видя Мик в този болид. С F2004 спечелихме 15 победи и доминирахме през сезона\", каза бившият технически директор на Скудерията. Това няма да е първи път, в който Мик Шумахер пилотира болид на баща си. През 2017 г. младият германски пилот седна зад волана на \"Бенетон\" от 1994 г., с който баща му спечели първата си световна титла. Това се случи преди Гран при на Белгия и така беше отбелязана  25-ата годишнина от първата победа  на легендарния пилот, дошла именно на \"Спа\". В момента Мик Шумахер се състезава във Формула 2. След преполовяването на сезона германецът е 13-и в класирането при пилотите, като влезе четири пъти в зоната на точките. В последния старт в Австрия младият пилот стартира назад в колоната и си проби път до четвъртото място.", "date": "2019.07.01", "title": "Мик Шумахер ще кара легендарен болид на \"Ферари\" преди Гран при на Германия"}
{"url": "https://www.dnevnik.bg/evropa/2019/07/01/3932463_brekzit_subudi_debat_za_reforma_na_izbiratelnata/", "text": "Активисти за избирателна реформа планират да превърнат стотици кофи за боклук в бутафорни урни за гласуване този месец, за да демонстрират твърдението си, че повечето гласове на изборите във Великобритания се пропиляват. Групата \"Нека гласът ни има значение\" (Make Votes Matter) призовава за национален Ден за искане на демокрация (Demand Democracy Day) на 6 юли, настоявайки за \"масови действия, които да покажат и изградят подкрепа за пропорционално представителство на парламентарните избори\". На последните общи избори през 2017 г. около 68 процента от избирателите \"не са изиграли активна роля в решаването на крайния резултат, понеже са гласували или за губещи кандидати, или за печеливши кандидати, които не са имали нужда от толкова много гласове\", каза Дарън Хюз, директор на британското Сдружение за изборна реформа. На изборите през 2015 г., определени от сдружението като \"най-диспропорционалния вот в британската история\", консерваторите спечелиха парламентарно мнозинство с едва 37 процента от гласовете по силата на мажоритарната система, базирана на едномандатни избирателни райони, която се прилага в сегашната форма още от 1950 г. Повечето избиратели, изглежда, са се примирили със системата, която позволи на консерваторите и на основната опозиционна сила - лейбъристите, да доминират в британската политика. В края на юли Великобритания ще има нов министър-председател без нови парламентарни избори - точно както и преди три години, когато консерваторите избраха Тереза Мей, след като Дейвид Камерън не успя да убеди избирателите да оставят Великобритания в ЕС на референдума за Брекзит. Мей пък се съгласи да се оттегли, след като не успя да изведе страната от ЕС. Но дебатът за Брекзит, който започна години преди референдума през 2016 г., катализира промяна в нагласите към двете главни партии и може би към избирателната система. \"Имаме система, при която парламентарните мандати не отговарят на получените гласове и затова редовно ставаме свидетели на еднопартийни правителства, съставени на базата на малък процент от вота, понякога дори под 40 на сто\", каза пред ДПА Хюз, бивш лейбъристки депутат в Нова Зеландия. \"Така че в момента има структурен проблем, както и политико-културен проблем - а именно недоволство сред избирателите\", каза той. Последните избори за общински съвети и Европейски парламент говорят за за консерваторите и лейбъристите. Социологическите проучвания сочат, че проевропейските либералдемократи, които до неотдавна повечето време бяха трети, изоставайки далеч зад двете водещи политически сили, сега са точно толкова популярни, колкото и консерваторите и лейбъристите. Новата формация на антиевропейския ветеран Найджъл Фараж - Партията на Брекзит, основана през април, е отнела още по-сензационно голям брой гласове от традиционните \"двама големи\". Според проучване на общественото мнение на \"Югов\" от миналата седмица Партията на Брекзит и консерваторите имат еднаква подкрепа от 22 процента от вота, лейбъристите - 20 процента, и либералдемократите - 19 на сто. \"Няма съмнение, че традиционната британска двупартийна система е изправена пред най-голямото си предизвикателство в безизходицата около Брекзит\", каза на семинар неотдавна Джон Къртис, политолог от университета \"Стратклайд\". Според Хюз нараства усещането в обществото, че - че се опитваме да вкараме едно политически многопартийно общество в двупартийна политическа система и че това има всякакъв вид ужасяващи последици\". Но пътят към промяната е труден, защото \"властта да променят системата по същество е в ръцете на хората, които се облагодетелстват от тази избирателна система, за която говорим\", добави той. Фараж се зарече да се бори за политическа реформа и иска да премахне Камарата на лордовете, неизбираната горна камара на парламента. Либералдемократите, възраждащата се Зелена партия и Партията за независимост на Обединеното кралство (ЮКИП), която беше маргинализирана, откакто Фараж се оттегли като неин лидер през 2016 г., единодушно подкрепят пропорционалното представителство в парламента. Депутатът Чука Умуна, който миналия месец се присъедини към либералдемократите, след като през февруари напусна лейбъристите, заяви неотдавна пред парламентарна комисия за пропорционалното представителство, че избирателната система \"по същество е \"Това вършеше работа, би казал някой, във Великобритания в друга епоха, когато страната ни по същество беше разделена между интересите на бизнеса и капитала и интересите на работниците, каза Умуна. Ние не можем да делим страната си по този начин в сегашното време и при сегашните условия.\" И все пак подкрепата на една от двете големи партии все още е необходима за каквато и да било промяна, твърди Хюз. Тъй като няма особено желание за още един референдум след този за Брекзит, добавя той, в краткосрочен план евентуална инициатива в тази посока може би ще трябва да разчита на Лейбъристката партия да промени своя манифест, а това \"изглежда малко вероятно под ръководството на Джереми Корбин\". /БТА", "date": "2019.07.01", "title": "Брекзит събуди дебат за реформа на британската избирателна система"}
{"url": "https://www.dnevnik.bg/sport/2019/07/01/3932554_bezzashtiten_levski_ponese_razgrom_ot/", "text": "\"Левски\" загуби тежко предпоследната си контрола от подготвителния лагер в Австрия, след като отстъпи с 0:4 срещу \"Тюргюджю Атаспор\". Германският тим, който е новак в четвъртата дивизия на страната е от Мюнхен и е създаден като клуб на турските емигранти. Това е трето поредно поражение за сините в Австрия след 0:1 от \"Ред бул\" (Брагантино) и \"Зенит\". В три двубоя \"Левски\" още няма отбелязн гол. През целия двубой тимът на Петър Хубчев не показа почти нищо в предни позиции, а в защита грешките бяха много. Треньорът на сините заложи на много резерви, като от очертаващите се титуляри започнаха само Николай Михайлов, Мартин Райнов и новото попълнение Янис Каргас. От първата минута започна и друг нов – Франко Масурек. \"За мен загубата не е толкова очаквана, защото знам състоянието на всички. Това с натоварването е най-лесното оправдание и даже не искам да говорим за него\", каза треньорът на сините Петър Хубчев. По отношение на проблемите в атака той обясни, че ще бъдат решени със селекция. \"Продължаваме да чакаме и чакането продължава дълго време. Възможно най-бързо е моето желание да дойдат нови играчи, това го казвам от две седмици\", добави специалистът. Хубчев уточни, че новото попълнение  Дени Алар  е с контузия и трябва да бъде възстановен до 10 дни. \"Може да има стряскащи заглавия и критики след този мач, но аз ще отговоря с едно клише, че по-важни са официалните мачове. С представянето в тях трябва да отговорим\". \"Тюргюджю\" откри в 26-ата минута, когато Рабихич се разписа от дузпа. Преди това германците удариха и греда. След почивката ситуацията за \"Левски\" стана и по-тежка след червен картон на Янис Каргас, заради което сините доиграха двубоя с 10 души. С човек по-малко за германския отбор беше много лесно да се възползва от празните пространства пред Михайлов. Карл-Хайнц Лапе се разписа два пъти – в 57-ата и 74-ата минута, а между неговите попадения веднъж вкара и Дзорба, час след началото на мача. \"Тюргюджю\" удари и още една греда, а веднъж Михайлов се намеси решително, за да не получи пети гол. Въпреки влизането на Хали Тиам, Живко Миланов, Станислав Костов и Паулиньо, \"Левски\" така и не направи нищо в атака. След ден сините срещат шампиона на Швейцария \"Йънг бойс\" в последната си контрола.", "date": "2019.07.01", "title": "Беззащитен \"Левски\" понесе разгром от четвъртодивизионен германски отбор"}
{"url": "https://www.dnevnik.bg/politika/2019/07/01/3932557_jablianov_bil_izkljuchen_ot_rukovodstvoto_na_bsp/", "text": "Корнелия Нинова свали политическото си доверие от Жаблянов по поняколко причини, от които най-важната бе отсъствието му от асамблеята на ПАСЕ, където са били взети важни решения за важни за страната въпроси като Истанбулската конвенция, корупцията в България и санкциите срещу Русия\". Това каза днес пред Би Ти Ви новият член на Изпълнителното бюро на Националния съвет на БСП Стоян Мирчев. Валери Жаблянов е известен, като един от най-яростните критици на Нинова, той се считаше и за  кандидат за нейн заместник , при подадената,  но в последствие оттеглена оставка . Жаблянов беше сменен на  пленум на БСП през уикенда . Според него в бюрото влизат 4 човека от парламентарната група, за да има по-добра връзка между народните представители и ръководството на партията. Пред БНТ друг член на Изпълнителното бюро и зам-председател на парламентарната група на БСП Весела Лечева обяви, че БСП има ясни цели и се приближава към тях. \"За краткия период, в който Нинова управлява партията, резултатите са ясни – спечелихме президентските избори, удвоихме броя на народните представители в парламента и добавихме още един европейски депутат, в сравнение с предходните избори\", допълни тя. Като приоритет пред партията тя изтъкна достойно представяне на местните избори.", "date": "2019.07.01", "title": "Жаблянов бил изключен от ръководството на БСП заради Истанбулската конвенция и санкциите срещу Русия"}
{"url": "https://www.dnevnik.bg/sviat/2019/07/01/3932560_uorun_bufet_dari_akcii_za_okolo_36_miliarda_dolara_na/", "text": "Уорън Бъфет дари акции за около 3,6 милиарда от своя инвестиционен холдинг Бъркшър Хатауей (Berkshire Hathaway) на пет благотворителни организации, сред които е и фондацията на Бил и Мелинда Гейтс, предаде \"Ройтерс\", цитирана от БТА. Това е най-голямото дарение в плана на Бъфет да раздаде богатството си. Дарението на Бъркшър, което се прави за 14-та поредна година, включва близо 16.81 милиона акции от клас \"Б\" на Бъркшър. Дарението ще увеличи общата сума, която Бъфет вече е дал на благотворителните организации, до над 34.5 милиарда долара, откакто 88-годишният милиардер обеща през 2006 г. да се раздели със своите акции. След последното дарение Бъфет все още ще притежава 15.7% от Бъркшър, въпреки че се е раздели с 45 на сто от дела си от 2006 г. и има приблизително 31 на сто от акциите с право на глас. Според американското списание \"Форбс\" Бъфет остава четвъртият най-богат човек в света със състояние от 87.5 милиарда долара. Джеф Безос, главен изпълнителен директор на Амазон (Amazon.com Inc) и семейството му са начело в класацията на \"Форбс\" със състояние от 157.8 млрд. долара. А Бъркшир инвестира в \"Амазон\" за първи път в началото на тази година. Гейтс и семейните благотворителни организации обикновено продават акциите на Бъфет, за да финансират дейностите си, посочвайки с каква цел искат да бъдат похарчени тези пари. Бъфет прави дарения и за други благотворителни организации, допълва \"Ройтерс\".", "date": "2019.07.01", "title": "Уорън Бъфет дари акции за около 3.6 милиарда долара на пет благотворителни организации"}
{"url": "https://www.dnevnik.bg/sport/2019/07/01/3932566_snimka_na_denia_15-godishnata_kori_gof_otstrani_vinus/", "text": "                        15-годишната американка Кори Гоф сътвори сензация на \"Уимбълдън\", отстранявайки петкратната шампионка Винъс Уолямс. Гоф, която е най-младата състезателка, класирала се за основната схема в Лондон, победи 24 години по-голямата от нея Уилямс с 6:4, 6:4.", "date": "2019.07.01", "title": "Снимка на деня: 15-годишната Кори Гоф отстрани Винъс Уилямс"}
{"url": "https://www.dnevnik.bg/sviat/2019/07/01/3932570_navalni_beshe_osuden_na_10_dni_zatvor_za_uchastie_v/", "text": "Съд в Москва осъди руския опозиционен лидер Алексей Навални на 10 дни затвор, предаде \"Ройтерс\". Той е признат за виновен за това, че миналия месец е участвал в неразрешена улична демонстрация в Москва в подкрепа на обвинения в разпространение на наркотици журналист на интернет изданието \"Медуза\" Иван Голунов. Редом с Навални  в демонстрацията взеха участие над 500 души , които бяха задържани от полицията. \"Десет дни в затвора заради демонстрация срещу произвола. Неприятно е, но си мисля, че сторих правилното нещо. Ако продължим да си мълчим и да си седим у дома, произволът никога няма да приключи\", написа Алексей Навални в Туитър. Той е един от най-видните опозиционни дейци в Русия и на няколко пъти бе вкарван в затвора през последните години заради организирането на демонстрации срещу правителството, отбелязва \"Ройтерс\".", "date": "2019.07.01", "title": "Навални беше осъден на 10 дни затвор за участие в улична демонстрация"}
{"url": "https://www.dnevnik.bg/sport/2019/07/01/3932553_grigor_dimitrov_se_srina_sreshtu_84-iia_v_sveta_i/", "text": "Григор Димитров отпадна в първия кръг на \"Уимбълдън\" за втора поредна година след шокираща загуба от 84-ия в световната ранглиста Корентен Муте 6:2, 6:3, 6:7 (4) 3:6, 1:6. Българският тенисист се виждаше победител в три сета, като сервираше за мача, но допусна неочакван срив. Двубоят продължи 2.58 часа. За пръв път в своята кариера българинът загуби мач, в който повежда с 2:0 сета. Дотук Димитров никога не се беше изправял срещу 20-годишния френски левичар, но загуби още в първата им среща. За Муте това беше дебют на \"Уимбълдън\", който премина през квалификациите, за да влезе в основната схема. След като видя, че губи срещата, българинът демонстративно започна да не играе и озадачи публиката с поведението си. В петия сет Димитров беше заплашен да получи \"геврек\" и да бъде победен на нула, но успя да се разпише в последния си сервис гейм. Муте се пребори за успеха и си уреди среща във втория кръг с 18-годишния Феликс Оже-Алиасим, който беше победил Димитров преди две седмици в \"Куинс\". В срещата Димитров завърши с 12 аса и три двойни грешки, но всяка една от грешките му дойде в ключови моменти, които имаха тежест за развоя на срещата. При Корентен Муте двойните грешки бяха девет. Бившият №3 в света записа и 46 уинъра при 42 непредизвикани грешки, голяма част от тях натрупани след третия сет, когато дойде сривът при него. Димитров завърши с 69% вкаран първи сервис и спечели 66% от точките при него (67 от 101). При втория сервис процентът беше много по-нисък – 48. Публиката на корт №15 в Лондон видя интересен сблъсък, в който имаше от всичко. Още от началото Димитров показа, че е от по-висока класа и не срещаше никакви проблеми срещу Муте. След пропуснат шанс да затвори двубоя в три сета той започна да играе по ужасяващ начин. Двубоят започна много добре за Димитров, който бързо поведе с 3:0, успявайки да пробие веднъж своя съперник. Муте отговори и на свой ред взе подаването на бившия №3 в света, за да успее да стопи пасива си до 2:3. В крайна сметка това само амбицира Димитров и подобри играта му, като до края на сета той не даде нито гейм на Муте, за да поведе след само 29 минути игра. Българският тенисист търсеше по-кратките разигравания, агресията на корта и разчиташе много на форхенда си по диагонала, който да принуждава Муте да играе бекхенд. Във втория сет ситуацията се промени и резултатът се движеше гейм за гейм до 3:3. След това Димитров взе подаването си, а веднага след него проби и в най-подходящия момент, за да сервира след това за сета. Бившият №3 не се огъна и с 6:3 взе сета. Третата част беше много по-оспорвана и премина през няколко обрата. Димитров реализира ранен пробив в третия гейм и поведе, но в шестия допусна подаването му да бъде пробито на свой ред от Муте, което върна французина в срещата. Постепенно 20-годишният левичар натрупа самочувствие и започна да играе много по-уверено, като още при следващото подаване на Димитров стигна до нова възможност за пробив, като Димитров все пак реагира и се защити. Стигна се до нов пробив за Димитров в 11-ия гейм, който му позволи да поведе с 6:5 и шанс да сервира за мача. Българинът обаче започна лошо в гейма и изоставаше с 0:40 след добри изяви на Муте. Димитров върна две точки, но все пак беше пробит и така се стигна до тайбрек. В него грешките бяха много и от двете страни на мрежата, но Муте беше с една идея по-стабилен и спечели със 7:4. Драматичният сет сякаш пречупи Димитров и той изглеждаше по коренно различен начин на корта. Българинът продължаваше да бъде агресивен, но вече не затрудняваше толкова много Муте, който пък натрупа самочувствие. Французинът записа два пробива и с 6:3 вкара двубоя в решителен пети сет. В него Муте спечели пет поредни гейма и увеличи серията си до седем поредни с двата от предходния сет. Димитров не само че правеше елементарни грешки и нямаше отговор на Муте, но се поддаде и нервите. Българинът беше заплашен и от още по-голямо унижение, като беше на косъм от това да получи \"геврек\" за финал на мача. Той все пак взе един гейм,но той се оказа и последен за него в турнира. Муте взе подаването си без проблем и затвори срещата с 6:1 точно преди влизането ѝ в четвъртия час. В други мачове от първия кръг шампионът Новак Джокович потегли убедително в защитата на титлата си. Световният №1 се наложи над Филип Колшрайбер с 6:3, 7:5, 6:3. Финалистът Кевин Андерсън също взе чиста победа 6:3, 6:4, 6:2 срещу Пиер-Юг Ербер. Шестият поставен Александър Зверев обаче напусна турнира след шокираща загуба. Германецът се препъна на старта в 124-ия в света Иржи Весели след 6:4, 3:6, 2:6, 5:7 за 2.34 часа. Седмият в схемата Стефанос Циципас също отпадна след петсетово зрелище с Томас Фабиано – 4:6, 6:3, 4:6, 7:6 (8), 3:6 за 3.27 часа. Италианецът си осигури среща с ветерана Иво Карлович. При дамите имаше две големи изненади още в първия кръг. Втората поставена и бивша №1 Наоми Осака загуби с 6:7 (4), 2:6 от Юлия Путинцева. Финалистката от \"Ролан Гарос\" Маркета Вондрушова също отпадна след загуба 4:6, 46 от 85-ата в света Мадисън Бренгъл. Освен тях отпадна и друга от поставените – 10-ата Арина Сабаленка, която загуби от Магдалена Рибарикова.", "date": "2019.07.01", "title": "Григор Димитров се срина срещу 84-ия в света и напусна \"Уимбълдън\" на старта"}
{"url": "https://www.dnevnik.bg/sviat/2019/07/01/3932588_sus_sulzotvoren_gaz_policiiata_v_honkong_otvojuva/", "text": "Полицията в Хонконг си върна контрола върху сградата на хонконгския парламент,  в която нахлуха демонстранти , съобщиха \"Франс прес\" и ДПА. Полицаите използваха сълзотворен газ, за да принудят демонстрантите да напуснат сградата. Европейският съюз призова днес за избягване на насилието и за започване на диалог в Хонконг след щурмуването на парламента от демонстранти, предаде \"Франс прес\". \"Действията от днес на малка група хора не са показателни за преобладаващата част от демонстрантите, които бяха мирни\", заяви ръководителката на европейската дипломация Федерика Могерини. Нахлулите в сградата на парламента демонстранти развяха британския колониален флаг на Хонконг. Акцията бе проведена на деня, в който се чества годишнината от връщането на Хонконг от Великобритания на Китай - 1 юли 1997 г., отбелязва \"Франс прес\".", "date": "2019.07.01", "title": "Със сълзотворен газ полицията в Хонконг отвоюва сградата на парламента"}
