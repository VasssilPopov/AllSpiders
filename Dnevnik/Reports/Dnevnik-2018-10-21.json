{"url": "https://www.dnevnik.bg/sport/2018/10/21/3331081_ikardi_donese_uspeh_na_inter_v_derbito_na_milano/", "text": "Голямата звезда на \"Интер\" Мауро Икарди се превърна в герой за тима си в 222-ото дерби на Милано, носейки победата с 1:0 над градския съперник. Аржентинският нападател се разписа във втората минута на добавеното време, наказвайки неразчетено излизане на вратаря на \"Милан\" Джанлуиджи Донарума. След две равенства в последните два мача, \"нерадзурите\" спечелиха. Те вече имат 79 победи, а \"Милан\" остава с три по-малко. Икарди отбеляза петото си попадение в Дербито на малката Мадона, а попадението е четвърто за него от началото на сезона в Серия А. След трудни първи месеци аржентинецът се разписва в трети от последните четири шампионатни сблъсъка. Централният мач от деветия кръг на Серия А се запомни с много битка, напрегнати моменти, но феновете на \"Сан Сиро\" трябваше да чакат до добавеното време, за да видят гол. Със спечелените три точки \"Интер\" излезе трети в класирането и вече има 19, с две по-малко от \"Наполи\" и шест от лидера \"Ювентус\". Победата е пета поредна за състава на Лучано Спалети. \"Милан\" пък е 12-и с 12 точки дотук. \"Росонерите\" прекъснаха серията си от шест срещи без загуба. Двубоят започна с много високо темпо и в 11-ата минута гол на Икарди беше отменен заради засада. Съдията Марко Гуида се консултира с видеоасистентите и беше доказано, че първоначално Матиас Весино играе с топката, а в този момент Икарди е в положение на засада. До края на първата част имаше положения и пред двете врати, а гол беше отменен и на \"Милан\". Това се случи, след като засада беше маркирана и срещу Матео Мусакио. Тогава системата за видеоповторения отново влезе в употреба. През първите 45 минути футболистите на \"Милан\" така и не отправиха точен удар. След почивката надмощието беше поделено, но по-чистите положения отново се откриха пред \"Интер\". Смените на Спалети бяха офанзивни, като той пусна на терена Кейта Балде и Антонио Кандрева, търсейки всячески попадение за своя отбор. Козът на \"Милан\" беше Патрик Кутроне, но пред младия нападател така и не се откри добър шанс да вкара. При най-доброто положение за символичните гости гредата помогна на Самир Ханданович. В крайна сметка настоятелността на \"нерадзурите\" се отплати и то в добавеното време. Весино центрира отдясно, Донарума увисна и за Икарди беше лесно да се разпише с глава.", "date": "2018.10.21", "title": "Икарди донесе драматичен успех на \"Интер\" в дербито на Милано"}
{"url": "https://www.dnevnik.bg/sport/2018/10/21/3330966_erikson_i_feliks_magat_sa_otkazali_na_cska-sofiia/", "text": "Собственикът на \"ЦСКА-София\"  Гриша Ганчев  призна, че през лятото е преговарял с няколко известни имена за треньор на тима. Преди назначаването на Нестро Ел Маестро начело на червените, те са преговаряли със Свен Горан Ериксон и Феликс Магат. \"Не е тайна, че говорихме с някои известни имена – единият Свен Горан Ериксон, другият Магат\", каза Ганчев в предаването \"Код Спорт\" по ТВ плюс. \"И двамата казаха интересно е предложението. Не ставаше въпрос за пари, но след три дни казаха, че не могат да дойдат в това първенство. Обяснението беше, че първенството ни е наредено и не искат да идват в България. Даже имам свидетел на единия разговор Красимир Балъков, можете да го питате\", добави собственикът на червените. В крайна сметка в началото на юни начело на ЦСКА застана  Нестор Ел Маестро , който през миналия сезон направи \"Спартак\" (Търнава) шампион на Словакия. Засега Ел Маестро има 12 победи, едно равенство и четири загуби начело на червените.", "date": "2018.10.21", "title": "Ериксон и Феликс Магат са отказали да водят ЦСКА заради \"нареденото първенство\""}
{"url": "https://www.dnevnik.bg/tehnologii/2018/10/21/3329811_edinstveno_biznes_klientite_mogat_da_spasiat_mrejata/", "text": "След като в началото на миналата седмица се разбра, че компанията \"Гугъл\" (Google) е допуснала в продължение на години да има външен достъп до лични данни на стотици хиляди потребители на социалната ѝ мрежа Google+, много хора си помислиха, че това ще е краят на платформата. И до някъде бяха прави, тъй като технологичният гигант обяви, че  затваря мрежата за потребители, като това ще стане в срок от 10 месеца  - до следващия август, за да могат хората да изтеглят или преместят публикуваното в Google+. В официалната позиция на компанията беше съобщено, че тя има много корпоративни клиенти, които използват социалната мрежа за комуникация между служителите си. Именно заради това инженерите на \"Гугъл\" щели да разработят нови функции, които да помогнат на бизнес клиентите им да определят сами общи правила за достъп до акаунтите им. От компанията уточниха, че това е начинът да запазят съществуването на социалната си мрежа. Според много специалисти в областта на технологиите \"Гугъл\" иска да създаде специализирана корпоративна социална мрежа, която да се конкурира с Microsoft Yammer, Jive и Facebook Workplace. \"Имаме много корпоративни клиенти, които намират големи предимства при използването на Google+ за дискусии между служители им\", каза Бен Смит, който е вицепрезидент на \"Гугъл\" по инженерните въпроси. Новите функции за профилите на големите организации включват възможността администраторите им да модерират и преглеждат публикациите на служителите. Целта е да се помогне на служителите да следят дискусиите по теми, които са свързани с тяхната роля в компанията. Новите функции ще бъдат пуснати през 2019 г. Проблемът с Google+ е софтуерен недостатък, позволил на външни разработчици да имат достъп до частни профили в мрежата между 2015 г. и март 2018 г. Тази пролет вътрешно разследване открило проблема и го коригирало, а ръководството на компанията е решило да не го разгласява отчасти поради опасения, че веднага ще последва проверка и натиск от регулаторните органи.", "date": "2018.10.21", "title": "Единствено бизнес клиентите могат да спасят мрежата Google+"}
{"url": "https://www.dnevnik.bg/bulgaria/2018/10/21/3330978_samo_vsepravoslaven_subor_moje_da_reshi_curkovnite/", "text": "Единствено Всеправославният събор като най-висш орган на църквата може да реши църковните проблеми в Украйна. Това мнение изказа Ловчанският митрополит Гавриил пред БТА във връзка с украинското искане за независима, автокефална църква. По думите му въпросът е сложен и затова много църкви, епископи и духовенства предлагат да бъде свикан Всеправославен събор и каквото реши той, ще бъде задължително за всички. \"Тогава се надяваме, че няма да има разделение и разкол. Само той може да реши по най-безболезнения и по най-каноничния път проблема там\", добави той. По думите му Константинополската църква е дала автокефалия на Руската православна църква преди 320 години и ако някой трябва да дава пълна автокефалия на Украинската православна църква, това е Московската патриаршия. Според него действията на Вселенската патриаршия не са канонични и въпросът трябва да се реши принципно. Митрополит Полтавски и Миргородски Филип от Украинската православна църква - Московска патриаршия, който е в Ловеч по покана на митрополит Гавраил, заяви от своя страна, че през 1992 г. украинската църква е получила грамота от светейшия патриарх Алексей за широка автономия и самоуправление и практически има такива права, каквито имат автокефалните църкви. \"Затова въпросът за получаване на автокефалия от нашата църква не е актуален. Ние и така сме самостоятелна, независима църква в своето управление и в своя живот и единствената ни връзка с Московската патриаршия е, че ние, при богослужение, прославяме името на патриарх Кирил. А всички останали въпроси - кадрови, административни, финансови, се решават вътре в Украинската православна църква\", каза митрополит Филип.", "date": "2018.10.21", "title": "Само Всеправославен събор може да реши църковните проблеми в Украйна, смята Ловчанският митрополит"}
{"url": "https://www.dnevnik.bg/bulgaria/2018/10/21/3330979_ministerstvoto_na_otbranata_shte_privlicha_voenni_s/", "text": "Кампанията на Министерството на отбраната за привличане на кандидати за военнослужещи в армията ще започне с кинопектакъла \"Бъди войник\". Той ще направи премиерата си на 22 октомври от 18:30 в Зала 1 на Националния дворец на културата, съобщават от министерството. Събитието ще бъде съпроводено с музикалния изпълнения от Маргарита Хранова, Гуна Иванова, а рок групата Б.Т.Р. ще представи новия си видеоклип към песента \"Никога преди\". \"Ще бъдат излъчени мотивационни видеоклипове, заснети в реална среда на действие на видовете въоръжени сили – Сухопътни войски, Военновъздушни и Военноморски сили\" се казва още в съобщението. Минути преди началото министърът на отбраната Красимир Каракачанов ще направи изявление във фоайето на НДК заедно със създателите на продукцията. Членовете не екипа не са посочени в съобщението от министерството. Възстановяването на наборната военна служба е  мечтата на Каракачанов, както той сам се изразява . Стъпка към реализирането й беше вписването на  доброволното военно обучение в стратегията за национална сигурност  в началото на година. Министърът на отбраната веднъж мотивира  това свое желание с думите : \"Трябва младежите да ги вкараме в казармата, за да възстановим малко мъжкия им вид.\"", "date": "2018.10.21", "title": "Министерството на отбраната ще привлича военни с киноспектакъл"}
{"url": "https://www.dnevnik.bg/sport/2018/10/21/3330993_avstraliiski_otbor_predloji_dogovor_na_jusein_bolt/", "text": "Носителят на осем златни олимпийски медала Юсейн Болт не се отказва от мечтата си да стане професионален футболист. Бившият спринтьор е получил оферта от \"Сентръл коуст маринърс\". Това обяви агентът му Рики Симс. Болт, който е на 32 години, прекрати своята атлетическа кариера през миналата година. След това той изкара пробен период в няколко отбора, един от които беше именно австралийският \"Сентръл коуст\". \"Заради постоянните спекулации трябва да кажа, че Юсейн наистина получи предложение за договор от този отбор\", обясни Симс пред австралийско издание. Бившият спринтьор се представи добре в контролите, като в една от тях  вкара два гола . Малко по-късно стана ясно, че шампионът на Малта \"Валета\" също е предложил договор на Болт за срок от две години, но  ямаецът отхвърли офертата .", "date": "2018.10.21", "title": "Австралийски отбор е предложил договор на Юсейн Болт"}
{"url": "https://www.dnevnik.bg/photos/2018/10/21/3330990_fotogaleriia_paradut_na_ovcete/", "text": "В Мадрид се проведе ежегодният парад на овцете.", "date": "2018.10.21", "title": "Фотогалерия: Парадът на овцете"}
{"url": "https://www.dnevnik.bg/morski/2018/10/21/3330996_protestirashti_poiskaha_dostup_do_brega_krai_sozopol_i/", "text": "Рибари протестираха днес срещу поставянето на строителна ограда, която блокира достъпа до скалистия бряг край Созопол, известен като \"Германката\". Оградата е там от началото на седмицата, като според информационната табела престои строеж. Протестиращите подготвят подписка, която да изпратят до областния управител на област Бургас и община Созопол с искане за премахването на загражданията, предава БНТ. Протестиращите са на мнение, че при одобряването на плана за строежа в община Созопол не са видели, че ще се ограничи достъпа. В четвъртък дирекция \"Национален строителен контрол\" в Бургас  разпореди преместването на оградата . Пред телевизията недоволните казаха, че няма да приемат предложението на собственика - да им остави пътека от 3 метра за преминаване. Те твърдят, че нямат против строителството, а искат само достъп до брега, който е държавна собственост. Намерението на собственика е в терена да построи две вили с басейн. До 2002 г. той е бил със статут на земеделска земя и е попадал в две защитени зони по крайбрежието - \"Бакърлъка\" и \"Колокита\". Тогава обаче е изработен подробен устройствен план, като е бил променен и статутът на земята. Имотът е собственост на дружеството \"Херсонес\" на  Петър Димитров. Той има собственост в 10 други компании и участва в управлението на още седем други. В едно от тях - \"Нокс плюс\", той е съдружник с Николай Китов, който е основател на веригата \"Техномаркет\". Пред Би Ти Ви представител на дружеството казва, че оградата е била монтирана, \"за да може да бъде проучена археологията в терена\".", "date": "2018.10.21", "title": "Протестиращи поискаха достъп до брега край Созопол и не са против започналия строеж"}
{"url": "https://www.dnevnik.bg/zdrave/novo_v_medicinata/2018/10/21/3330992_ucheni_tvurdiat_che_sa_otstranili_napulno_hiv_virus_ot/", "text": "Учени от Института за изследвания срещу СПИН в Бадалона, Испания, заявиха, че за пръв път, откакто се прилага антиретровирусна терапия, са успели да отстранят напълно ХИВ от кръвта и тъканите на пациенти, съобщава БТА. Редовният анализ на кръвта в шестима пациенти, на които били присадени стволови клетки, показал, че ХИВ не е открит в кръвта и тъканите им. В един от тях не били открити дори антитела. Новият метод на трансплантация на стволови клетки е базиран върху единствения случай, свързан с пълно оздравяване на заразен с ХИВ пациент. Испанските медици разработили уникален механизъм за \"пречистване\" на заразените с вируса клетки. Учените отбелязват, че цялостната трансплантация на стволови клетки отнема 18 месеца, а за приготвяне на противовирусните съставки се използват кръв от пъпната връв и течност от костния мозък. През следващите месеци медиците ще следят здравословното състояние на първия подложен на подобна операция пациент.", "date": "2018.10.21", "title": "Учени твърдят, че са отстранили напълно ХИВ вирус от пациент чрез стволови клетки"}
{"url": "https://www.dnevnik.bg/biznes/2018/10/21/3330997_v_sledvashtite_pet_godini_bulgariia_shte_se_nujdae_ot/", "text": "Ако се развиваме със сегашните икономически темпове, ще са ни нужни половин милион работници и специалисти в следващите пет години, предвид демографските тенденции, миграцията и ръста на икономиката. Това заяви пред БНР председателят на Асоциацията на индустриалния капитал Васил Велев. Сред дефицитните кадри той посочи сериозната липса на инженерно-технически кадри, медицински сестри, учители, шофьори, на работещи в туризма и селското стопанство. По думите му българският бизнес вече усеща липсата на човешки ресурси, което спира икономическия растеж. Според него, ако целта е да се настигнат икономиките от Централна и Източна Европа, трябва \"да имаме догонващ растеж, а в момента имаме изоставащ растеж\". Велев каза още, че българската икономика расте с умерено добри темпове, но е едва на 12-о място в ЕС по ръст на брутния вътрешен продукт за първото полугодие, а икономиките на почти всички страни от Централна и Източна Европа растат по-бързо.", "date": "2018.10.21", "title": "В следващите пет години България ще се нуждае от нови половин милион работници"}
{"url": "https://www.dnevnik.bg/sport/2018/10/21/3331003_obertan_podnovi_dogovora_si_s_levski_do_2021_g/", "text": "Звездата на \"Левски\" Габриел Обертан подписа нов договор с отбора, съобщиха от клуба. Нападателят, който пристигна на стадион \"Георги Аспарухов\" през лятото на 2017 г., ще остане част от състава до края на сезон 2020/21. \"Преди минути той парафира своя нов контракт до 2021 година\", гласи съобщението на \"Левски\". От началото на сезона Обертан изигра 13 мача във всички турнири, но до този момент все още не е отбелязал гол. Французинът обаче има четири асистенции. Общо с екипа на \"Левски\" Обертан има 50 мача с четири попадения и 13 асистенции. Преговорите за подновяването на договора му се водеха в продължение на около месец, но в края на седмицата собственикът на сините  Спас Русев съобщи, че Обертан се е съгласил да остане .", "date": "2018.10.21", "title": "Обертан поднови договора си с \"Левски\" до 2021 г."}
{"url": "https://www.dnevnik.bg/politika/2018/10/21/3331005_bsp_ne_e_v_nai-dobrata_si_forma_zaradi_vutreshnite/", "text": "Не мисля, че БСП е в най-добрата си форма. С тези вътрешни скандали показват, че няма стабилност в партията. Това заяви министърът на българското председателство на Съвета на Европейския съюз пред \"Канал 3\". Повод за коментара ѝ стана  внесеният вот на недоверие  от страна на левицата на тема здравеопазване. Според нея БСП \"се опитват да клатят правителството\", но неуспешно. \"Жаждата за власт е видима и опита да стигнат до нея е на всяка цена\", каза още Павлова. Тя се извини от името на правителството за думите на вицепремиера Валери Симеонов, който преди дни заяви, че Законът за хората е  \"опит да се угоди на една група кресливи жени с уж болни деца\" . Заради думите на Симеонов майките на деца с увреждания поискаха оставката му, а утре  пред Министерския съвет е организиран протест срещу него.", "date": "2018.10.21", "title": "БСП не е в най-добрата си форма заради вътрешните скандали, заяви Лиляна Павлова"}
{"url": "https://www.dnevnik.bg/sviat/2018/10/21/3331014_putin_iska_obiasnenie_za_reshenieto_na_trump_da/", "text": "Руският президент Владимир Путин ще поиска обяснение защо Вашингтон планира да излезе от ядреното споразумение с Русия на среща със съветника на Белия дом по националната сигурност Джон Болтън в Москва тази седмица. Това твърди \"Ройтерс\", позовавайки се на изявление на говорителя на Кремъл Дмитрий Песков, съобщава БТА. По-рано през деня президентът на САЩ  Доналд Тръмп обяви, че има намерение да оттегли страната  от договора с Русия за елиминиране на техните ракети със среден и малък обсег. Бившият съветски ръководител Михаил Горбачов определи като \"грешка\" плана на американския президент Доналд Тръмп да извади САЩ от споразумението, което лично той е подписал през 1987 година заедно с тогавашния държавен глава на САЩ Роналд Рейгън. \"Нима е трудно да се разбере, че отказът от такива споразумения показва липса на мъдрост? Това е грешка\", заяви Горбачов. Според бившия съветски ръководител отхвърлянето на договора между САЩ и СССР за елиминиране на техните ракети със среден и малък обсег ще подкопае усилията, положени от СССР и самите Съединени щати за постигане на ядрено разоръжаване.", "date": "2018.10.21", "title": "Путин иска обяснение за решението на Тръмп да оттегли САЩ от договор за ликвидиране на ракети"}
{"url": "https://www.dnevnik.bg/skorost/2018/10/21/3331016_okolovrustniiat_put_i_bul_carigradko_shose_sa/", "text": "Заради протести са затворени бул. \"Цариградско шосе\", Околовръстния път на София и \"Самоковско шосе\" съобщава \"Фокус\". В блокадите са се включили над 100 човека, които обявига, че ще продължат с недоволството си до 19:00 часа. Протестите се организират от жителите столични квартали \"Казичене\", \"Кривина\", \"Бусманци\", \"Горубляне\", \"Панчарево\" и \"Кокаляне\". Те са недоволни от липсата на канализация и честото спиране на тока. Полицаи отклоняват движението от Северната скоростна тангента преди входа на града към автомагистрала \"Тракия\" и по \"Цариградско шосе\" в посока към центъра. Движението от \"Самоковско шосе\" се насочва към Горно Кокаляне.", "date": "2018.10.21", "title": "Основни булеварди в София са затворени заради протести"}
{"url": "https://www.dnevnik.bg/bulgaria/2018/10/21/3331012_bulgarski_futbolisti_i_trenyori_shte_se_obuchavat_v/", "text": "Предложение млади български футболисти и треньори да се обучават в академията на \"Манчестър сити\" и то за сметка на английския клуб е получил премиерът Бойко Борисов по време на една от срещите от официалното си посещение в Обединените арабски емирства. Пред журналисти Борисов разказа, че шейхът на Абу Даби Мохамед бин Зайед Ал-Нахаян предложил обучението на млади таланти в школата на манчестърския клуб, който е негова собственост. За целта обаче Българският футболен съюз трябвало да прояви интерес и да покаже, че по прозрачен начин може да избере \"10,20,30 млади футболисти, млади треньори\", които да заминат да се обучават в академията безплатно за определено време. \"Ще могат включително и да се срещнат с Гуардиола\" каза още Борисов. Премиерът обяви, че е постигнал съгласие България и ОАЕ да сключат стратегически договор за партньорство в сферата на образованието, цифровите технологии, изкуствения интелект. \"Ние не искаме някой да ни дава пари, а да сложим заедно парите на двете държави и да направим този мост в обучението\", каза Борисов. По думите му той е казал на шейх Мохамед бин Зайед Ал-Нахаян, че \"ще сложим колкото сложиш и ти - 10 или 100 млн.\" Борисов даде пример с Христо Стоичков и Димитър Бербатов, които доказвали, че в България успехите идват с малко пари. Така емирствата ще изпратят делегация в България, която \"да види българските университети, индустриалните зони, \"технопарка\" (София тех парк - бел.ред)\". Други екипи ще дойдат, за да се запознаят с военната индустрия и селското стопанство. \"България е известна с кадърния си народ, мирната добросъседска политика и ниските данъци. Обръщат се към нас защото към днешна дата сме фактор на Балканите\", отбеляза още Борисов.", "date": "2018.10.21", "title": "Български футболисти и треньори ще се обучават в академията на \"Манчестър сити\", обяви Борисов"}
{"url": "https://www.dnevnik.bg/razvlechenie/2018/10/21/3330977_nai-komentiranoto_v_dnevnik_razkolut_v_pravoslavniia/", "text": "1.  Разкол в православния свят - Москва скъса отношения с Вселенската патриаршия  - 443 коментара 2.  Бомба избухна в колеж в Крим, има загинали и десетки ранени (обобщение)  - 371 коментара 3.  Путин: Руснаците ще идат в рая в случай на ядрена война   - 349 коментара 4.  Заради руското влияние България е в периферията на ЕС, смята Иван Костов  - 307 коментара 5.  Последни в ЕС по умения за четене, далеч от нуждите на пазара: как Еврокомисията оцени българското образование   - 219 коментара 6.  Разколът на Москва с Вселенската патриаршия ще засегне и другите църкви, и вярващите   - 204 коментара 7.  Софийският университет защити учебен курс от нападки на пиар на военното министерство  - 193 коментара 8.  Александър Урумов, борецът срещу \"джендърите\" на държавна заплата  - 192 коментара 9.  \"Тесла\" приема поръчки за по-евтин вариант на електромобила Модел 3  - 189 коментара 10.  Добре дошли в България, където е важно кого познаваш, а не какво си учил   - 185 коментара", "date": "2018.10.21", "title": "Най-коментираното в \"Дневник\": Разколът в православния свят и избухналата бомба в Крим"}
{"url": "https://www.dnevnik.bg/sport/2018/10/21/3330870_anri_debjutira_sus_zaguba_nachelo_na_monako/", "text": "Тиери Анри записа загуба в първия си мач като треньор. Неговият \"Монако\" отстъпи с 1:2 при гостуването на \"Страсбург\" от десетия кръг в Лига 1. Монегаските трябваше да се справят с ранен гол на домакините, а освен това играха с човек по-малко след 66-ата минута. Макар че имаха предимство по отношение на притежанието на топката и показаха интересни неща, футболистите на Анри загубиха. \"Монако\" завърши мача с повече удари, но от петте си точни вкара само един гол. Домакините откриха още в 17-ата минута с гол на Адриен Томасон. Той засече центриране на Лала отдясно, а вратарят на монегаските Сай изпусна топката в собствената си мрежа. Положението на \"Монако\" стана още по-тежко след почивката, когато Самуел Грандсир беше изгонен с директен червен картон. Той се появи на терена в 64-ата минута и две по-късно напусна, след като вдигна опасно високо крака си срещу съперник. Шест минути преди края на мача \"Страсбург\" удвои аванса си с точно изпълнение на Мотиба. Той получи подаване от Да Коста при бърза контраатака и технично прехвли Сай – 2:0. Все пак в добавеното време \"Монако\" стигна до почетен гол, дело на Юри Тилеманс от дузпа отсъдена за нарушение срещу Муса Сила. В друг мач по-рано през деня ПСЖ победи \"Амиен\" с 5:0. Макар и без голяма част от звездите си, които получиха почивка, шампионите стигнаха до успеха с голове на Маркиньос, Адриен Рабио, Юлиан Дракслер, Килиан Мбапе и Диаби. След десет кръга в Лига 1 ПСЖ води с максимален брой от 30 точки и голова разлика 37:6. Парижани имат аванс от осем точки пред \"Лил\", а \"Монако\" е едва 19-и предпоследен със само шест точки.", "date": "2018.10.21", "title": "Анри дебютира със загуба начело на \"Монако\""}
{"url": "https://www.dnevnik.bg/sport/2018/10/21/3330872_ljuis_hamiltun_specheli_kvalifikaciiata_za_gran_pri_na/", "text": "Световният шампион във Формула 1 Люис Хамилтън ще потегли от полпозишън в Гран при на САЩ, след като беше най-бърз в квалификацията. Пилотът на \"Мерцедес\", който може да стане шампион още на пистата в Остин, беше над всички останали в съботния ден. Той записа обиколка за 1:32.237 с нов рекорд на трасето в Тексас. Втори зад него се нареди Себастиан Фетел, но  заради наказание от първата свободна тренировка в петък , германецът ще стартира едва пети. Фетел изостана с 61 хилядни от световния шампион. Така на първа редица до Хамилтън ще застане Кими Райконен, а на втора са Валтери Ботас и Даниел Рикардо. Хамилтън печели квалификацията за трета поредна година, като в предходните два случая неизменно триумфираше и с победата. Британецът вече има 81 полпозишъна в своята кариера. Само за 2018 г. те са десет, а този в САЩ е пети пореден за Хамилтън. В кариерата си Хамилтън има пет победи на пистата в Остин, като първата дойде през 2012 г., а в последните четири години успехът неизменно е в британеца от екипа на \"Мерцедес\". Битката за позиция на стартовата решетка беше много вълнуваща и с много малки разлики между водещите пилоти. \"Тази квалификация беше много важна, беше много важна и последната обиколка. Нашите съперници бяха много близо до нас и бях наясно, че ще е нужна перфектна обиколка, за да измъкна полпозишъна\", каза Хамилтън. Британецът остава предпазлив за старта в неделя, като заяви че \"Ферари\" притежава много добро темпо в дълга серия от обиколки. Условията в съботния ден бяха много по-различни от тези в свободните тренировки в петък. Дъждът спря, асфалтът изсъхна, а температурите бяха малко по-високи. В първата част от квалификацията Хамилтън очаквано даде най-добро време, с около четири десети от секундата по-добър резултат от Валтери Ботас. Зад двамата съотборници в \"Мерцедес\" бяха пилотите на \"Ферари\". Началната част на квалификацията обаче се оказа драматична за Макс Верстапен, след като звездата на \"Ред бул\" отпадна въпреки петия си резултат. Той качи своя болид много агресивно върху бордюрите на 15-и завой и окачването в областта на задната дясна гума се счупи. Верстапен напусна болида си и изобщо не излезе за втората част на квалификацията, въпреки опитите на неговите механици да възстановят неговия \"Ред бул\". Освен холандеца след първата част отпаднаха Щофел Вандорн и Фернандо Алонсо (\"Макларън\"), Сергей Сироткин и Ланс Строл (\"Уилямс\"), както и Маркус Ериксон със \"Заубер\". Във втората част от квалификацията Себастиан Фетел, заедно с Валтери Ботас и Люис Хамилтън заложиха на гуми \"суперсофт\", които са средно твърдите за уикенда. Тримата записаха най-добрите си резултати с тези компекти гуми, с които и ще стартират в неделната надпревара. За разлика от тях Кими Райконен избра \"ултрасофт\" и даде най-добро време. Изборът на финландеца обаче дава възможности за различна стратегия на \"Ферари\" в състезанието. Зад първите четирима обаче имаше голяма битка за влизане във финалната част от сесията. Нико Хюлкенберг беше последният, който успя да се вмъкне сред първите десет. За финалната трета част от обаче не се класира съотборникът му в \"Рено\" Карлос Сайнц, заедно с Кевин Магнусен, Пиер Гасли и Брендън Хартли. При първите опити в третата част от квалификацията водещите пилоти бяха много близо. Хамилтън записа обиколка за 1:32.567 минути, а Фетел беше по-бавен със само 0.088 секунди по-бавен. Валтери Ботас изостана от съотборника си със малко повече от десета, докато Райконен беше на около половин секунда. Хамилтън спечели най-много време спрямо останалите във втория сектор. При вторите опити на пилотите Валтери Ботас допусна сериозна грешка на последния завой и не успя да подобри постижението си. Това обаче направи Райконен, който излезе на първа позиция. Малко след финландеца през старт-финала премина и Хамилтън с 1:32.237, което е и новият рекорд на пистата в САЩ. Само на 61 хилядни зад британеца изостана Фетел, който не успя да се пребори за полпозишъна. Той ще стартира пети в неделя, а зад него в Топ 10 се наредиха Естебан Окон, Нико Хюлкенберг, Ромен Грожан, Шарл Леклер и Серхио Перес. \"Съжалявам, че не успях да се преборя, сигурно някъде съм имал в резерв 61 хилядни срещу Люис, но няма какво да се направи. Колата е добра и ще се борим в състезанието. Малко ще е по-трудно от пета позиция, но вече съм свикнал и знам как да се справя\", каза германецът след квалификацията. Стартът за Гран при на САЩ е в неделя от 21.10 часа българско време.", "date": "2018.10.21", "title": "Хамилтън спечели квалификацията за Гран при на САЩ"}
{"url": "https://www.dnevnik.bg/evropa/2018/10/21/3325059_obrechena_li_e_na_ungarski_scenarii_opoziciiata_v/", "text": "Вотът за това кой ще управлява столицата Варшава обикновено има слаб отзвук извън Полша. Този път обаче той може да има последици за все по-разделената Европа, пише \"Блумбърг\". Градът с почти 2 милиона жители е един от последните бастиони на съпротивата срещу националистките сили, превърнали Полша в  една от най-немирните държави в Европейския съюз . Днешните избори в региони, окръзи и общини ще бъдат първите от идването на \"Право и справедливост\" на власт през 2015 г. и ще са ключов тест за популярността на управляващите преди маратона от европейски, парламентарни и президентски избори през следващите 18 месеца. Въпреки че е на власт, партията ръководи едва един от 16-те региона в страната, които играят ключова роля в разпределянето на милиардите от еврофондове. Данните от социологически проучвания са оскъдни, но според анализатори \"Право и справедливост\" може да получи контрола върху три до осем регионални съвета отбелязва \"Файненшъл таймс\". Ако партията, тръгнала от селата и малките градчета в Югоизточна Полша, спечели в осем или повече региона, това ще ѝ позволи да се настани в една от малкото части на държавата, в които все още няма контрол. \"Това е исторически момент, който може да реши бъдещето за поколения\", коментира Камила Гашук-Пихович, депутат на полската опозиционна партия \"Новочесна\" (\"Съвременна\") и един от най-изявените лидери на антиправителствените протести. \"Или ще останем в ЕС, или ще се отклоним на Изток\", допълва тя. \"Право и справедливост\" пое контрол върху обществените медии, най-големите компании и  съдилищата , откакто преди три години спечели първото парламентарно мнозинство в следкомунистическата история на Полша. Тя освен това се обяви в защита на полската национална католическа идентичност, включително със спорен  закон за ролята на поляците в Холокоста , отбелязва \"Блумбърг\". Полша от дълго време е  в конфликт с ЕС  заради опитите на правителството да подкопае върховенството на закона. В същото време тя е най-големият нетен бенефициент на еврофондове и има знаци, че икономиката ѝ е все по-зависима от тези пари. Според премиера Матеуш Моравецки нещата са чудесни и критиките целят единствено да отклонят вниманието от полския напредък. Моравецки дори похвали страната, че е \"икономическо чудо\". Варшава е основното поле на битката, заедно с балтийското пристанище Гданск, което също се смята за крепост на опозиционната \"Гражданска платформа\", управлявала страната между 2007 и 2015 г. Кандидатът на \"Право и справедливост\" в столицата е Патрик Яки а основният му опонент е Рафал Тжасковски. Опозиционните групи твърдят, че ако той загуби и управляващата партия си върне властта и в други регионални съвети, последиците ще отекват години наред, особено след като \"Право и справедливост\" промени правилата за местните избори, за да даде на правителството повече контрол върху процеса. Яки опитва да стигне по-близо до поляците с истории за скромното си детство в съветски блок, смесени с коментари срещу мюсюлманите. През 2015 г. той каза, че ще приеме мюсюлмани само през трупа си, макар в последствие да смекчи тона и да се отказа от подкрепата си за по-крайните националистки групи. Кметският пост във Варшава е важен и защото градският съвет одобрява или отхвърля молбите за публични демонстрации за и против правителството, коментира Гашюк-Пихович. Според нея, ако опозиционните сили загубят, ще последват съдбата на антиправителствените групи в Унгария, чийто премиер Виктор Орбан е съюзник на лидера на \"Право и справедливост\" Ярослав Качински. Толкова ли е мрачна обаче картината в действителност? Силна опозиция Според Алекс Шчербяг, преподавател по политика и съвременни европейски изследвания в Университета в Съсекс, в местните избори винаги е трудно да се каже, че една партия категорично \"печели\" или \"губи\", защото винаги може определени резултати да бъдат представени като успех. За \"Гражданска платформа\", която се състезава като част от т.нар. \"Гражданска коалиция\" в съюз с по-малката партия \"Новочесна\", един добър изход би бил да си осигури поне спечелените от двете партии през 2015 г. 32% и да ограничи дела на \"Право и справедливост\" до едноцифрен резултат в 16-е регионални събрания на Полша. Те играят ключова роля в разпределението на еврофондове и са най-добрият индикатор за подкрепата за дадена партия, обяснява Шчербяг пред \"Дневник\". Евентуална победа на \"Право и справедливост\" на кметската надпревара във Варшава би била политическа сензация, смята той. Въпреки това \"Гражданска платформа\" и като цяло либерално-центирстката опозиция, запазват много по-голяма част от политическите си активи в сравнение с унгарската опозиция, например значителна потенциална основа за обществена подкрепа, особено в по-големите градове, големи финансови ресурси и подкрепата на повечето частни медии, значително влияние и широка подкрепа сред културните, съдебните и бизнес елитите, както и тесни връзки с политиците в ЕС и западни медии, много от които споделят неприязънта към \"Право и справедливост\". По думите на Шчербяг един лош резултат за \"Гражданска платформа\", изразяващ се в загуба на контрол върху значителен брой регионални органи или символични поражения в големи градове, ръководени в момента от видни нейни политици (особено Варшава), все пак значително ще подкопае позицията на нейния председател Гжегож Схетина. Разликите с Унгария Славомир Шераковкси, директор на Института за напреднали науки във Варшава, отбелязва пред \"Дневник\", също отбелязва разликите между Унгария и Полша - Качински покрива цялата дясна страна на политическия спектър, а Орбан действа в центъра и опозицията е разделена от неговата партия \"Фидес\". \"Йобик\" е вдясно от Орбан, а социалдемократите са вляво. В Полша всички опозиционни партии са на ляво от \"Право и справедливост\", коментира Шераковски. По думите му ситуацията в Полша е много по-добра за опозицията. Той изтъква също така, че Качински никога не е достигал толкова голяма подкрепа, колкото Орбан. Той може да получи най-много 40%, докато в социологическите проучвания Орбан понякога надхвърля 70% по одобрение. Така че \"Гражданска платформа\" ще бъде заменена от друга партия, ако загуби, но Качински няма да обхване цялата политическа сцена, допълва Шераковски. Има ли антиевропейски лагер в Полша Според Алекс Шчербяг в местните избори е твърде опростенческо да се говори да \"про\" и \"анти\" европейски лагери, защото нито една сериозна политическа сила не поставя под въпрос полското еврочленство, макар политиците в ЕС явно да имат по-силни връзки и да изпитват по-големи симпатии към либерално-центристката опозиция. Те все пак се тълкуват като тест за популярността на управляващите и особено на премиера Матеуш Моравецки. Така че, ако \"Право и справедливост\" спечели поне 38% от гласовете, които получи на парламентарните избори през 2015 г., както и преднина от най-малко 10% спрямо най-голямата опозиционна група, това би било доказателство за продължаващата у популярност и би го подсилило в разговорите с Брюксел и големите сили в ЕС, допълва Шчербяг. Славомир Шераковкси също е на мнение, че \"Право и справедливост\" не може да бъде открито анти-ЕС настроена в общество, което е най-проевропейското в съюза (88% от поляците подкрепят идеята за европейска интеграция). Затова управляващите прибягват, например, до твърдения, че ЕС е зле информиран. Разбира се, опозицията предупреждава хората, че \"Право и справедливост\" руши позицията на Полша в ЕС и в този смисъл ЕС е една от темите в кампанията, допълва анализаторът. За голяма част от поддръжниците на управляващата партия най-важното е как тя помогна на изоставащите по време на бързия, но понякога твърде рязък преход от комунизъм към капитализъм. Освен основната си програма за социални помощи за деца и намаляване на възрастта за пенсиониране, \"Право и справедливост\" осигури помощи за учениците, както и за жилища, което й помогна да укрепи позициите си сред по-бедните поляци. Алекс Шчербяг отбелязва, че \"по въпросите, за които най-много ги е грижа избирателите, повечето са съгласни с \"Право и справедливост\" и по тези въпроси \"Право и справедливост\" изпълни ангажиментите си\". Какво казваха проучванията в навечерието на изборите В същото време обаче кандидатите на \"Право и справедливост\" за кметските постове в големите градове - Варшава, Гданск и Краков, вероятно ще бъдат победени или от опозиционни, или от независими кандидати. В столицата социолозите прогнозират победа на Рафал Тжасковски, за когото са готови да гласуват 42.9%, а неговият съперник Патрик Яки събира 37.7% според анкетата, извършена сред 1200 респонденти. Очаква се в столицата да има балотаж, тъй като на първия тур вероятно никой от кандидатите няма да събере повече от 50 процента от гласовете. Втори тур, където се наложи, ще има на 4 ноември.", "date": "2018.10.21", "title": "Обречена ли е на унгарски сценарий опозицията в Полша след местните избори днес"}
{"url": "https://www.dnevnik.bg/skorost/2018/10/21/3329109_fotorazkaz_flagman_v_kompaktna_opakovka/", "text": "Нормално е всяко ново поколение на един модел да е по-добро от предходното. Понякога разликата е толкова голяма, че автомобилът все едно е преминал в по-висок клас. Нещо подобно усетих при теста на новото \"Ауди\" A6, тъй като реално като пътно поведение то не отстъпва на предишното А8.", "date": "2018.10.21", "title": "Фоторазказ: Флагман в компактна опаковка"}
{"url": "https://www.dnevnik.bg/sviat/2018/10/21/3330392_i_nato_se_gotvi_za_nai-goliamoto_si_uchenie_ot/", "text": "НАТО се готви за най-голямото си учение от края на Студената война. Около 50 хил. войници - с танкове, кораби и летателна техника - се събират в Норвегия, за да тренират реакция при нападение срещу алианса. Учението \"Трайдънт джънкчър\" ще изпита придобитите от НАТО способности, след като Русия нахлу в украинския полуостров Крим през 2014 г. Оттогава отношенията между западните съюзници и Москва се влошиха и съответно алиансът усили отбраната си. Източните съюзници в НАТО като например Полша и балтийските страни се чувстват особено застрашени от новата настъпателна политика на Русия. \"Живеем в по-опасен и по-непредсказуем свят, с нови заплахи и нови предизвикателства\", каза генералният секретар на пакта Йенс Столтенберг. \"Виждаме по-настъпателна Русия, готова да използва сила срещу съседи\", добави той. На среща на министрите на отбраната от НАТО този месец Столтенберг подчерта обаче, че учението съответства на по-големите изисквания на средата на сигурност, в която се намира алиансът. НАТО посочи, че \"Трайдънт джънкчър\" не е насочено срещу никоя страна, както и че при него ще се тренира реакция на условни сценарии. \"Това, както Русия много добре знае, е отбранително учение\", отбеляза американският министър на отбраната Джеймс Матис. \"Би било неправилно да се поставя в някакъв нападателен или дестабилизиращ контекст\", заяви той. \"Замисълът е е то да бъде демонстрация на спокойното единство между нас, що се отнася до поддържането на мира и благоденствието тук в Европа; нямаме нужда от повече лошо поведение на когото и да било\", добави американският министър на отбраната. \"Не би трябвало да има никакви причини руснаците да се плашат\", коментира началникът на норвежкото командване генерал-лейтенант Рюне Якобсен. Основният район на учението е на повече от 1000 км от руската граница, отбеляза той. Освен контингентите с военнослужещи от всички 29 съюзници в НАТО, както и от партньорските страни Швеция и Финландия, пактът обяви, че в Норвегия ще пристигнат и около 10 000 танка, 150 летателни машини и 60 кораба. За участие ще пристигне и американският самолетоносач \"Хари Труман\". Трудности Едно от предизвикателствата се очаква да бъдат и ниските температури в Норвегия. Грешка в планирането на холандската армия предизвика недоумение у някои, след като, както се твърди, там забравили да отчетат като фактор норвежкия климат, когато закупували униформите за наброяващия около 1000 души холандски контингент, съобщи норвежкият всекидневник \"Афтенпостен\". Когато се разположат в Норвегия, на холандските военнослужещи ще бъдат отпуснати 1000 евро, за да си купят допълнително топли дрехи. Учението ще изпита и уменията на съюзниците да прехвърлят техника през европейските граници, както би се наложило да направят при отговор на истинска заплаха. Великобритания избра да придвижи голяма част от техниката си по суша през Франция. \"Част от победата във всичко това е, че всички се явяват още в първия ден\", каза адмирал Джеймс Фого. \"Не очакваме всичко да мине съвсем безупречно. Затова правим учения\", заяви той. Приготвленията на терена ще започнат на 25 октомври, а самото учение ще се състои от 31 октомври до 7 ноември. Съюзниците ще бъдат разделени на две групи - \"южните сили\" с бригади от Германия, Италия и Великобритания и \"северните сили\", включително норвежки, канадски, шведски и американски сили. В първата част на учението Северните сили ще нападнат Южните сили и после обратно. Гореща линия НАТО има силно желание да демонстрира прозрачност и покани всички членки на Организацията за сигурност и сътрудничество в Европа - включително Русия - да изпратят наблюдатели. През август Москва организира своето учение \"Восток\" в източната част на Русия. Москва твърди, че са участвали 300 хил. военнослужещи, макар че според западните дипломати тази бройка е силно преувеличена. За Норвегия \"Трайдънт джънкчър\" създава и логистични предизвикателства. Освен че трябва да осигури за него обширни площи земеделски земи, приемната страна трябва да осигури 1.8 млн. хранения, както и 4.6 млн. бутилки вода и да се справи с 660 т мръсно пране. С оглед на опита си от предишни учения норвежката армия откри гореща телефонна линия, на която фермери и други хора могат да съобщават за щети по земеделски земи, гори и животни. Кокошките например са чувствителни към силен шум, какъвто издават нисколетящи самолети. Норвежката армия разположи ветеринари и други експерти, които да проверяват пристигащите за учението машини, за да не се допуска разпространение на вредни биологични видове чрез семена и остатъци от почва по гумите и веригите им, предаде норвежката осведомителна агенция НТБ. Шофьорите - освен в Норвегия и в съседна Швеция - бяха посъветвани да имат предвид, че по пътищата може да се образуват тапи заради бавно движещи се военни конвои при подготовката за учението. /БТА", "date": "2018.10.21", "title": "И НАТО се готви за най-голямото си учение от Студената война"}
{"url": "https://www.dnevnik.bg/sport/2018/10/21/3330878_mesi_shte_propusne_klasiko_za_pruv_put_ot_2007_g/", "text": "Звездата на \"Барселона\" Лионел Меси ще пропусна дербито на испанския футбол срещу \"Реал\" (Мадрид). Това обявиха каталунците малко след  победата с 4:2 над \"Севиля\", в която Меси се контузи . Аржентинецът асистира за първия гол на Филипе Коутиньо във втората минута и сам вкара десет по-късно. След това обаче Меси се контузи, приземяявайки се тежко върху десния си лакът. \"Прегледите показаха, че Лео Меси има фрактура на лъчевата кост на дясната ръка. Той ще бъде извън терена за около три седмици\", съобщиха каталунците след срещата. Меси няма да играе в сблъсъка с \"Интер\" в Шампионската лига, класико с \"Реал\", двубоят за Купата на краля с \"Културал Леонеса\", вторият мач с \"Интер\" и \"Райо Валекано\" в Ла Лига. Очаква се той да се завърне за домакинството на \"Бетис\" на 11 ноември. Двубоят е точно преди последната пауза за национални отбори през годината. Отсъствието на Меси от Класико обаче със сигурност ще отнеме от блясъка на най-гледания мач в света. След трансфера на Кристиано Роналдо от \"Реал\" (Мадрид) в \"Ювентус\", испанското дерби остава и без втората си звезда. За последно Меси не участва в Класико през 2007 г., когато лекуваше контузия, а \"Реал\" спечели с 1:0 с гол на бразилеца Жулио Баптиста. Откакто е част от първия тим на \"Барселона\" Меси е пропускал само още един мач с \"Реал\" – през сезон 2005-06, когато отново беше контузен. Срещу мадридчани Меси има 38 мача, в които \"Барселона\" балансът му е 17 победи, девет равенства и 12 загуби. Аржентинецът има 26 гола и 14 асистенции срещу \"Реал\".", "date": "2018.10.21", "title": "Меси ще пропусне Класико за пръв път от 2007 г. заради контузия"}
{"url": "https://www.dnevnik.bg/ot_vas/novini_ot_vas/2018/10/21/3330668_gradska_hudojestvena_galeriia_v_sevlievo/", "text": "Сградата на градската художествена галерия в Севлиево е една от най-красивите в страната. Галерията носи името на Асен и Илия Пейкови - двама художници, израсли и творили в Севлиево и Италия. Галерията е открита на 27 юни 2008 г. по повод 100-годишнината от рождението на Асен Пейков. Сградата някога е била дом на Илия Денчев, една ярка личност от Възрождението, прочут търговец на кожи. Натрупал състояние и авторитет, един от съоснователите на църквата \"Света Троица\" в Севлиево(1870г.). Сградата е по проект на австрийския архитект Йосиф Шнит.", "date": "2018.10.21", "title": "Градска художествена галерия в Севлиево"}
{"url": "https://www.dnevnik.bg/razvlechenie/2018/10/21/3330384_dnes_e_posledniiat_shans_za_uchastie_v_igrata_purviiat/", "text": "Филмът \"Първият човек\" на Деймиън Шазел с Райън Гослинг в главната роля влезе в американския боксофис на трето място с общи приходи от 16,6 милиона долара в премиерния си уикенд в над три хиляди кина в Щатите. Играта  на \"Дневник\" и \"Форум Филм България\", посветена на него, обаче е на път да приключи в полунощ, затова и днес е последният шанс да се включите в нея и да спечелите един от 10 двойни билета за прожекция на филма, който е в кината у нас от 12 октомври. За целта трябва да отговорите правилно на въпроса от второ ниво. Всеки, който е отговорил правилно на поне единия от двата въпроса в  играта , ще участва в жребия за наградите на 22 октомври. В играта може да участва всеки потребител, регистриран в id.capital.bg. От един профил може да се отговаря само веднъж във всяко ниво. След като веднъж изберете отговор в ниво на играта и натиснете бутона \"Отговори\", той се запомня и нямате възможност да променяте избора си. \"Първият човек\" направи своята премиера по време на кинофестивала във Венеция и оттогава насам често се споменава в прогнозите за следващите награди \"Оскар\". Лентата проследява историята на първия човек, стъпил на Луната - Нийл Армстронг и събитията около мисията Аполо 11. Повече за филма може да прочетете в специалната  тема на \"Дневник\" .", "date": "2018.10.21", "title": "Днес е последният шанс за участие в играта \"Първият човек\""}
{"url": "https://www.dnevnik.bg/sport/2018/10/21/3330905_mark_markes_triumfira_s_peta_titla_v_motogp_tri_kruga/", "text": "Марк Маркес спечели предсрочно  световната титла по мотоциклетизъм в клас MotoGP , след като победи в Гран при на Япония на пистата \"Мотеги\". Испанският пилот на \"Хонда\" повтори постижението си от преди две години, когато отново триумфира с титлата в домашното състезание на отбора си. Общо за трети път Маркес печели титлата на японското трасе. Победите му на \"Мотеги\" вече са четири, като първите две бяха в клас 125 кубика и Мото2. Испанецът взе своята осма победа от началото на сезона, след като стартира от едва шеста позиция. Той обаче се пребори по отличен начин. Със своята пета титла в кралския клас Маркес се изравнява с легендата Мик Дуън. Пред него са единствено Валентино Роси със седем и Джакомо Агостини с осем титли. Той има общо седем титли в мотоциклетния спорт след тази в клас 125 к.с. през 2010 г. и в Moto2 през 2012 г. Маркес спечели първата си титла през 2013 г. на 20 години и 266 дни и серията му прекъсна единствено Хорхе Лоренсо през 2015 г. Откакто е в мотоциклетния спорт Маркес само два пъти беше победен в малките класове и MotoGP. На \"Мотеги\" Маркес трябваше да не губи повече от точка от Андреа Довициозо, пред когото имаше аванс от 77 точки. Пилотът на \"Дукати\" обаче стартира от полпозишън и четири обиколки преди края на състезанието водеше в дуел с Маркес. След здравите атаки на испанеца и високото му темпо накрая Довициозо падна и по този начин даде титлата на своя съперник. \"Чувствам се перфектно, след \"Арагон\" усещах, че съм шампион и това е моята година. Много е хубаво да спечелиш титлата още при първия си шанс, така че \"Мотеги\" е отличното място това да се случи. Следвах Андреа и го притисках, накрая успях и да го изпреваря. Съжалявам, че той падна и не е на подиума, защото заслужава\", каза Маркес след финала. Състезанието започна с много силно темпо на Довициозо, но Маркес бързо си проби път напред и излезе на трета позиция. След това испанецът се залепи в задната гума на италианския пилот и битката между тях се поднови. Първата атака на Маркес дойде 11 обиколки преди края на надпреварата. Веднага след нея обаче испанецът допусна грешка, излизайки широко в зоната за сигурност и позволи на пилота на \"Дукати\" да върне позицията си. Много близо до Довициозо и Маркес беше Кал Кръчлоу, а към тях се присъединиха и пилотите на \"Сузуки\" Андреа Яноне и Алекс Ринс. Малко по-назад беше Валентино Роси, който изгуби темпо и не можеше да спори с тези пред него. Постепенно Довициозо и Маркес се откъснаха, като поддържаха много високо темпо. Световният шампион направи нова атака четири тура преди края и този пътя успя да задържи позицията. Пилотът на \"Дукати\" направи всичко възможно да остане близо до Маркес и да успее да си върне първата позиция. В предпоследната обиколка обаче италианецът падна и по този начин предостави титлата на съперника си. Довициозо потъна назад в класирането и по този начин позволи на Кал Кръчлоу и Алекс Ринс да се качат на подиума до Маркес. Топ 10 допълниха още Роси, Алваро Баутиста, Йоан Зарко, Маверик Винялес, Данило Петручи и Хафиз Сияхрин. Маркес има 43 победи в кралския клас и е пети във вечната ранглиста на спорта. Пред него са Роси (89), Агостини (68), Мик Дуън (54) и съотборникът му за следващата година Хорхе Лоренсо с 47. Следващият старт за сезона е след седмица на австралийската писта \"Филип айлънд\". На 4 ноември е състезанието на \"Сепанг\" в Малайзия, а сезонът завършва на 18 ноември във Валенсия.", "date": "2018.10.21", "title": "Марк Маркес триумфира с пета титла в MotoGP три кръга преди края на сезона"}
{"url": "https://www.dnevnik.bg/skorost/2018/10/21/3330908_putiat_mejdu_sofiia_i_pernik_prez_vladaia_shte_e/", "text": "Следващата седмица Агенция \"Пътна инфраструктура\" ще затвори пътя между София и Перник през Владая заради ремонт. По него ще могат да преминават единствено автобусите от градския транспорт. Ремонтът ще започне на 23 октомври (вторник) и целта е да приключи до началото на ноември. Ще се ремонтира около 1.5 км. пътна настилка. За улеснение на трафика по магистрала \"Люлин\" в пиковите часове ще има реверсивно движение в отсечката в района на свлачището при 9-ти километър. От 7 ч. до 13 ч., когато трафикът от Перник към София е по-интензивен, ще има една лента в посока Перник и две ленти за София. От 13 ч. до 7 ч. сутринта на следващия ден съответно ще има две ленти за Перник и една за София. Скоростта на движение в този участък от автомагистралата ще е ограничена до 50 км/час. Движението по магистрала \"Люлин\" не може да бъде пуснато по-рано, каквито бяха първоначалните планове на 22 октомври, тъй като продължава монтажът на анкери и мрежи на свлачището при 9-ти километър. Очаква се предвидените аварийно-възстановителни дейности да завършат до 26 октомври.", "date": "2018.10.21", "title": "Пътят между София и Перник през Владая ще е затворен поне за седмица заради ремонт"}
{"url": "https://www.dnevnik.bg/sviat/2018/10/21/3330909_trump_shte_iztegli_sasht_ot_skljuchen_predi_30_godini/", "text": "Президентът на САЩ Доналд Тръмп заяви, че ще изтегли страната от сключения с Русия Договор за ликвидиране на ракетите със среден обсег на действие, съобщава БТА. Той заяви, че Русия е нарушила споразумението, но не съобщи подробности. Тръмп добави, че САЩ ще се откажат от споразумението и ще разработят нови оръжия със среден и малък обсег, освен ако Русия и Китай не предложат сключването на нов договор. САЩ се оплакват от разполагането от Москва на ракетната система 9М729, което, според Вашингтон, представлява нарушение на Договора за ликвидиране на ядрените ракети със среден обсег, подписан от Роналд Рейгън и Михаил Горбачов през 1987 г. Русия от своя страна смята, че американската система за противоракетна отбрана нарушава договора. Сключеният през 1987 г. договор сложи край на кризата, започнала през 80-те години на миналия век с разполагането на ракетите СС-20, насочени срещу западните столици. С него се забранява на Вашингтон и Москва да притежават, произвеждат или изпробват изстрелвани от земята крилати ракети с обхват от 500 до 5500 километра. Тръмп направи изявлението си след среща с избиратели в град Елко, щата Невада. Съветникът на Тръмп по националната сигурност Джон Болтън пристигна днес в Москва, започвайки Русия, Азербайджан, Армения и Грузия. Според британският в. \"Гардиън\" самият Болтън е оказал натиск върху Тръмп за оттегляне от договора. Той блокира и всякакви преговори по договора за балистичните ракети СТАРТ, чийто срок изтича през 2021 г. и който Москва иска да удължи. Бившият посланик на САЩ в Русия Майкъл Макфол заяви, че напускането на Договора за ликвидиране на ракетите със среден обсег на действие от страна на САЩ е в интерес на Кремъл. \"Главният губещ са нашите европейски съюзници\", добави той в изявление в Туитър. Руският сенатор Алексей Пушков пък заяви, че евентуално изтегляне на САЩ от договора би представлявало втори удар на Вашингтон по световната стратегическа стабилност. Първият удар беше напускането на договора за противоракетна отбрана, уточни той.", "date": "2018.10.21", "title": "Тръмп ще изтегли САЩ от сключен преди 30 години договор с Русия за ликвидиране на ракети"}
{"url": "https://www.dnevnik.bg/sport/2018/10/21/3330912_sbivane_i_zaguba_beliazaha_vtoriia_mach_na_lebron/", "text": "Лос Анджелис лейкърс\" записа втора загуба от началото на  сезона в НБА  въпреки присъствието на новата си звезда  Леброн Джеймс . Крилото не успя да помогне на \"езерняците\", които отстъпиха със 115:124 в своята \"Степъл сентър\" на \"Хюстън рокетс\". Джеймс завърши с 24 точки, пет борби и пет асистенции, като прекара на паркета 38 минути. Много силен мач за \"ракетите\" обаче направи Джеймс Хардън, който завърши с 36 точки за 37 минути. Звездата на \"Хюстън\" добави седем борби и пет асистенции. С \"дабъл-дабъл\" се отчете Крис Пол – 28 точки и десет асистенции, както и Клинт Капела (19 точки и 12 борби). Кармело Антъни се появи от пейката за победителите, като завърши със седем точки и десет борби. Двубоят беше белязан и от сбиване между двата отбора,което се случи 4.31 минути преди края на последната четвърт. Тогава \"Хюстън\" водеше със само една точка. Брендан Инграм от \"Лейкърс\" направи фаул, след което Крис Пол му се нахвърли, а сред най-дейните беше и друг от играчите на домакините Рейджон Рондо. В крайна сметка всичко се разина без по-сериозни инциденти. Двамата най-опитни в двата тима Джеймс и Антъни се намесиха и отделиха Инграм и Пол в двата края на полето. За \"Хюстън\" победата е първа от началото на сезона. \"Не съм разочарован, а приемам нещата нормално. Смятам, че е в реда на нещата да имаме проблеми в началото на сезона. Никой не си е помислял, че ще бъде лесно\", каза Джеймс след мача. Крилото подписа четиригодишен договор с \"Лейкърс\" на стойност 154 милиона долара с надеждата да върне титлата в Лос Анджелис.", "date": "2018.10.21", "title": "Сбиване и загуба белязаха втория мач на Леброн Джеймс за \"Лейкърс\""}
{"url": "https://www.dnevnik.bg/bulgaria/2018/10/21/3330916_sled_prekusvane_ot_4_godini_bnt_vurna_v_efir_rubrikata/", "text": "След 4-годишно прекъсване в ефира на БНТ се завръща предаването \"Частен случай\", съобщиха от обществената медия. Рубриката ще се излъчва всяка неделя след сутрешните новини, които са от 8:30 ч. В предаването ще бъдат представяни различни казуси по сигнали на зрители. Преди две седмици  държавната телевизия върна предаването за култура \"Култура.БГ\" в по-гледаемо време,  като измести назад рубриката за здравословен и съвременен начин на живот \"100 % будни\". В седмичната програма на БНТ културният слот на сутрешния блок вече е с начален час от 8.45. Размяната на двете предавания беше направена с новата програмна схема на БНТ, която влезе в сила от 3 септември. Тогава тя беше обяснена с необходимостта в сутрешните часове да има теми извън политиката. Изместването на предаването за култура след 9.45 ч. предизвика отрицателни реакции в социалните мрежи с мотива, че то на практика отива в негледаемо за работещите хора време. В началото на тази година, веднага след встъпването си в длъжност,  програмният директор на БНТ Емил Кошлуков настоя рубриката , която тогава се казваше \"Денят започва с култура\", да промени структурата и формата си като се придаде \"по лайфстайл звучене\", а за културата да се говори на \"популярен език\".", "date": "2018.10.21", "title": "След прекъсване от 4 години БНТ върна в ефир рубриката \"Частен случай\""}
{"url": "https://www.dnevnik.bg/detski_dnevnik/2018/10/21/3330469_otkus_ot_petsun_i_findus_i_kak_po_koleda_se_sluchvat/", "text": "Малката публика отдавна познава техните подвизи от поредицата от девет книги на шведския писател и художник Свен Нордквист, издадена на български от издателство \"Фют\". От средата на октомври  на пазара вече се предлага и книжката \"Петсън и Финдъс и как по Коледа се случват чудеса\"  в каталога на същото издателство.  Снежинките се сипеха на гъсти рояци. Дворът на Петсън беше потънал в сняг. Валеше вече цяла седмица и дебелата снежна пелена скриваше покривите на постройките – къщата на стареца, плевнята, бараката, кокошарника, дърводелската работилница. Ливадите и нивите наоколо бяха ослепително бели, а клоните на дърветата в гората се превиваха от снега. Всичко изглеждаше точно така, както трябва да изглежда, когато наближава Коледа. Петсън и Финдъс седяха в топлата кухня, ядяха каша и гледаха как снежинките кръжат зад стъклата на прозореца. Котарачето беше събрало палеца и показалеца на лапата си, прицелваше се през тази примка и \"ловеше\" снежинки в нея. – Не остана много до Коледа – обади се Петсън. – Така ли? И колко остана? – попита разсеяно Финдъс и \"сграбчи\" една снежинка в лапата си. – Двайсет и четири дни. Финдъс се стресна и уплашено се вторачи в стареца. – Двайсет и четири дни! Но това е страшно много. Не по-малко от седмица! – Нищо, времето ще отлети бързо. Трябва да свършим много работа – да изпечем сладкиши, да оправим къщата, да отсечем елха, да приготвим подаръци... – Защо да приготвяме подаръци? – прекъсна го Финдъс. – Нали Дядо Коледа ще ни донесе подаръци? Петсън погледна с удивление котето. Досега не беше ставало дума за Дядо Коледа. Обикновено котките разнуват Коледа без него. Но Финдъс, разбира се, не беше обикновен котарак. – Чух децата да си говорят, че подаръците ги носи Дядо Коледа. Може да се отбие и при нас – отбеляза Финдъс. – Хм... Едва ли – въздъхна Петсън. – Той сигурно даже не знае, че някъде на света ни има нас двамата с тебе... – Не знае за нас? – изуми се Финдъс. – Но ние сме тук. Ето ни, седим си в кухнята. Нима не можеш да му кажеш, че сме тук? Петсън бавно задъвка кашата, за да спечели малко време. Не знаеше какво да отговори. Добре, нека Финдъс вярва, че Дядо Коледа ще дойде при тях, но по-добре да не дава на котето празни обещания. – Ами... сигурно мога да му кажа... – промърмори най-после старецът. – Само че не знам дали ще го срещна, за да му кажа... Но можем да опитаме един начин ние да го извикаме. Когато бях малък, този начин понякога вършеше работа. Е, невинаги... Никой не го знае Дядо Коледа: ще дойде ли, няма ли да дойде... – Ти си бил малък? – ахна Финдъс и с любопитство огледа своя старец. – Разбира се – отвърна Петсън. – Всички някога са били малки. – А тогава имаше ли брада? – Разбира се. Изглеждах точно както сега, само че малко по-мъничък. – И колко висок беше? – Половин метър. След това пораснах с още половин метър... Финдъс прихна да се смее и отново попита: – Добре, а какъв е оня начин за викането на Дядо Коледа? – Какъв ли? Ами... Пишехме списък с желания и го слагахме в една снежна топка – разясни Петсън. – Вечерта правехме още снежни топки и ги подреждахме на пирамидка. Главната снежна топка, тази с желанията, слагахме на самия връх. Вътре в пирамидката палехме свещ. Ако на другата сутри пирамидката се беше срутила, това почти сигурно значеше, че Дядо Коледа е идвал, взел е списъка с желанията и почти сигурно ще дойде на Рождество и ще ни донесе подаръци. – И ние ще направим така! – подскочи Финдъс. – Да почваме! Веднага! Още сега! А какво е това \"списък с желания\"? Петсън обясни. Засега на Финдъс му идваше наум само едно желание – искаше втора ска. Миналата зима Петсън реши да направи на котарачето ски, но не ги завърши. Направи само една. Имаше много работа, след това дойде пролетта, после дойде лятото и Петсън и Финдъс съвсем забравиха за ските. – Втората ска може да я направиш и ти, Петсън – каза Финдъс. – По-добре да поискам от Дядо Коледа изненада. Затова Петсън написа на листчето: \"Изненада\". – Освен това искам и да дойде – добави Финдъс. – Пиши. Петсън написа: \"Дядо Коледа да дойде на Рождество\". – Готово... – каза старецът. – Сега може да пъхнем бележката в снежна топка и да я сложим на върха на пирамидката. Но първо трябва да си доядеш кашата. – Хм, кашата... Амиии... – проточи Финдъс. – Как да ти кажа... Мислех да оставя малко и на кокошките. Те обичат студена каша. Аз няма да ям повече. По-добре да направим пирамидка от снежни топки. Финдъс и Петсън направиха пирамидката точно под прозореца на кухнята, за да я виждат. Финдъс сложи на върха последната топка, в която беше бележката с желанията. – Така. Сега ще почакаме да се стъмни. Тогава ще запалим в пирамидката свещ – каза Петсън. – Ако запалим свещта прекалено рано, тя ще изгори, преди да е дошъл Дядо Коледа. – Значи Дядо Коледа няма да дойде, преди да сме запалили свещта, така ли? – попита Финдъс. – Не, няма. Той не идва по светло – обясни старецът. – И не обича да се показва току-така. Ще чакаме да се здрачи. За малкото коте беше много трудно да чака. То излезе навън с Петсън. Петсън насече дърва и разчисти двора от снега. Така мина много време, но все още беше светло. Щом се прибраха вкъщи, Финдъс нетърпеливо попита кога ще стане тъмно. – Към три-четири часа – отвърна Петсън. – А кога ще стане три-четири часът? – Няма да е скоро. Ти поглеждай часовника. Финдъс отиде в гостната и започна да гледа часовника с кукуквичката. Седя, седя, гледа, гледа... – Петсън! – викна той накрая. – Гледането не помага. Гледам с всички сили, но не става по-тъмно. Петсън дойде и също погледна часовника. Беше спрял. Старецът издърпа махалато и завъртя стрелките, за да ги нагласи. Когато голямата стрелка посочваше право нагоре, кукувичката изскачаше и кукаше. Докато Петсън нагласи стрелките на два и половина, тя изкука няколко пъти. – Когато голямата стрелка посочи нагоре, а малката отиде на четворката, ще бъде четири часа. Тогава вече ще притъмнее – обясни той. – А дотогава се позанимавай с нещо. Времето се влачи бавно, ако просто седиш и чакаш. Финдъс поспортува малко, като поскача на дивана. От време на време хвърляше поглед към прозореца, за да види дали не се е стъмнило, след това поглеждаше часовника. – Колко бавни са тия стрелки! – въздишаше той. – Почти не се движат. Накрая не издържа, качи се на един стол и започна да върти голямата стрелка. Кукувичката изскочи и първо изкука три пъти, след това пак изскочи и изкука четири пъти. Котето се втурна към кухнята, където Петсън четеше вестник. – Вече е четири часът! – завика то. – Хайде да запалим свещта! – Не може – не се съгласи Петсън и го погледна над очилата си. – Знам, че си направил някой номер. Още е светло. Когато изобщо не виждаш пирамидката, тогава ще е тъмно. Финдъс седна върху масата и загледа навън. Смрачаваше се, но още не беше тъмно – Финдъс беше съгласен с това. – Но пирамидката вече почти не се вижда. Преди я виждах много по-добре – измърмори той и присви очи. – Петсън, вече нищо не виждам. Май е време да палим свещта. А? Петсън го погледна, въздъхна и остави вестника.", "date": "2018.10.21", "title": "Откъс от \"Петсън и Финдъс и как по Коледа се случват чудеса\" от Свен Нордквист"}
{"url": "https://www.dnevnik.bg/sviat/2018/10/21/3330931_jurnalisti_tvurdiat_che_sa_razkrili_danuchna_izmama_za/", "text": "Файловете \"Cum-Ex\"се четат като криминале. Още от самото начало: \"Поддържат стайна температура точно 18 градуса. Всяка капка пот по нечие чело може да бъде издайническа. Никой не бива да изглежда нервен\". Така започва една дълга история, която обобщава резултатите от задълбочено журналистическо разследване. Това е историята на най-голямата кражба на данъци за всички времена. Европейският разследващ център Correktiv  публикува  резултатите от широко мащабното разследване: файловете, известни като \"Cum-Ex\". В разследването са участвали 37 журналисти от 19 медии в 12 европейски страни. Изводът: в резултат от съмнителни борсови операции 11 европейски държави са загубили милиарди. Освен Германия, в списъка на измамените са Франция, Испания, Италия, Холандия, Дания, Белгия, Австрия, Финландия, Норвегия и Швейцария. Международно данъчно ужилване Най-засегната от всички страни е Германия. Следват Франция със загуби от най-малко 17 милиарда евро, Италия - 4.5 милиарда и Дания - 1.7 милиарда. \"Става дума за най-голямата кражба на данъци в историята на Европа\", казва данъчният експерт и професор от университета в Манхайм Кристоф Шпенгел. Той е изчислил, че само за периода от 2001 до 2016 година германската хазна е ощетена с почти 32 милиарда евро покрай сделките \"Cum-Ex\". Разследващият журналистически екип оценява общоевропейските загуби на над 55 милиарда евро. Т.нар. \"Cum-Ex\" сделки разчитат на сложни данъчни трикове, които позволяват на притежателите на акции неколкократно да претендират за възстановяване на данъци, платени само веднъж върху получени дивиденти. Понятието Cum се отнася до акции с претенции за дивиденти, а Ex - за акции без дивиденти. Понеже данък печалба се плаща само веднъж, всеки, който успее да го възстанови няколко пъти, може да натрупа цяло състояние. В схемата участват няколко инвеститори, които купуват и препродават акции в съдружие помежду си именно в деня, когато фирмата изплаща дивидентите. Акциите многократно и бързо сменят собствениците си, така че данъчните власти не знаят кому принадлежат в крайна сметка и възстановяват данъка на няколко пъти. Безкраен позор за германската финансова политика В Германия тази практика е забранена от 2012 година, когато пробойната във финансовата система беше запушена. Разследващият журналистически екип на Correktiv обаче твърди, че Германия е предупредила другите европейски страни за този вид сделки едва през 2015 година. Федералното министерство на финансите подчертава, че \"и в миналото е информирало различни страни в отговор тяхно запитване за сделките \"Cum-Ex\". Фракцията на зелените настоява за подробно обяснение от финансовия министър Олаф Шолц. Защото, ако измамите са били възможни и след 2012 година, това \"би бил пълен провал и безкраен позор за германската финансова политика\", заяви председателят на зелената фракция Антон Хофрайтер. Мащабите на данъчната далавера постепенно се очертават, но и до днес не е ясно дали съмнителните сделки наистина са били незаконни. Дълго време данъчните експерти ги смятаха просто за легални данъчни трикове. Днес обаче наблюдателите и следователите твърдят, че въпросните схеми са незаконни. Кьолнската прокуратура например води разследване срещу испанската банка Сантандер. Някои други банки, сред които Дойче банк и дъщерната банка на Уникредит - Хипо-Ферайнсбанк, вече признаха че са участвали в такива сделки. Като на кино Едно от главните действащи лица в тази игра с милиони вече е в предварителния арест в Кьолн. Мъжът се надява на смекчена присъда, ако помага на разследването. Дори се съгласява да даде интервю на разследващите журналисти. Предпочита, разбира се, да остане анонимен, защото в бъдеще смятал да работи като \"почтен\" адвокат. На интервюто се явява с маска на лицето, също както по филмите. Пак като във филмите е и описаната в началото сцена в хотелски апартамент на един лондонски небостъргач. Там млад брокер приема двама разследващи журналисти, които се представят за синове на семейство милиардери. Брокерът най-напред ги развлича с общи приказки за финансови концепции и борсови понятия, но единият от журналистите бързо минава към главния въпрос: Дали парите все пак не идват от държавните данъчни приходи? \"Естествено\", отговаря младият борсов агент.", "date": "2018.10.21", "title": "Журналисти твърдят, че са разкрили данъчна измама за 55 млрд. евро"}
{"url": "https://www.dnevnik.bg/sport/2018/10/21/3329071_pri_kakvi_usloviia_hamiltun_shte_stane_svetoven/", "text": "Люис Хамилтън може да триумфира предсрочно с петата си световна титла във Формула 1 още в днешното състезание за Гран при на САЩ. Четирикратният първенец на света  ще потегли от полпозишън на пистата в Остин , което увеличава още повече шансовете му. Хамилтън влиза в състезанието с 67 точки аванс пред Фетел. При оставащи три старта след САЩ (Мексико 28 октомври, Бразилия 11 ноември и Абу Даби 25 ноември), максималният брой, който може да бъде спечелен в тях е 75 точки. Британецът трябва да вземе с осем точки повече от германския пилот на \"Ферари\", за да бъде коронясан още в Остин. Шансовете му се увеличават и от факта, че Фетел ще стартира едва пети. Германецът се класира втори в квалификацията, но след  наказание от свободните тренировки в петък , потегля с три позиции назад. Хамилтън има пет победи на пистата в Остин и общо шест в Щатите (през 2007 г. стартът беше на \"Индианаполис). Освен него с победа на пистата на Америка може да се похвали именно Фетел, като това стана факт през 2013 г. Пилотът на \"Мерцедес\" ще потегли от полпозишън за трета поредна година, а в предходните два случая завърши на най-високото стъпало и в състезанието. Най-лесният начин Хамилтън да триумфира с титлата предсрочно е при двойна победа на \"Мерцедес\", а Фетел да бъде едва трети. \"Изобщо не съм си правил сметки, откакто съм тук в Остин. Да, знам че мога да спечеля титлата, но не това е най-важното. Искам просто да се кача в болида и да правя това, което обичам. Забавлявам се да управлявам тази изумителна кола\", каза британецът преди състезанието. Според него състезанието няма да е никак лесно, заради прогреса, който са направили пилотите на \"Ферари\". \"Смятам, че те са много бързи. Себ потвърди, че имат потенциал, особено в дългите серии от обиколки, така че очаквам здрава битка\", каза още пилотът на \"Мерцедес\". В случай, че триумфира с титлата още в Остин, Хамилтън ще го направи рекордно рано от седем години насам. През 2011 г. Фетел си гарантира втората световна титла в 11-ия кръг в Япония (9 октомври). След това титлата не е била печелена толкова рано. Състезанието за Гран при на САЩ е в 21.10 часа българско време.", "date": "2018.10.21", "title": "При какви условия Хамилтън ще стане световен шампион още в САЩ"}
{"url": "https://www.dnevnik.bg/bulgaria/2018/10/21/3330961_nai-malko_pet_dushi_sa_zadurjani_pri_policeiska_akciia/", "text": "В Благоевград, Банско и Разлог се провежда специализирана операция на ГДБОП срещу престъпна група за разпространение на наркотици и побоища, съобщава БНР. До момента са задържани повече от 5 души, сред които е и лидерът на групата, познат с прозвището \"Гаргата\". В момента продължават претърсванията на адреси в трите града, както и в София. Очаква се по-късно днес от МВР да дадат пресконференция, на която ще съобщят повече подробности.", "date": "2018.10.21", "title": "Най-малко пет души са задържани при полицейска акция в Благоевград, Банско и Разлог"}
{"url": "https://www.dnevnik.bg/kultura/2018/10/21/3323787_otkus_ot_suprugata_na_meg_uolicur/", "text": "У нас излиза бестселърът на Мег Уолицър \"Съпругата\", чиято екранизация е в програмата на кино-литературния фестивал \"Синелибри\"! Защото зад всеки велик мъж стои една още по-велика жена. \"Съпругата\" разказва историята на дългия и буреносен брак между прочутия писател Джо Касълман и съпругата му Джоун. Той е от мъжете, които владеят света, но нямат никаква представа как да се грижат за себе си и за човека до себе си. Джоун, която в продължение на 40 години е пренебрегвала собствените си качества и умения, за да му служи, внезапно решава да сложи край. Съпругата\" е мъдра и силно емоционална история за онзи критичен момент, в който съзираме ироничната усмивка на съдбата. Защото понякога именно животът, за който сме се борили и който сме смятали, че искаме, е точно това, от което трябва да се откажем, за да продължим напред. Мег Уолицър е родена през 1959 г. в Бруклин, Ню Йорк. Автор е на дванайсет романа, много от които са бестселъри на \"Ню Йорк Таймс\" \"Съпругата\" е сред най-амбициозните й произведения до момента, а едноименният филм е хипнотично преживяване – апология на женствеността, саморефлексията и вътрешното освобождение. Режисьор на лентата е Бьорн Рунге, а в главните роли блестят Глен Клоуз и Джонатан Прайс. превод Надя Баева В мига, когато реших да го напусна, онзи, в който си казах \"Стига толкова\", се намирахме на десет хиляди и петстотин метра над земята, устремени напред, но създаващи илюзия за неподвижност и покой. Точно като брака ни, бих могла да отбележа, но защо да съсипвам всичко точно сега? Ето ни, седнали в лукса на първа класа, условно отделени от тревогите; нямаше турбуленция и небето беше ясно, а някъде сред нас като нищо беше настанен някой контролиращ полицай от въздушния флот, дегизиран като редови пътник, който сигурно похапваше мазни ядки от малко съдче или беше напълно погълнат от зомбиращата проза на самолетното списание. Питиетата бяха сервирани още преди излитането и седяхме, отпуснали глави назад. Жени в униформи разнасяха кошнички напред и назад по пътеката като някакви секси издокарани Червени шапчици. – Ще желаете ли бисквити, господин Касълман? – попита го брюнетка и се наведе към него с щипка за сервиране в ръка, а когато гърдите ѝ се приплъзнаха напред и после се отдръпнаха, забелязах как древният механизъм на възбудата се задейства у него също като острилка за моливи, гледка, на която бях ставала свидетел хиляди пъти през всички тези десетилетия. – Госпожо Касълман? – попита после жената мен, сетила се със закъснение, но аз отказах. Не ѝ исках бисквитите, нито пък нещо друго. Бяхме се запътили към финала на брака ни, устремени към момента, когато ще изтръгна щепсела от контакта, ще обърна гръб на мъжа, с когото бях живяла година след година. Пътувахме за Хелзинки, Финландия, място, за което никой не мисли, освен ако не слуша Сибелиус или не лежи върху горещите и влажни решетки в сауната, или не яде еленско месо. Бисквитите бяха раздадени, напитките разлети и навсякъде около мен се бяха спуснали видеоекрани. Точно сега никой в самолета не беше обсебен от смъртта, за разлика от по-рано, когато подвластни на травмата от оглушителния рев, вонята на гориво и далечния пищящ хор на фуриите, обитаващи двигателите, умовете на всички натоварени в самолета – икономична и бизнес класа и няколкото богоизбрани – се обединиха в едно и вдигнаха тази машина във въздуха също като публика, призоваваща със силата на съзнанието си лъжицата на медиума да се огъне. Лъжицата, разбира се, се огъва абсолютно всеки път, върхът ѝ клюмва надолу като натежалия цвят на лале. И макар самолетите да не се вдигат абсолютно всеки път, този днес вечерта се вдигна. Майките наизвадиха занимателни книжки и малки найлонови пакетчета \"Чириус\" с фин прашец от натрошена зърнена закуска по дъното; бизнесмените отвориха лаптопите си и зачакаха трепкащите екрани да се успокоят. Ако беше на борда, контрольорът фантом похапваше изтегнат на седалката си и наместваше пистолета си под заредената със статично електричество изкуствена материя на одеялото, самолетът ни се беше устремил нагоре, за да увисне на желаната височина, а аз най-накрая реших, че ще напусна мъжа си. Определено. Със сигурност. Сто процента. Трите ни деца си бяха тръгнали, тръгнали, тръгнали и нямаше да има промяна на решението, никакви отстъпки. Изведнъж той насочи очи към мен, вгледа се в лицето ми и каза: – Какво има? Изглеждаш малко... – Не. Няма нищо – отвърнах му. – Така или иначе, нищо, което си струва да обсъждаме сега. Той прие отговора ми за достатъчно задоволителен и насочи вниманието си обратно към чинията с бисквити с шоколадови парченца, а тихото оригване го накара за миг да издуе бузи също като жаба. Беше трудно да обезпокоиш този мъж, той притежаваше всичко, което беше възможно да му дотрябва някога. Той беше Джоузеф Касълман, един от онези хора, на които светът им е в джоба. Знаете какъв тип имам предвид: онези рекламиращи сами себе си гиганти сомнамбули, които обхождат земята и прегазват мъже, жени, мебели, цели села. Защо да ги е грижа? На тях всичко им принадлежи, моретата и планините, готовите да кипнат вулкани, ромолящите реки. Съществуват много разновидности на този тип хора. Джо беше вариантът литератор: нисък, закръглен романист с увиснало шкембе, който почти никога не спеше, обичаше да консумира меки сирена, уиски и вино, използвани от него за преглъщане на таблетките, които пречат на кръвните му липиди да се сгъстят като вчерашна мазнина в тиган. Също така беше възможно най-забавният човек, когото познавах, не умееше да се грижи било за себе си, или за някого друг и до голяма степен бе почерпил стила си от \"Наръчник за лична хигиена и етикет\" на Дилън Томас. Седеше до мен на полет 702 на \"Финеър\" и всеки път щом брюнетката му поднесеше нещо, той го вземаше от нея – всяка сладка, всяка печена ядка, чифта порести чехли за еднократна употреба и изпускащата пара хавлиена кърпа, навита на плътно руло. Ако тази знойна жена, раздаваща курабийки, се беше разголила до кръста и му беше предложила гърдата си, ако притиснеше зърно към устата му с непоколебимия авторитет на предвождаща лигата за подкрепа на кърмещите жени \"Ла Лече\", безспорно би го поел. Като правило мъжете, които владеят света, са сексуално хиперактивни, макар и не задължително, със съпругите си. През шейсетте години двамата с Джо скачахме във всяко попаднало ни легло, понякога дори по време на затишие на коктейлни партита, барикадирахме вратата на нечия спалня и се мятахме върху планината от палта. Хората идваха и думкаха, защото си искаха връхните дрехи, а ние се кикотехме и си шъткахме, докато се мъчехме да се закопчаем и да се приведем във вид, преди да ги пуснем да влязат. Не сме преживявали подобно нещо от дълго време, макар че ако ни погледнехте тук, в този самолет за Финландия, бихте приели, че сме удовлетворени, че нощем още докосваме омекналото тяло на другия. – Не искаш ли допълнителна възглавница? – попита ме той. – Не, мразя ги тези кукленски възглавнички – отговорих му. – О, и не забравяй да си протегнеш краката, както поръча доктор Кренц. Бихте ни погледнали – Джоан и Джо Касълман от Уедърмил, Ню Йорк, понастоящем седящи на места 3А и 3В – и бихте разбрали точно защо пътуваме за Финландия. Може дори да ни завидите – на него заради цялата власт, натъпкана здраво в масивното му и отпуснато от заседнал живот тяло, а на мен заради двайсет и четири часовия ми достъп до него, все едно че известният и успял съпруг писател е като универсален магазин за съпругата си, място, където тя по всяко време може да получи голяма доза изумителен интелект, духовитост и вълнение. Хората обикновено ни смятаха за \"добра\" двойка и предполагам, че някога, преди много време, в епохата, когато пещерните рисунки са били скицирани по грубите стени на пещерата Ласко, когато земята още не е била картографирана и всичко е изглеждало изпълнено с надежда, това би било истина. Но прекалено бързо се прехвърлихме от блясъка и блаженството, присъщи на всяка млада двойка, към зеленикавото тресавище на \"по-нататъшния живот\", както му казват тактично. Макар сега да съм на шейсет и четири и кажи-речи толкова невидима за мъжете, колкото облак прашинки във въздуха, някога бях стройна блондинка с големи гърди и известен свян, който привлече Джо към мен като някое хипнотизирано пиле. Не се лаская; Джо винаги са го привличали жените, всичките им типове, още от 1930 година, когато е пристигнал в света през родилния канал на майка си. Лорна Касълман, свекървата с наднормено тегло, която никога не бях познавала, била сантиментално поетична и обсебваща особа, която обичала сина си като вманиачена любовница. (От друга страна, някои от мъжете, които владеят света, са били пренебрегвани през детството им – оставени без сандвичи за обяд в мрачни училищни дворове.) Обичала го не само Лорна, но и двете ѝ сестри, съжителствали в бруклинския им апартамент с тях, и още Мимс, бабата на Джо, жена с конструкция на табуретка, чиято претенция за слава почивала на умението ѝ да приготвя \"жестоко вкусно говеждо на фурна\". Баща му Мартин, постоянно въздишащ и неоправен човек, умрял от инфаркт в магазина си за обувки, когато Джо бил на седем, и го оставил в плен на тази чудата женска цивилизация. Съобщили му за кончината на баща му по много типичен за тях начин. Джо се прибрал от училище, заварил апартамента отключен и си влязъл. У дома нямало никого, което било необичайно за домакинство, неизменно обитавано от една или друга жена, сновяща в приведена поза като вечно зает горски дух. Джо седнал до кухненската маса и изял следобедната си закуска, състояща се от жълт пандишпанен сладкиш, по разсеяния и отнесен начин, по който го правят децата, а по брадичката и устните му останали полепнали трохи. Скоро вратата на апартамента се отворила със замах и жените се изсипали вътре. Джо дочул плач, шумно секнене, а после те се появили в кухнята и се скупчили около масата. Лицата им били подпухнали, очите зачервени, а грижливо фризираните им коси разрошени. Ясно му било, че се е случило нещо извънредно, и у него се надигнало вълнуващо усещане за драма, почти приятно в началото, макар че това бързо се променило. Лорна Касълман коленичила пред стола на сина си, все едно с намерение да прави предложение за брак. – О, моето смело малко момченце – произнесла с дрезгав шепот, като заедно с това избръсквала трохите от устните му. – Сега сме само ние.", "date": "2018.10.21", "title": "Откъс от \"Съпругата\" на Мег Уолицър"}
{"url": "https://www.dnevnik.bg/bulgaria/2018/10/21/3330962_ne_dostigat_okolo_400_mln_leva_za_remonti_na/", "text": "Между 300 и 400 млн. лева не достигат за поддръжката и ремонтите на републиканската пътна мрежа. Това каза министърът на транспорта Росен Желязков пред \"Дарик радио\". По думите му тази сума не трябва да се компенсира с вдигане на данъците, а да се събере от такси за използването на пътищата. Той подчерта, че при определянето на размерите на таксите за тол системата по магистралите ще се търси баланс. Според транспортния министър сега тежестта от винетните такси е разпределена неравномерно, като 70% е за леки автомобили и 30% за тежкотоварните, които реално нарушават пътищата много повече. Като пример за липсата на баланс в начина на таксуване той посочи, че, за да преминат от граница до граница в България, тежкоторавните автомобили плащат 23 лева. \"Толкова е таксата само от Пирот до Ниш в Сърбия\", каза Желязков. Същевременно той защити и приетите на първо четене  повишения за данъците за автомобили . Предвижда се за коли със сертификат ЕВРО 1, 2 и 3 и без такъв да има увеличение на данъците с около 30%. Колите, които са с последна категория - Евро 6, пък ще получат намаление на данъка с около 10-20%. \"Нормално е автомобили, които замърсяват околната среда повече, да са с по-голям данък. В случая това са по-старите превозни средства\", каза министърът. Желязков коментира и срока от  9 месеца, който собствениците на автобуси имат , за да ги оборудват с колани. По думите му този срок е определен и за да се провери дали има проблеми в прилагането на някои текстове от закона и да се види как могат да се \"изчистят по-радикалните от тях\". \"Например има тълкуване, според което и в автобусите от градския транспорт трябва да има колани\", каза той.", "date": "2018.10.21", "title": "Нужни са около 400 млн. лева за ремонти на пътищата, обяви транспортният министър"}
{"url": "https://www.dnevnik.bg/bulgaria/2018/10/21/3330963_vodata_v_lom_beshe_pusnata_shest_dni_sled_avariiata_na/", "text": "Шест дни след аварията на основен водопровод в Лом и околните населени места, водата беше пусната. Заради проблема в общината беше обявено бедствено положение, което се очаква да бъде отменено по-рано от първоначално заложените 10 дни, съобщава \"Фокус\". Кметът на Лом Пенка Пенкова обясни, че водата е пусната с пълната си мощност, но все още има места без водоподаване. За целта е задействана и втора помпа. \"В ниската част на града има вода, но във високата все още няма. Мисля, че до края на деня навсякъде в Лом ще има вода\", каза Пенкова. Тя уточни, че утрешният ден е обявен за неучебен за детските градини и училищата. Предстои дезинфекция на сградите.", "date": "2018.10.21", "title": "Водата в Лом беше пусната шест дни след аварията на водопровод"}
{"url": "https://www.dnevnik.bg/bulgaria/2018/10/21/3330969_borisov_i_prestolonaslednikut_na_abu_dabi_obsudiha/", "text": "Активизиране на двустранното сътрудничество в редица области. Това се договориха премиерът Бойко Борисов и престолонаследника на емирство Абу Даби и заместник-върховен главнокомандващ въоръжените сили на Обединените арабски емирства шейх Мохамед бин Зайед Ал-Нахаян, съобщиха от правителствената пресслужба. Министър-председателят е на посещение в ОАЕ заедно със заместника си Екатерина Захариева и финансовия министър Владислав Горанов. Освен арабската държава, той ще посети и Египет, където трябва да се срещне с президента на страната. Според Борисов, след като в началото на годината бяха открити постоянните дипломатически представителства на двете страни в София и Абу Даби, сега е ред на политическия диалог, за да се създадат предпоставки за по-нататъшно ползотворно сътрудничество. Борисов посочи развитието на търговско-икономическите връзки и инвестициите като основен приоритет, където по думите му има сериозен неизползван потенциал. Премиерът отбеляза и благоприятния бизнес климат в страната и уточни, че многообещаваща е сферата за развитие на високите технологии и иновациите. Шейх Мохамед бин Зайед Ал-Нахаян отбеляза от своя страна, че стратегическите интереси на ОАЕ са в икономиката, земеделието, строителството, технологиите и военната промишленост. Той обърна специално внимание и на транспортните коридори, които Борисов договарял с други страни от Балканите. Двамата потвърдиха и интереса на България да изгради ефективно партньорство с ОАЕ в областта на сигурността. Престолонаследникът на Абу Даби изрази желание да посети България, но не конкретизира кога ще стане това.", "date": "2018.10.21", "title": "Борисов и престолонаследникът на Абу Даби обсъдиха сътрудничество в сигурността и иновациите"}
{"url": "https://www.dnevnik.bg/sport/2018/10/21/3330973_grisha_ganchev_ungarskiiat_premier_doide_v_bulgariia/", "text": "Собственикът на \"ЦСКА-София\" Гриша Ганчев за пореден път нападна \"Лудогорец\", с чието ръководство е в обтегнати отношения от години. В интервю за предаването \"Код Спорт\" по ТВ+ бизнесменът обясни, че  премиерът на Унгария Виктор Орбан е присъствал на мача между \"Лудогорец\" и \"МОЛ Види\"  в Шампионската лига през юли, за да не може унгарският отбор да бъде ощетен от съдиите. За пореден път Ганчев загатна и, че българският шампион плаща на съдиите. \"Ние не воюваме с никого, те воюват с нас. Ние сме в окопа и драпаме, сложили сме големите каски и това е. С кого да воюваме ние? Нито пари имам да плащаме на съдии, нито имам пари да плащам на футболен съюз. И аз се чудя къде са тези органи. Тук разнищиха строителни, ресторантьорски, хотелски, не знам какви фирми. Да заповядат във футбола прокурори, ДАНС-МАНС и да видят. Те чак по Европа го знаят някакъв Караманджуков, че се разнася с едни торби с пари напред-назад по съблекалните, а тук никой го не знае. Премиерът на Унгария (Виктор Орбан) дойде тук на мача, но на домакинската среща не отиде. Защо? За да не му отрежат главата съдиите\", каза Ганчев. Във въпросния мач с \"МОЛ Види\" \"Лудогорец\" завърши 0:0 в Разгад, а при гостуването си в Унгария загуби с 0:1 и отпадна във втория предварителен кръг на Шампионската лига. Според Ганчев след  плащането на 8-те милиона лева за емблемата на ЦСКА  нищо в клуба не се променя. \"Още преди три години, когато се заехме с ЦСКА, аз и Инджов, беше ясно че трябва да се платят активите и пасивите на старото дружество. За мен нищо не се променя след плащането на емблемата. Както знаете ЦСКА има 15-16 емблеми и аз не знам коя сме купили. Само един от предшествениците е заложил три от емблемите в НАП. Аз дадох дума преди три години, когато се събирахме на \"Армията\". \"Старият футболен клуб просто не беше възможно да съществува. Това е пределно ясно на всички. Ще ви го кажа, както съм го казвал много пъти досега - когато са се сменяли ръководства и т.н. всеки взима по един печат в джоба и почва да праска анекси и да прави мръсно на този, който го е наследил. Тук не говорим за парите. Едно 15-20 години щяха да се мъкнат едни дела, едни чудесии нон-стоп. Ти чувал ли си за лицето Иван Боладо? Е, този е бил футболист в ЦСКА. Кога е бил - това е отделен въпрос. Аз не го помня, но бил играл 15 минути. В момента има дело, съдят новия клуб ЦСКА за 800 хиляди евро. Там е била една яма, корупционна дупка, която няма запушване\". Собственикът на \"ЦСКА-София\" добави, че продължават плановете за модернизация на базата в Панчарево. По думите му дотук са инвестирани 4 милиона лева, но тепърва трябват още два затревени терена и един закрит. \"За стадиона трябва пак да отидем да говорим с държавата. Не е нормално ЦСКА да плаща 96 хиляди лева на месец. Отделно 250 хиляди лева са данък сгради, такса смет от ползвател. Като съберем тези числа отиват близо 1.5 милиона лева. Колко отбора в А група имат такъв бюджет, а на ЦСКА това е само наема. Ще видим, но поне министър на спорта има нормален човек и мисля, че ще се споразумеем\", каза още Ганчев. Той обясни и защо не работи с Васил Божков, каквато възможност се появи преди няколко години. \"Бяхме правили една среща, г-н Божков не беше убеден дали трябва да се връща в спорта. Това беше цялата история. Но и аз го разбирам - толкова псувни и плюнки е отнесъл. Като гледам мен какво ме правят, представям си него. Свършва мачът и цяла нощ ми пишат, откъде ми знаят телефона \"мечки\", \"тигри\", \"зебри\" и не знам какви - всеки дава мнение. Не съм говорил с Инджов, но ако още малко ми се правят на паисийевци, мога да потърся спасение от рода на Бил Гейтс някой\".", "date": "2018.10.21", "title": "Гриша Ганчев: Орбан дойде в България, за да не отрежат главата на \"МОЛ Види\""}
{"url": "https://www.dnevnik.bg/bulgaria/2018/10/21/3330974_dvijenieto_po_okolovrustniia_put_na_sofiia_e/", "text": "За около два часа беше ограничено движението на автомобили по Околовръстния път на София в района на Казичене, съобщиха от МВР. Причината е преобърнал се камион върху пътя. Сигналът за инцидента е подаден около 12 ч. На място веднага са изпратени екипи на полицията, пожарната и Бърза помощ. По пътя има разлято и много гориво. Шофьорът на камиона е пострадал и в тежко състояние. Това съобщи за \"Фокус\" говорителят на Центъра за спешна медицинска помощ – София Катя Сунгарска. Той е с гръдна, коремна и лицево-челюстна травма. По първоначални данни шофьорът е чужденец.", "date": "2018.10.21", "title": "Движението по Околовръстния път на София беше ограничено за два часа в района на Казичане"}
{"url": "https://www.dnevnik.bg/sviat/2018/10/21/3331031_franciia_velikobritaniia_i_germaniia_poiskaha/", "text": "В обща декларация от днес правителствата на Франция, Великобритания и Германия заявиха, че има спешна нужда от внасяне на яснота относно обстоятелствата, свързани с \"неприемливата\" смърт на саудитския журналист Джамал Хашокжи, предава БТА. Вчера Саудитска Арабия призна, че журналистът и известен критик на управляващите Джамал Хашокжи е умрял в консулството на страната в Истанбул. Преди това от Рияд отричаха в продължение на 17 дни съмненията за това, като твърдяха, че журналистът е напуснал консулството жив. \"Остава спешната нужда от изясняване на това какво точно се е случило на 2 октомври, отвъд досега споменаваните хипотези от саудитското разследване, които трябва да бъдат подкрепени от факти, за да бъдат възприети като достоверни\", се казва в изявлението. Според източници на \"Ройтерс\" Хашокжи е бил удушен по невнимание, в опит да му бъде запушена устата, като тялото е било увито в килим и предадено на \"местен сътрудник\". Според първоначалната информация в турските медии Хашокжи е бил изтезаван. Позицията на местните власти е, че няма да допускат убийството да се прикрие, като президентът на Турция Реджеп Тайип Ердоган заяви, че ще направи изявление за убийството на среща с представители на управляващата Партия на справедливостта и развитието в парламента във вторник. Междувременно пред в. \"Вашингтон поуст\", за който Хашокжи пишеше, днес президентът на САЩ Доналд Тръмп определи версиите на Саудитска Арабия за случилото се като \"разпокъсани\" и е, че \"очевидно, че е имало заблуда и лъжи\" от страна на Рияд. Преди два дни в изявление Тръмп твърдеше, че е  твърде рано да се правят заключения за случая . Пред \"Вашингтон поуст\" президентът изказва и съмнения, че престолонаследникът Мохамед бин Салман носи вина за убийството.", "date": "2018.10.21", "title": "Франция, Великобритания и Германия поискаха изясняване на причините за смъртта на Джамал Хашокжи"}
{"url": "https://www.dnevnik.bg/tehnologii/2018/10/20/3329403_do_kraia_na_godinata_nasa_shte_izbere_miasto_za_kacane/", "text": "Стотици учени и изследователи на Марс се събират в хотелски комплекс северно от Лос Анджелис за няколко дни, за да обсъдят възможните места за кацане на бъдещата мисия до Червената планета. Това ще е четвъртият и последен подобен семинар, след който американската космическа агенция НАСА ще обработи всички предложения и до края на годината трябва да посочи къде ще се намира площадката за кацане на мисията \"Марс 2020\". Проектът е много амбициозен, тъй като ще търси живи организми на планетата, както и древен микробен живот. Мястото на приземяване на Марс също е важно, тъй като на борда на ракетата ще има оборудване за повърхностно проучване на планетата. Целта е да се съберат каменни и почвени проби, които да останат на Марс и при една бъдеща мисия да бъдат върнати на Земята. Точно заради това площадката за кацане трябва да бъде внимателно подбрана, за да не се повреди оборудването и да може лесно да бъдат опазени пробите от бушуващите често пясъчни бури на Червената планета. Освен това ще бъдат извършени геоложки изследвания на мястото за кацане на Марс, които трябва да определят доколко е обитаема околната среда за бъдещите изследователи на планетата. \"Зоната за разтоварване на марсохода може да постави началото на бъдещо мащабно проучване на Марс за следващото десетилетие\", обясни Томас Зърбухен от дирекция \"Мисия на науката\" в централата на НАСА във Вашингтон. \"След като се върнат на Земята, тези проби вероятно ще се превърнат в най-анализираните почвени проби в историята\", каза още той. В първия организиран семинар по темата бяха представени 30 подходящи места за кацане. След допълнителното изследване на районите бройката им намаля до осем. На финала останаха четири предложения. В последния ден от семинара, след приключването на всички презентации, учените и изследователите ще преценят положителните и отрицателните моменти от всяко предложение и ще изпратят до НАСА своите препоръки кое място трябва да бъде избрано.", "date": "2018.10.21", "title": "До края на годината НАСА ще избере място за кацане на новата мисия до Марс"}
{"url": "https://www.dnevnik.bg/sport/2018/10/21/3331010_trenyorut_na_real_e_obnadejden_vupreki_seriiata_ot_pet/", "text": "Реал\" (Мадрид) няма победа от 22 септември и влиза в Класико с четири точки пасив от \"Барселона\", но въпреки това треньорът на тима Хулен Лопетеги не е притеснен. След  загубата от \"Леванте\" вкъщи в събота , специалистът обясни че е обнадежден от представянето на своите играчи. Мадридчани загубиха с 1:2, като поражението беше трето поредно за състава. В петте срещи без победа \"Реал\" загуби четири пъти и веднъж завърши наравно с \"Атлетико\". Тимът отбеляза едва един гол, а получи в своята мрежа седем попадения. \"Чувствам се по-обнадежден отвсякога, защото моите футболисти оставиха сърцата си на терена. Рано или късно ние ще излезем от това състояние, виждам как се работи всеки ден на тренировка и знам какво е настроението в съблекалнята, където има страхотни характери\", каза Лопетеги. Треньорът на \"Реал\" смята, че мачът с  \"Барселона\"  е много важен и може да бъде повратна точка за състава. Преди гостуването на \"Камп ноу\" мадридчани приемат \"Виктория\" (Пилзен) на \"Сантяго Бернабеу\" в мач от Шампионската лига на 23 октомври. С 14 точки от възможни 27 в Ла Лига, \"Реал\" прави най-лошия си старт от сезон 2001-02. Въпреки кризата в състава и недоволството срещу Лопетеги, медиите в Испания са твърдо убедени, че треньорът няма да бъде сменен. Засега президентът Флорентино Перес запазва доверието си в Лопетеги. \"Смяната на треньора никога не е добро нещо. Ние сме зад нашия треньор, вярваме му и сме сигурни, че ще започнем да печелим. Винаги е много лесно да се говори, когато нещата не вървят\", каза капитанът Серхио Рамос.", "date": "2018.10.21", "title": "Треньорът на \"Реал\" е обнадежден въпреки серията от пет мача без победа"}
{"url": "https://www.dnevnik.bg/bulgaria/2018/10/21/3331036_pri_rutinna_proverka_policai_zadurjaha_piian_shofyor/", "text": "При рутинна проверка полицаи задържаха шофьор на автобус с алкохол в кръвта. Той е превозвал 50 деца от Самоков за Сандански, съобщава \"Нова телевизия\". При проверка с дрегер е отчетено количество от 0.69 промила алкохол. На шофьора е съставен акт, но не е задържан. След случая друг шофьор е дошъл, за да прибере децата по домовете им.", "date": "2018.10.21", "title": "При рутинна проверка полицаи задържаха пиян шофьор на автобус с деца"}
{"url": "https://www.dnevnik.bg/sport/2018/10/21/3331038_gruckiiat_tenisist_cicipas_specheli_purva_titla_v/", "text": "Гръцката сензация Стефанос Циципас спечели първа победа от категорията на АТП в своята кариера, след като наддделя в турнира в Стокхолм с награден фонд 612 хиляди евро. 20-годишният състезател победи латвиеца Ернестс Гулбис с 6:4, 6:4 за час и 22 минути. Циципас загуби два финала тази година, но този път бе безупречен и спечели титлата в шведската столица. Гръцкият тенисист спечели по идентичен начин и двата сета с по един пробив в десетия гейм, което бе достатъчно за успеха. По пътя към трофея гръцкият тенисист изгуби само един сет, при това още в първия си мач срещу Джон Милман. След това преодоля последователно Филип Колшрайбер и Фабио Фонини, за да стигне до финала. Това е едва втора година за Циципас при мъжете, като той бързо се изкачи в световната ранглиста. В момента той е №16 в света. През годината Циципас има 39 победи и 25 загуби. Той започна 2018 г. извън Топ 100 с едва четири победи в световния тур срещу името си. След това обаче стана най-младият тенисист, който побеждава четирима играчи от Топ 10 в рамките на един турнир, откакто световният тур на АТП съществува от 1990 г. Циципас игра два финала през годината - в Барселона и Торонто, като и двата загуби от Рафаел Надал. Той стана и първият грък, достигнал до финал в турнир от сериите \"Мастърс\". Циципас вече се класира за младежките финали на АТП Next Gen, които ще се проведат в Милано през ноември. Първа титла в своята кариера спечели и британецът Кайл Едмънд. Той взе трофея от турнира в белгийския град Антверпен след победа над Гаел Монфис с 3:6 7:6(2), 7:6(4). Едмънд прекъсна френската доминация в надпреварата. През 2016 г. титлата спечели Ришар Гаске, а преди година го направи Жо-Вилфред Цонга. Британецът се справи с Монфис за час и половина.", "date": "2018.10.21", "title": "Гръцкият тенисист Циципас спечели първа титла в кариерата си"}
{"url": "https://www.dnevnik.bg/citat_na_deniia/2018/10/21/3331035_citat_na_denia_niama_da_sloja_ministur_na_veselbata_no/", "text": "Това каза премиерът Бойко Борисов пред журналисти след срещата си с престолонаследника на Абу Даби шейх Абу Даби Мохамед бин Зайед Ал-Нахаян, като част от посещението му в Обединените арабски емирства. Изказването на Борисов дойде в отговор на журналист, който му посочи, че в емирствата имат министър на щастието. Премиерът съобщи, че България и ОАЕ ще сключат стратегически договор за партньорство в сферата на образованието, цифровите технологии, изкуствения интелект. Освен това Борисов е постигнал и договорка с Мохамед бин Зайед Ал-Нахаян, който е и собственик на \"Манчестър сити\", млади футболисти и треньори от България да  се обучават безплатно в академията на английския клуб .", "date": "2018.10.21", "title": "Цитат на деня: Няма да сложа министър на веселбата, но мога да назнача министър на изкуствения интелект"}
{"url": "https://www.dnevnik.bg/evropa/2018/10/21/3331039_proektut_za_promenite_v_konstituciiata_na_makedoniia/", "text": "Промените в Конституцията на Македония, с които ще промени името и си ще има възможност за влизане в Европейския съюз ще бъдат изготвени от управляващите и опозицията до 15 дни. Това е заявил днес премиерът Зоран Заев, предава БТА,. В петък 80 от 120-те депутати в парламента в Скопие одобриха споразумението с Гърция, в което бе определено като компромисно името Северна Македония и приеха да направят промени в основния си закон. В края на септември референдум по въпроса с консултативна сила се провали заради неучастие на избирателите. Гласуваха почти 37% от имащите право на глас при минимум от 50% плюс един глас за валидност, като 91.46% от участвалите одобриха сделката с Гърция. \"Вярвам, че можем да направим това за по-малко от 15 дни, за да съкратим максимално процедурата. Мисля, че можем да хармонизираме мненията си, и очаквам, че мнозинството постепенно ще се увеличи на следващите етапи. В хода на процедурата ще видим, че в тези изменения няма нищо болезнено или скрито и че те ще ни обединят и ще гарантират бъдещето на страната\", казва Заев, цитиран от агенция МИА. След гласуваното опозиционната партия ВМРО-ДПМНЕ изключи депутатите си, които са гласували за промяна на името на Македония. Подкрепилите го членове на опозицията обаче бяха поставили 4 условия. \"Мисля, че те искат ясна формулировка на връзката между членството ни и вътрешната употреба. А именно пълна промяна на името по отношение на добавяне на определението (към името - б.ред.) за пълна употреба вътре в Македония да се извърши, когато страната стане пълноправен член на ЕС\", коментира Заев. Според него следващата точка се отнася до гаранциите, че в случай, че Гърция не ратифицира споразумението или постави пречки пред интеграционния процес на Македония, конституционните промени ще станат невалидни.", "date": "2018.10.21", "title": "Проектът за промените в конституцията на Македония ще е готов до 15 дни, обяви Заев"}
{"url": "https://www.dnevnik.bg/photos/2018/10/21/3330960_fotogaleriia_svetovnite_snimki_na_denia_-_20-21/", "text": "Двойка в тайландски ресторант в Банкок, Тайланд.", "date": "2018.10.21", "title": "Фотогалерия: Световните снимки на деня - 20-21 октомври 2018 г."}
{"url": "https://www.dnevnik.bg/kultura/2018/10/21/3323891_otkus_ot_hristo_stoichkov_istoriiata_na_vladimir/", "text": "Официалната биография на знаменития български футболист излиза в на 25 октомври и е написана в съавторство със спортния журналист Владимир Памуков. Съдържа над 400 страници лични истории за живота и кариерата на най-големия български футболист – с твърди корици и цветни снимки. В нея ще намерите не искрено и лично, а болезнено ясно пълни подробности за: - проблемите при преминаването му от ЦСКА към Барселона; - събитията от САЩ’94 и златния отбор на Пенев; - смайващото пътешествие на едно момче от уличката на съседния блок до стохилядната сцена на \"Камп Ноу\"; - предизвикателствата пред Камата като треньор и футболист; - капаните, които дебнат всеки един новоизгряващ футболист, особено българските; - отношенията с приятели и врагове, разказани емоционално и без да се спестява нищо, както само Стоичков може; - забавните и малко познати мигове от света на Камата; - вижданията му относно футбола като спорт и като шанс за изява на силните и емоционални личности; - срещите му с големи имена не само във футбола, но и в други спортове, в музиката, в политиката и в културата; - радостите и тъгите на един българин, който е постигнал много, но не е забравил откъде е тръгнал. Барселона, 6 декември 1994 година. Вторник. Съдбата избра точно този ден да сбъдна мечтата на мечтите ми. В хотел \"Хуан Карлос I\" в Барселона целунах страстно \"Златната топка\" с гравираното на нея \"Христо Стоичков\". И на мига се разплаках. Нямаше сила, която да спре сълзите ми. И странно – те напираха със същия порив на онзи момент, когато като дете за първи път ми казаха, че не ставам за футбол. Или когато на 19 години от телевизията научих, че \"Христо Стоичков се изключва завинаги от спортното движение\" на тогавашната социалистическа България. Никога в моята кариера не съм поставял индивидуалните призове над успеха на отбора. Никога! \"Златната топка\" обаче е нещо много специално, нещо несравнимо. Мечтата по нея се настани в душата ми далеч преди старта на моята спортна кариера, още когато не бях даже и погледнал живота в лицето. За мен, хлапето от Изтока, палавника с протритите гуменки, захабената фланелка и охлузените колене, тя бе като най-голямата от звездите на нощното небе. Да, всеки един малчо мечтае – един да стане пожарникар, друг лекар, трети полицай, четвърти космонавт... А аз исках да стана велик футболист и да взема \"Златната топка\"! Представях си как един прекрасен ден ще прегърна моите славни кумири в най-великата игра на света. Но само с едната ръка, защото с другата ще съм гушнал \"Златната топка\". Мечти, мечти... Сега оценявам, че това е било много смело и лудо, даже и като мечта! Фантасмагория някаква, при положение че България към момента вече има дори двама космонавти, но само един носител на \"Златна топка\". И може би затова побелялото вече момче, което днес ви разказва своята история, помни всяка минута от този 6 декември 1994 година. Денят, в който мечтата стана реалност. Бях едва на 28 години, но животът вече ме беше белязал като козината на далматинец – с черни и бели петна. И по трудния начин бях разбрал – много пътища водят към славата, но повечето от тях са... в доста лошо състояние. Или поне тези, по които аз бях минал. Понякога дори имам чувството, че окей, животът върви и работи по точни правила, но на мен почти винаги ми се падат изключенията. Дори в скъпия ми и незабравим 6 декември 1994 година. В някои хроники го бяха объркали на 16 декември, но умишлено не ги поправих. Малка моя тайна. А и така си го чувствах някак потаен и по-близък този Шести декември. Казват, че денят си личи от сутринта, но и това явно не важи за мен. Веднага ви го доказвам: Обикновено сутрин обичам да се поизтягам в леглото. Навик още от детството, който ми е останал и до днес. Преброявам си кокалите и болежките. Разтърквам очи и се радвам, че денят е пред мен. Отдавна съм си набил в дебелата глава, че всеки един ден трябва да се живее като последен, защото... наистина може да се окаже последен. Началото на Шести декември съвсем не беше по моя вкус. Жена ми Марияна, която се бе измъкнала по-рано от леглото, нахлу обратно в спалнята с телефонна слушалка в ръка. \"Аранча Санчес звъни! – казва със странен фалцет в гласа. – Много важно било. Някакви френски журналисти искат днес спешно да те видят.\" Д-а-а... Откакто Бел е измислил телефона, никой не е достатъчно далеч. Не можех да повярвам какво чувам! \"Вдигане под тревога\" заради нахални франсета! И то журналисти! Лудница някаква. Французи досаждат на домашния ни телефон! И то в годината, в която не бях псувал никого повече от френския рефер Киню. Този безпардонен мосю, който преди само пет месеца беше откраднал на България финала на световното в Щатите, като не ни даде чиста дузпа на полуфинала с Италия. Почувствах се така, сякаш трябва да ходя на зъболекар. Но усмивката и целувката на Марияна, както и любезното гласче на семейната ни приятелка и тенис звезда Аранча Санчес Викарио обезвредиха бомбата. Трябвало спешно да ѝ помогна да направим заедно снимки за Коледа. Репортерите били профи, проверени и пристигнали специално за случая от Париж. Е, да, признава – били французи, което със сигурност нямало да ми хареса, но никой не бил съвършен. Ха-ха-ха! Милата Аранча изстрелва като асовете си на корта и други подобни лафове. Разбира се, беше излишно. На нея и братята ѝ нямаше как да откажа. А дори и сънен разбрах, че \"гостите\" са абсолютни медийни хиени! Какви да са други, щом бяха стигнали до мен по най-прекия път към момента? Насрочих чрез Аранча среща на журналистите на \"Камп Ноу\". Да ги видя предварително аз тези смелчаци. Поставих обаче условие – задължително да е след тренировката, за да не ме ядосат преди нея и съвсем да се изпокарам с Татко Йохан. В тези дни отношенията ни с Кройф бяха като на баща с блуден, ама много блуден син. Но и за това по-късно. Като му дойде времето, както казваше Горския, известен също и като \"Царя премиер\". Кои бяха неканените френски сладури? Стефан Сен Реймон – представи ми се репортерът, който водеше разговорите с мен. Фотографът сякаш повече беше загрижен за сигурността на апаратите си. Тогава изобщо не предполагах, че мосю Стеф ще ми остане до живот в сърцето. Сега той работи за международния съюз на футболистите ФИФПро и понякога се виждаме и чуваме, не сме загубили връзка. Но при всяка среща не пропускам да му припомням как на онзи Шести декември с фоторепортера се бяха изпънали като гвардейци пред стадиона. И още отдалеко, докато ги доближавах, усещах – на тръни са! И то яко. Тогава вече бях овладял отлично номера с маската, за който ви споменах. Не го знаете? Естествено, нали си е мой секрет. Не съм го патентовал, но го играя като за \"Оскар\". Гледам лошо, удебелявам умишлено гласа си при повечето фрази, използвам кратки и насечени изречения. А за по-голяма убедителност пускам по някоя псувня, ако ситуацията го налага. Вътрешно може да ми е смешно или да съм в отлично настроение, но не го показвам. Това винаги работи и ме спасява и до днес. Има моменти, в които без маската просто щях да съм оглозган до кокал в днешни свят, в който хората повече се интересуват какво става в гащите на звездите, отколкото в душите им. И всеки щеше да влиза в личното ми пространство с индиански вик или с бутоните напред. Но не им дадох този шанс. Но пасаран! Без маската едва ли щях да опазя семейството и територията си от нахалници и разрушители. И заради едното име на \"добро момче\" със сигурност щях да стана жертва на онези, за които хората под прожекторите са идеална мишена. Предложения за съвместен бизнес за милиони, за влагане на пари в \"много печеливши проекти\" и често дори за откровени щуротии. Именно по повод на такива люде любимият ми дядо Христо, мир на праха му, поклащайки леко глава, казваше: \"Свят голям – шашкъни много! Пази се момчето ми...\"", "date": "2018.10.21", "title": "Откъс от \"Христо Стоичков. Историята\" на Владимир Памуков"}
{"url": "https://www.dnevnik.bg/sport/2018/10/21/3331040_cska_se_izravni_s_levski_sled_pobeda_nad_etur/", "text": "ЦСКА взе девета победа от началото на сезона, след като победи на своя \"Българска армия\" \"Етър\" с 3:0. \"Червените\" стигнаха до успеха по наглед лесен начин. Още преди почивката се разписа Божидар Чорбаджийски, а през второто полувреме точни бяха Жоржиньо и Кирил Десподов. С трите точки, които взе ЦСКА се изравнява с \"Левски\", като двата тима имат по 28 точки. Лидер е \"Лудогорец\" с една повече, след като  в събота победи сините в дербито от 12-ия кръг . Наставникът на червените Нестор Ел Маестро направи няколко промени, като остави на пейката Кирил Десподов и Кристиян Малинов, които пътуваха с националния отбор. Единствено капитанът Николай Бодуров започна от първата минута. Друг от бранителите Ангел Лясков пък получи почивка, защото има четири жълти картона от началото на сезона и рискува наказание. От самото начало футболистите на ЦСКА бяха много активни, но първата опасност беше за гостите от Велико Търново. Флорент Боджадж се озова на отлична позиция, но му беше отсъдена засада. Последваха силни минути за червените и поредица от няколко корнера, които в крайна сметка дадоха резултат. Това стана в 28-ата минута, когато Божидар Чорбаджийски засече с глава центриране от корнер на Тиаго Родригес и откри резултата. Само три минути след попадението на Чорбаджийски ЦСКА можеше да удвои, но изстрел на Рубен Пинто беше спасен от вратаря Христо Иванов. След почивката ЦСКА продължи да води играта и много бързо успя да вкара втори гол. Това стана в 50-ата минута, когато много активният Жоржиньо увенча добрата си игра с гол. Бразилецът се разписа с хубав изстрел от границата на наказателното поле, след като Боджадж не изчисти по най-добрия начин центриране от пряк свободен удар. Веднага след второто попадение Ел Маестро направи няколко промени. Той извади Мауридес от терена, а по-късно това беше повторено с Едвин Джеси и Рубен Пинто. Треньорът на червените даде почивка на някои от основните си играчи, а тимът свали темпото. \"Етър\" имаше няколко възможности да намали резултата, но не се възползва. Червените също пропиляха шансове да направят победата си още по-убедителна. Това стана факт в самия край на срещата, когато резервата Кирил Десподов се разписа. Нападателят вкара шест минути преди последния съдийски сигнал, засичайки подаване на Евандро.", "date": "2018.10.21", "title": "ЦСКА се изравни с \"Левски\" след победа над \"Етър\""}
{"url": "https://www.dnevnik.bg/sviat/2018/10/21/3331052_umeren_izboren_uspeh_na_upravliavashtite_v_polsha/", "text": "Управляващата в Полша евроскептична и консервативна партия \"Право и справедливост\" (PiS) спечели най-добър резултат на местните избори в неделя, но не успя да превземе столицата, а и представянето ѝ не е толкова убедително, колкото на последните парламентарни избори. Данни от екзит пол показват, че в провинциалните съвети PiS получава 32.3%, а центристките опозиционни партии - 24.7%. Резултатът на управляващите е определено по-добър от 26.9%, получени преди 4 години на предишния местен вот. Но очакванията бяха за значително по-убедително представяне след като с 37.6%, събрани на парламентарни вот през 2015 г., партията за пръв път в модерната история на Полша овладя мнозинството депутати и започна да политизира институциите, да подчинява държавни медии, големи компании и съдебна власт и започна остър конфликт за върховенството на закона с Европейската комисия и Европейския парламент. По предварителни данни 9 от 16-те полски региона ще попаднат под управлението на PiS, която досета контролираше само един. По данни от 2016 г. четири от тях са с БВП като покупателна способност на глава от населението на нивото на България, а два - на Румъния. Партията печели и воеводство Мазовия, където стандартът е като във Финландия, но значителна част от икономиката в него идва от разположената в него столица Варшава. Това е важно не само защото местната власт играе важна роля в разпределяне на евросредства, но и защото Полша влиза в поредица от избори - за европарламент през май догодина, за парламент през октомври 2019 г. и за президент през май 2020 г. Опасенията, че днес ще се повтори унгарският модел, в който Виктор Орбан овладя почти изцяло и местната власт, засега не се оправдават. PiS претърпя категорично поражение във Варшава, където кандидатът на опозицията Рафал Тжасковски печели за кмет още на първия тур с 54.1% от гласовете. Така столицата остава зона предимно на опозицията. Но същото важи и за 20 от големите градове на страната, което затвърждава позициите на \"Право и спаведливост\" като партия с подкрепа предимно в консервативните малки градове и села. \"Варшава е нещо като лаборатория, в която PiS опитва да повтори досегашните си изборни успехи. Резултатът ще е важен индикатор за посоката на обществените настроения\", коментира преди вота пред \"Атлантик\" Яцек Кучарчик, президент на столичния Институт за обществени дела. \"Право и справедливост\" със сигурност ще изтъкне, че е водещата политическа сила и на този вот, но тепърва ще се види дали това ще ѝ донесе достатъчно енергия за трите важни предстоящи вота. Ако още на първите от тях се повторят умерените резултати, това ще е сигнал, че най-голямата източноевропейска страна и икономика няма да поеме по пътя към \"нелибералната демокрация\" на Виктор Орбан и управляващите популисти са само временно явление. Засега симпатизантите на PiS като 68-годишният Станислав Лавничак, казват: \"Не вярвам в либералната демокрация, защото тя води до анархия\". За неуспелия кандидат-кмет на партията Патрик Яки - зам.-министър на правосъдието, победителят Тржаковски бе казал: \"Той е най-идеологическият министър в правителството, той е отговорен за политизирането на съдилищата, за закона за националната памет, предизвикалтолкова напрежение п освета, той използва откачен идеологически език.\"", "date": "2018.10.21", "title": "Умерен изборен успех на управляващите в Полша, Варшава остава за опозицията"}
{"url": "https://www.dnevnik.bg/sport/2018/10/21/3331054_shampionskiiat_praznik_na_hamiltun_beshe_otlojen_sled/", "text": "Люис Хамилтън не успя да триумфира предсрочно с петата си световна титла, след като не спечели с осем точки повече от Себастиан Фетел в Гран при на САЩ. Кими Райконен спечели епичната надпреварата на трасето в Остин, докато британецът завърши трети. Съперникът му за титлата Фетел пък пресече финала четвърти и по този начин пренесе битката и в следващия старт в Мексико. След чакане от 113 състезания Райконен отново триумфира в старт от Формула 1. За последно Ледения спечели в Гран при на Австралия през 2013 г. Победата му идва на датата 21 октомври, на която през 2007 г. той спечели единствената си световна титла. На 39 години и 4 дни Райконен става и един от най-възрастните победители във Формула 1. Победата е 21-а в кариерата му във Формула 1. Той затвърди силното си представяне през сезона, след като записа девет подиума дотук през 2018 г. Райконен поведе още в първия завой, като успя да изпревари Хамилтън и не изпусна първата позиция до края на състезанието. Финландецът напомни за най-добрите си дин, като направи перфектно състезание без нито една грешка. Много силно се представи и Макс Верстапен, който завърши втори. Холандецът стартира от 18-а позиция, но с добра стратегия и отлично пилотиране беше близо до победата. Той дори спря световния шампион Хамилтън в много красива битка в края на дистанцията. Хамилтън, който завърши трети щеше да бъде шампион при едва седмо място за Фетел. Това обаче не стана факт, след като германецът завърши една позиция зад него. Фетел също имаше много драматично състезание, като още във втората обиколка се завъртя след контакт с Даниел Рикардо и потъна до 14-ата позиция. Все пак в последния възможен момент той изпревари Валтери Ботас, за да завърши четвърти. След 18 старта Хамилтън има 346 точки, а Фетел остава с 276 (70 по-малко). \"Мисля, че се получи една красива битка. В крайна сметка всички ние като пилоти, а и хората, които ни гледат, искаме точно това\", каза Райконен, който както винаги беше крайно лаконичен. Хамилтън пък поздрави победителя, отдавайки му заслуженото. \"Кими и Макс свършиха страхотна работа и ги поздравявам. Аз дадох най-доброто от себе си, но просто третото място беше максимумът\", обясни световният шампион. С гумите \"ултрасофт\" Кими Райконен се изстреля на старта и в първия завой изпревари Хамилтън, а зад тях се наредиха Ботас, Рикардо и Фетел. Пилотът на \"Ферари\" беше много агресивен и във втората обиколка успя да изпревари Рикардо, но австралиецът не се отказа и си върна позицията след грешка на германеца и отваряне на един от завоите. Последва нова атака на Фетел и при спирането за 13-ия завой изгуби сцепление, предизвиквайки удар с бившия си съотборник. Германецът потъна назад в класирането и започна да си пробива път напред от 14-ото място. Макс Верстапен потегли от 18-а позиция, независимо че беше 15-и в квалификацията. От \"Ред бул\" смениха скоростната кутия на холандеца като предпазна мярка и той автоматично получи пет позиции наказание. Въпреки това заради други санкции за пилотите на \"Торо росо\" Верстапен потегли от 18-о място. Само за две обиколки обаче той се изкачи до деветото място. На старта имаше и няколко инцидента, заради които Фернандо Алонсо и Ромен Грожан отпаднаха. Ланс Строл, който пък предизвика ударите получи наказание преминаване през бокса. В деветата обиколка надпреварата напусна и Рикардо, който изгуби мощност и спря край зоната за сигурност. В челото първоначално Райконен се откъсна с повече от две секунди пред Хамилтън, но британецът успя да се задържи на около 1.3-1.5 секунди от него след шестата обиколка. В 12-ата обиколка световният шампион влезе в бокса, като \"Мерцедес\" решиха да се възползват от виртуалната кола за сигурност, която имаше на трасето заради отпадането на Рикардо. От екипа сложиха най-твърдите гуми \"софт\" на болида на британеца, докато \"Ферари\" оставиха на пистата Райконен. Хамилтън бързо беше пропуснат от Ботас и се приближи до Райконен, като опита няколко атаки срещу финландеца, който вече беше с износени гуми. В крайна сметка Райконен влезе в бокса десет обиколки след Хамилтън и също сложи гуми \"софт\". Той се върна на пистата зад Фетел, но бързо беше пропуснат от съотборника си, заради по-големия си шанс да спори с Хамилтън за победата в състезанието. Именно Фетел беше последният в челото, който влзе в бокса, като го направи чак в 27-ата обиколка. Той излезе пети зад Хамилтън, Райконен, Верстапен и Ботас. Постепенно Райконен започна да се движи с по-високо темпо от Хамилтън, а пилотът на \"Мерцедес\" губеше от аванса си. Тогава стана ясно, че той няма да издържи до края на състезанието с комплекта си \"софт\". Назад Фетел беше най-бърз и постоянно правеше рекордни обиколки, което пък доведе до това, че първите петима се събраха в едва 15 секунди. В крайна сметка 18 обиколки преди финала Хамилтън вкаран отново в бокса. Британецът излезе с чисто нови гуми \"софт\" като беше на четвърта позиция, на около 10 секунди зад Райконен. С поредица от рекордни обиколки и бързо справяне с трафика Хамилтън се приближи до двамата водачи. Така те влязоха в последните пет тура разделени от по-малко от три секунди. Хамилтън даде най-доброто от себе си, за да изпревари Верстапен, чийто гуми вече бяха износени. Холандецът обаче се защити по прекрасен начин в много красива и чиста битка, а Хамилтън сбърка излизайки в зоната за сигурност. Това не му остави втори шанс и така пресече финала трети. Малко по-назад Фетел изпревари с DRS Ботас и по този начин спечели четвъртото място. Зад тях в Топ 10 се наредиха Нико Хюлкенберг, Карлос Сайнц, Естебан Окон, Кевин Магнусен и Серхио Перес. Следващият старт е на пистата \"Ерманос Родригес\" за Гран при на Мексико след седем дни.", "date": "2018.10.21", "title": "Шампионският празник на Хамилтън беше отложен след епично състезание в САЩ"}
