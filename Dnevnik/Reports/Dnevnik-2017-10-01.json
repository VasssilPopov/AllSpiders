{"url": "http://www.dnevnik.bg/bulgaria/2017/10/01/3051367_nai-komentiranoto_v_dnevnik_-_pobedata_na_merkel/", "text": "Резултатът от изборите в Германия, законът за образованието в Украйна, войната в Сирия и напрежението около Северна Корея - международни събития предизвикаха най-много коментари на читателите тази седмица. Единствената българска тема сред най-коментираните е инициативата на шоумена Слави Трифонов, който обяви своеобразен кастинг за политици. Ето списъка с десетте най-коментирани заглавия през седмицата: 1.  Меркел печели историческа победа на изборите  - 285 коментара 2.  Унгария обяви блокада за евроинтегрирането на Украйна заради новия закон за образованието  - 228 коментара 3.  Не е възможна европейска армия без Турция, заяви турският министър за ЕС  - 211 коментара 4.  Видео: Руски стратегически бомбардировачи атакуват ислямисти в Сирия  - 197 коментара 5.  Слави Трифонов обяви кастинг за политици  - 180 коментара 6.  Путин в Анкара: Фактически създадохме условия да спре войната в Сирия  - 176 коментара 7.  За Северна Корея обстрелването на САЩ е неизбежно, Тръмп отвърна: скоро няма да ви има   - 172 коментара 8.  Ирак и Турция започнаха маневри по границата след референдума в Кюрдистан  | - 152 коментара 9.  Атака с дрон е взривила складовете в Украйна, твърдят военните  - 141 коментара 10.  Мъск показа ракета за колонизиране на Марс и пътуване по Земята  - 132 коментара", "date": "2017.10.01", "title": "Най-коментираното в \"Дневник\" - победата на Меркел"}
{"url": "http://www.dnevnik.bg/politika/2017/10/01/3051616_mestni_strukturi_na_gerb_masovo_prizovavat_delian/", "text": "Съпартийците на подалия днес оставка депутат от ГЕРБ и областен координатор в Хасково Делян Добрев изредиха похвали за него, изказаха подкрепа и го призоваха да преосмисли решението си. По-рано днес  Добрев обяви, че се оттегля от политиката , защото е оклеветен, а репутацията му е накърнена. Това стана след обвиненията от БСП за кадруване и прокарване на финансови интереси в община Хасково. Минути след това правосъдният министър Цецка Цачева, помолена да коментира постъпката му, изрази изненада и го нарече добър организатор и боец. Председателят на правната комисия Данаил Кирилов написа във \"Фейсбук\": \"Подкрепям Делян Добрев в това изпитание! И не мога да допусна, че ще пострада от поредните калташки бсп-инсинуации и манипулации на публичното мнение. Делян е способен, креативен, умен човек. Той е достоен и честен човек! Доказа го с искреността и откритостта на позициите си и в тази битка! Той не понесе комфорта на евентуалното съглашателството, с което други биха се примирили. Пое отговорността изцяло и за всичко!\" По-късно софийската структура на ГЕРБ в декларация също подкрепи съпартиеца си. \"За нас е омерзително, че един добър и достоен човек, беше принуден да се оттегли от политиката чрез клевети и откровени манипулации. Не подлагаме под съмнение, че Делян ще спечели съдебните битки за истината, които му предстоят. Не подлагаме под съмнение и неговата невинност. Но за нас е недопустимо да останем безучастни спрямо поредния опит за очерняне на един чист човек от страна на \"другарите\" от БСП. Тези, които доведоха България до няколко национални катастрофи, да бъдат морални съдници, е мерзко и недопустимо. Още по-недопустимо е заради лъжите на подлите, да си тръгват почтените\", пише в декларацията, подписана от зам.-председателя на ГЕРБ и кмет Йорданка Фандъкова, народните представители, общинските съветници и кметовете в столицата. Те призовават Добрев да остане в политиката. \"Бъди силен и докажи чистотата ти с присъствието и действията си, а не с твоето отсъствие! Бъди твърд в борбата срещу злото от ляво, което вече близо век мъчи България! Ние заставаме редом с теб и ще те подкрепяме в твоята битка\", се казва в декларацията. За по-малко от час след това пресцентърът на ГЕРБ разпространи и декларации с подобни послания и от Жени ГЕРБ, младежката организация на ГЕРБ, Предприемачи - ГЕРБ, както и от централите в Разград, Русе, Кърджали, Ловеч. По-късно към тях се присъединиха организациите на София - област, Бургас, Перник, кметове от област Русе, ГЕРБ - Варна, Велико Търново, Пазарджик, Бургас, Пловдив, Сливен, Смолян. Зам.-председателят на ГЕРБ Цветан Цветанов свиква спешна среща на областните структури в Хасково утре, за да чуе мнението на активистите в региона. В срещата ще участва и Добрев, съобщи пресцентърът на партията. Тъй като са поканени и кметове, не е изключено да дойде и кметът на Хасково Добри Беливанов, който в писмо до премиера Бойко Борисов вчера се оплака от кадруването на областния координатор. ", "date": "2017.10.01", "title": "Местни структури на ГЕРБ масово призовават Делян Добрев да остане в политиката (допълнена)"}
{"url": "http://www.dnevnik.bg/sport/2017/10/01/3051624_arsenal_se_izravni_po_tochki_s_chelsi_sled_uspeh_nad/", "text": "\"Арсенал\" постигна втора поредна победа във Висшата лига и общо четвърта за сезона, надигравайки \"Брайтън\" с 2:0 у дома. \"Артилеристите\" завършиха трудна седмица, в която играха три двубоя в рамките само на шест дни -  \"Уест Бромич\"  в понеделник,  БАТЕ (Борисов)  в четвъртък и сблъсъкът с новака в неделя на обед. Точни за тима на Арсен Венгер бяха Начо Монреал и Алекс Айуоби, като двата гола бяха най-малкото, с което \"Брайтън\" се отърва. \"Арсенал\" игра с настроение и много движение в предни позиции и пропусна да разгроми съперника си. Тимът вече има 13 точки, колкото и \"Челси\". С една повече е друг тим от Лондон - \"Тотнъм\", двата отбора от Манчестър \"Сити\" и \"Юнайтед\" водят с по 19. Венгер пусна футболисти, които не играха през седмицата срещу БАТЕ, като единствено Шкодран Мустафи и Роб Холдинг запазиха местата си сред титулярите. \"Брайтън\" се надяваше на положителен резултат, след като настоящия мениджър на южняците Крис Хютън е последния, който успява, водейки новак във Висшата лига да спечели на стадиона на \"Арсенал\". Това се случи през ноември 2010 г., когато \"свраките\" спечелиха с 1:0 на \"Емиратс\" след гол на Анди Каръл. Двубоят обаче не беше никак комфортен за Хютън и тимът му, като още във втората минута Александър Лаказет застраши вратата на \"чайките\" с мощен шут от около 20 метра, но той срещна гредата. \"Арсенал\" разчиташе на много движение в предни позиции, преса по целия терен и продължително владеене на топката. За сметка на това гостите от \"Брайтън\" отговориха с много дефанзивна игра и почти през цялото първо полувреме всички играчи в жълто бяха зад линията на топката. Резултатът беше открит в 16-ата минута, когато Начо Монреал се разписа. Защитата на \"Брайтън\" на няколко пъти чистеше удари, дошли след центриране от фаул, включително и шут, избит от голлинията, но накрая топката попадна в Монреал. Той овладя на гърди и с десния крак порази целта. Испанецът, който в последния сезон играе като централен защитник се разписа във Висшата лига след прекъсване от 1660 дни. За последно той беше вкарал гол на \"Суонзи\" през март 2013 г. До края на първата част \"Арсенал\" доминираше, като пропусна да отбележи поне още два гола. Най-чистити положения се откриха след контраатаки, когато футболистите на \"Брайтън\" бяха тръгнали да атакуват. При първата от тях Алексис Санчес и Лаказет изскочиха сами срещу защитник в жълто, но французинът реши да стреля, вместо да подава и сгреши. Малко по-късно четирима от \"артилеристите\" организираха отлична контра срещу само двама от гостите, но на няколко метра от вратата Аарън Рамзи някак успя да пропусне. Единствената ситуация за \"Брайтън\" през първата част дойде в 27-ата минута, когато шут на Соломон Марч с левия крак сгрешна страничния стълб. След почивката доминацията на домакините продължи с пълна сила и в 56-ата минута Алекс Айуоби вкара втори гол. Нигериецът получи невероятен пас с пета от Алексис Санчес, който беше с гръб към него, но го изведе в прекрасна позиция, от която халфът нямаше как да сгреши – 2:0. До края на двубоя \"артилеристите\" направиха още куп пропуски, като един от най-дейните беше резервата Оливие Жиру. Пред французина се откриха няколко добри шанса, а с пропуск се отчете и Сеад Колашинац. Тимът на Арсен Венгер даде началото на месеца по успешен начин, като в исторически план октомри е сред най-добрите за \"Арсенал\". Тимът от Северен Лондон няма поражение у дома през десетия месец от годината от 2002 г. Двубоят се оказа исторически за Арсен Венгер, който победи 45-и различен опонент във Висшата лига. По този показател той излезе на първо място пред Сър Алекс Фъргюсън, побеждавал 44 различни отбора в кариерата си.", "date": "2017.10.01", "title": "\"Арсенал\" се изравни по точки с \"Челси\" след успех над \"Брайтън\""}
{"url": "http://www.dnevnik.bg/photos/2017/10/01/3051398_snimka_na_denia_alpiisko_spuskane_s_kravi/", "text": "Зимата идва и е време кравите да се приберат на топло. Започва сезонът на прехода в Швейцарските Алпи, наречен \"Desalpe\".", "date": "2017.10.01", "title": "Снимка на деня: Алпийско спускане с крави"}
{"url": "http://www.dnevnik.bg/sport/2017/10/01/3051629_napoli_zapisa_sedma_poredna_pobeda_v_seriia_a/", "text": "\"Наполи\" няма спирка в  Серия А , като не сгреши и в седмия си мач от началото на сезона. Неаполитанците записаха седми пореден успех, а жертвата този път беше \"Каляри\", който загуби с 0:3. Футболистите на Маурицио Сари са първи в подреждането с пълен актив и 25 вкарани гола. До този момент в историята на Серия А нито един друг отбор не е побеждавал в първите си седем срещи, отбелязвайки толкова много голове. Дори шампионският отбор на \"Наполи\" няма подобно постижение, като по времето на Диего Марадона тимът записа пет поредни победи на старта на сезона. Феновете на \"Сан Паоло\" видяха вълнуващ мач, в който единственият въпрос беше колко попадения ще отбележат Марек Хамшик и компания. Именно капитанът Хамшик даде начало на головото шоу, като се разписа в четвъртата минута. Словакът получи хубав пас от Дрис Мертенс и нямаше как да сгреши. Попадението е под №114 за Хамшик за \"Наполи\", като той вече е само на един зад голмайстор №1 в историята на клуба Диего Марадона. Вторият гол в мача беше дело на Мертенс, който се разписа от дузпа в 39-ата минута. Белгиецът сам изработи наказателния удар и после го реализира. В началото на втората част Калиду Кулибали отбеляза трети гол, като беше точен в 47-ата минута. До края на двубоя футболистите на \"Наполи\" можеха да направят успеха си и по-изразителен, но пропуснаха доста положения.", "date": "2017.10.01", "title": "\"Наполи\" записа седма поредна победа в Серия А"}
{"url": "http://www.dnevnik.bg/photos/2017/10/01/3051620_fotogaleriia_razmirici_v_katalunia_po_vreme_na/", "text": "В Барселона се стигна до размирици и сблъсъци с полицията заради опита на Каталуня да гласува с референдум независимостта си. Референдумът е забранен от централните власти в Мадрид и полицията е мобилизирана да попречи на гласуването. Испанската полиция започна насилствен пробив на блокадата на избирателните секции в Каталуня, след като стотици каталунци се опитаха да барикадират пътя и да не допуснат полицията да спре вота.", "date": "2017.10.01", "title": "Фотогалерия: Размирици в Каталуня по време на забранения референдум"}
{"url": "http://www.dnevnik.bg/analizi/2017/10/01/3051551_ispansko-katalunska_epidemiia_na_bezumieto/", "text": "Всички мерки, което испанският премиер Мариано Рахой взе през последните дни, за да предотврати референдума за независимост на Каталуня, навярно са предизвикали единствено скрита радост в регионалното правителство на каталунския министър-председател Карлес Пучдемон. В Каталуня бяха разположени допълнителни подразделения на паравоенната \"Гуардия сивил\", щурмувани бяха помещения, набелязани като избирателни секции, арестувани бяха кметове: централното правителство в Мадрид сякаш прави всичко възможно, за да раздухва омразата на каталунците към голямата им родина. Така Рахой заприлича на онези популисти, които наливат масло в огъня, а после се оплакват, че всичко гори. Защото сепаратистите в Каталуня получават все по-голяма подкрепа, а за това не на последно място е виновна и консервативната Народна партия на Рахой. Нека да си припомним: през 2006 година испанският и каталунският парламент одобриха една доста широка автономия на Каталуня, която по-късно беше потвърдена и с референдума в тази провинция. Според новия си статут каталунците вече станаха \"нация\". На първо време изглеждаше, че този статут ще затвори дълбокия разлом между Мадрид и Барселона, възникнал още по време на Гражданската война и задълбочен по-късно при диктатурата на Франко. Но Народната партия на Рахой подаде пред Конституционния съд жалба срещу новия статут. През 2010 година съдът реши, че няколко ключови разпоредби в статута нямат законова сила. И вместо до по-нататъшна регионализация това решение доведе до нова централизация и изтегляне на компетенции към Мадрид. Последствията са видими с просто око: преди решението на Конституционния съд само 14 от общо 135-те депутати в каталунския регионален парламент бяха за отделяне от Испания, а днес броят им е 72 – абсолютно мнозинство. Еуфория, а после - махмурлук При това и самите каталунци добре разбират с каква рискована игра са се захванали. Защото е ясно като бял ден, че отношенията на една независима Каталуня с останалата част от Испания и с ЕС ще станат много по-сложни. При това не става дума само за такива любопитни обстоятелства като факта, че след отделянето на Каталуня футболният отбор на \"Барселона\" вече няма да участва нито в Първа испанска, нито в европейската Шампионска лига, а ще трябва да рита срещу противници от Сабадел или Херона (на каталунски: Жирона). Става дума за нещо много по-важно: един регион, който е голям колкото Белгия, тепърва ще трябва да изгражда своя държавна структура. И още: Каталуня автоматично ще излезе от ЕС и по неволя ще се окаже в много неизгодни търговски отношения както с Испания, така и с останалата част от евросъюза. А еуфорията от извоюваната собствена държавност много бързо може да се превърне в махмурлук. Правителството в Мадрид се гневи и това е разбираемо, понеже Каталуня произвежда една пета от испанския БВП. Отцепването на тази провинция ще хвърли Испания в още по-дълбока икономическа депресия. Разбираеми са и тревогите на ЕС, защото нищо чудно след каталунския прецедент да се надигнат подобни движения в Страната на баските, в Северна Ирландия, в Южен Тирол, в Шотландия или Фландрия. Резултатът от днешния референдум - какъвто и да бъде той - няма да има обвързваща сила нито юридически, нито политически. До момента испанското и каталунското ръководство се държат като онези наперени младоци от нелегалните автогонки, които надуват тунингованите си автомобили един срещу друг. За да се избегне катастрофата обаче, след референдума те трябва да преговарят: за справедливо разпределяне на финансовото бреме, за автономните права, за превръщането на Испания от централизирана във федерална държава. Само дето не е ясно дали тъкмо Пучдемон и Рахой са способни на това.", "date": "2017.10.01", "title": "Испанско-каталунска епидемия на безумието"}
{"url": "http://www.dnevnik.bg/sport/2017/10/01/3051606_fotogaleriia_formula_1_se_sboguva_s_malaiziia/", "text": " спечели последното издание на Гран при на Малайзия във Формула 1. Холандецът ще остане в историята като последния победител на  , която напуска календара от сезон 2018. Първото състезание в Малайзия беше през 1999 г. и беше спечелено от Еди Ървайн, 18 години по-късно надпреварата напуска Формула 1.", "date": "2017.10.01", "title": "Фотогалерия: Формула 1 се сбогува с Малайзия"}
{"url": "http://www.dnevnik.bg/sviat/2017/10/01/3051646_erdogan_turciia_veche_niama_nujda_ot_chlenstvo_v/", "text": "Турция вече не се нуждае от членство в Европейския съюз, но няма да се откаже едностранно от преговорите за присъединяване, заяви турският президент Реджеп Тайип Ердоган пред парламента днес, предаде \"Ройтерс\". \"Ние няма да бъдем страната, която ще се откаже. Казано честно, ние вече не се нуждаем от членство в ЕС\", каза турският президент. По думите му ако ЕС иска да направи \"скок напред\", има само един начин да го стори - да предостави на Турция членството и да задейства процес на културно и икономическо развитие. Коментарът на Ердоган следва  призива на германския лидер Ангела Меркел да се прекратят преговорите с Турция за членство в ЕС . Някои държави като Австрия и Люксембург вече приветстваха идеята, но  много други са резервирани  - заради въпроси като мигрантската криза, а и свързащото повечето страни членки и Турция членство в НАТО. Преговорите за присъединяване с Турция продължават вече 12 години и от известно време са в застой. ЕС е силно критичен към действията на Анкара и Ердоган след опита за преврат миналата година, като арестуването на десетки хиляди граждани, припомня \"Ройтерс\".", "date": "2017.10.01", "title": "Ердоган: Турция вече няма нужда от членство в Европейския съюз"}
{"url": "http://www.dnevnik.bg/sport/2017/10/01/3051652_barselona_-_las_palmas_se_igrae_bez_publika_za_da_se/", "text": "Двубоят между \"Барселона\" и \"Лас Палмас\" от седмия кръг на испанската Примера дивисион, който започна в 17:15 ч. се играе без публика, обявиха от клуба. По-рано през деня каталунците поискаха срещата да бъде отложена заради инцидентите в цялата област, свързани с  гласуването на референдума за независимост . Президентът на \"Барселона\" Хосеп Мария Бартомеу проведе среща с представители на местната власт, както и с ръководството на Испанската футболна федерация, но те  отказаха двубоя да бъде отложен . Три часа преди началото на срещата вратите на \"Камп ноу\" бяха затворени и се допускаха единствено акредитираните журналисти за срещите от Ла Лига. Над 60 хиляди зрители останаха отвън без да знаят какво се случва. \"Ръководството на \"Барселона\" осъжда събитията случили се днес в много части на Каталуня, с които не се допусна гражданите да упражнят правото си на свободно изразяване. За да не се стигне до нови инциденти и ексцесии и предвид характера на събитията, ние решихме да играем двубоя при закрити врати, защото не ни беше позволено да го отложим\", гласи съобщение от клуба. В часовете преди срещата \"Барселона\" проведе няколко срещи, като дори в един момент се обсъждаше срещата да не се играе. В такъв случай каталунците рискуваха да получат служебна загуба, заради отказа на федерацията да отложи срещата. В крайна сметка Бартомеу разговаря и с треньора Валверде, и с футболистите, като всички изразиха желанието си да играят двубоя.", "date": "2017.10.01", "title": "\"Барселона\" - \"Лас Палмас\" се играе без публикa, за да се избегнат инциденти"}
{"url": "http://www.dnevnik.bg/sviat/2017/10/01/3051655_muj_vikasht_allah_e_velik_ubi_dve_jeni_na_jp_garata_v/", "text": "Френски войници застреляха в неделя мъж, който уби две жени на главната жп гара на Марсилия, съобщи френското вътрешно министерство. Според полицията става дума за \"вероятно терористичен акт\", а трима източника от полицейските среди споделиха пред \"Ройтерс\", че нападателят е викал \"Аллах Акбар\" (Бог е велик). Районът е отцепен от полицията, която нарежда на хората да се отдръпнат. Министърът на вътрешните работи Жерар Колон обяви, че веднага отпътува за Марсилия. Жена, очевидец на случилото се, разказва пред \"Ройтерс\", че мъжът извадил нож от ръкава си и намушкал младо момиче и втора жена. След това, по думите ѝ, на гарата дотичал патрул от патрул от военните части Sentinelle. \n     Полицейски източник допълва, че на едната от жертвите е прерязано гърлото, а втората е намушкана в корема. Застреляният е на видима възраст 25-30 години и не е носел лични документи. Жп операторът SNCF посъветва хората да се откажат от плановете си да пътуват до и от тази гара. Българското Министерство на външните работи препоръча на пребиваващите в града български граждани да избягват района на гарата до нормализиране на обстановката, да не използват влак, защото движението на жп композициите е отменено, да следят съобщенията на местните медии и властите. Онези, които са се намирали в района на гарата по време на инцидента, да се свържат с близки или да отбележат в социалните медии, че са невредими, призовава министерството. Франция е в извънредно положение от ноември 2015г. насам, когато в серия нападения загинаха 130 души. Министърът на вътрешните работи Жерар Колон обяви, че веднага отпътува за Марсилия. Подобен инцидент имаше часове по-рано в канадската провинция Албърта. Мъж блъсна с кола и нападна с нож полицай, който регулираше трафика след мач на канадската футболна лига. Два часа по-късно друг мъж блъсна с микробус поне четирима пешеходци и бе заловен след преследване от полицията. Според органите на реда в единия от автомобилите е било открито знаме на \"Ислямска държава\". Единият инцидент е станал в 20:15 местно време в Едмънтън, а вторият - на полицейски пост при проверка на документи, \"които са много сходни на тези, които полицията търсеше\". Мъжът на 30 години е бил заловен, след като миклобусът му се е преобърнал при преследването.", "date": "2017.10.01", "title": "Мъж, викащ \"Аллах е велик\", уби две жени на жп гарата в Марсилия"}
{"url": "http://www.dnevnik.bg/sviat/2017/10/01/3051658_stotici_sa_raneni_v_sblusuci_v_katalunia_barselona/", "text": "Насилието в деня на незаконния референдум за независимост на Каталуня ескалира в следобедните часове, като само според кмета на Барселона ранените от сблъсъци с полицията вече са 460. От съображения за сигурност футболният мач между \"Барселона\" и \"Лас Палмас\" тази вечер  се игра без публика. Властите в Мадрид обявиха първоначално, че целта им е само да конфискуват урни, бюлетини и документи за вота, който бе обявен от Конститционния съд за противоречащ на основния закон на страната. Но очевидци разказват за тежко въоръжени полицаи, които удрят хората с палки и изблъскват дошли да гласуват, включително жени и възрастни хора. В един от инцидентите в Барселона е стреляно и с гумени куршуми. Каталунските власти съобщиха за 337 ранени, но Ада Колау, кмет на Барселона, обяви, че пострадалите са със 120 души повече и призова полицията да спре атаките срещу \"беззащитното население\". В отделно съобщение каталунската спешна медицинска помощ заяви, че 465 пострадали, двама от които са в тежко състояние в болницата. Полицията съобщи за 11 пострадали униформени служители. Каталунският лидер Карлес Почдемон обвини Мадрид в \"неоправдана употреба на сила от испанската държава, която няма да спре волята на каталунците\". Вицепремиерът на испанското правителство Сорая Саенс се Сантамария отвърна, че полицията \"действа с професионализъм и пропорционално\". Вътрешният министър Хуан Инасио Сойдо, обвини Пучдемон за \"безсмислените\" събития от неделя и обяви, че към 17 часа са затворени 92 избирателни секции. Жандармерията коментира по повод обвиненията, че \"отвръщаме на обиди и провокации, докато защитаваме закона\". Испания преминава през кулминацията на най-тежката конституционна криза от десетилетия насам. Конституцията от 1978г. забранява съдбата на част от територията на страната да се определя само от местното население, но критици казват, че това са постановки, писани преди 40 години за съвсем различна политическа ситуация. Въпреки полицейските действия хиляди каталунци чакаха на опашки пред малкото останали работещи секции, за да гласуват. Одобрение за независимост дават не повече от 41%, но повече от половината жители на 7.5-милионна Каталуна искат да имат право да се произнесат за съдбата на провинция, създаваща 19% от БВП на Испания. Футболният клуб \"Барселона\" обяви , че тази вечер ще играе у дома при закрити варти и че осъжда \"събитията, които днес се случват в много части на Каталуния в опит да се попречи на гражданите ѝ да използват демократичното право свободно да заяват позицията си\". Решението е на управителния съвет на футболния клуб, който не е успял да убеди ръководството на Професионалната футболна лига да отложи мача. Премиерът Мариано Рахой, който трябваше да балансира между това да не позволи гласуване, за да спази закона, и да използва методи, които да не раздухат каталунския национализъм, засега не изглежда да постига целта си. Коментатори, цитирани от \"Ройтерс\", казват, че след днешния неделен ден ще стане още по-трудно Мадрид и Барселона да намерят общ път да продължат напред.", "date": "2017.10.01", "title": "Стотици са ранени в сблъсъци в Каталуня, \"Барселона\" игра на празен стадион"}
{"url": "http://www.dnevnik.bg/sport/2017/10/01/3051683_baiern_ne_specheli_purviia_si_mach_sled_uvolnenieto_na/", "text": "\"Байерн\" (Мюнхен) не можа да спре лошото си представяне дори и с уволнението на  Карло Анчелоти . Тимът не спечели първия си двубой след освобождаването на италианския спец, завършвайки 2:2 като гост на \"Херта\". Двубоят показа старите слабости на \"Байерн\", като за втора поредна седмица тимът пропиля аванс от два гола. Тандемът Вили Саньол и Хасан Салихамиджич, който водеше отбора направи доста промени, връщайки в титулярния състав Ариен Робен и Франк Рибери, на терена беше и Жером Боатенг. Баварците започнаха силно и още в 10-ата минута откриха. Боатенг центрира за Хумелс и централният защитник с глава се разписа. В 48-ата минута изглеждаше, че всичко свършва след втори гол на баварците. Роберт Левандовски отбеляза осмото си попадение за сезона и се изравни с Пиер-Емерик Обамеянг начело в голмайсторската листа. Той получи пас от Толисо, ориентира се най-добре и реализира с левия крак. Само минути и половина по-късно обаче \"Херта\" успя да намали резултата, връщайки се в мача. Харагучи се разходи като на шега между няколко защитника в червено и пусна успореден пас на голлинията, като топката беше засечена от Ондрей Дуда. Словакът нямаше проблем да отбележи в опразнената мрежа. Попадението на \"Херта\" определено шокира баварците и те не успяха да реагират по най-добрия начин. В 56-ата минута резултатът вече беше равен, като този път точен беше Саломон Калу. Котдивоарецът се разписа след груба грешка в защитата на шампионите. Карим Рекик отигра топката след центриране от фаул, а Толисо не успя да я изчисти, което позволи на Калу от няколко метра да реализира под плонжа на Улрайх. До края на двубоя бедите за \"Байерн\" продължиха, като за капак Франк Рибери получи тежка контузия. Французинът се опитваше да организира контраатака, когато стъпа върху топката, коляното му поддаде и той се строполи на земята. Рибери буквално викаше от болка, като заради това първоначалните опасения са за скъсани коленни връзки. Влизането на Кингсли Коман малко раздвижи атаката на гостите, но \"Байерн\" не успя да стигне до желания трети гол, с който да спечели. Така баварците завършват наравно в столицата за втори път поред, както и през миналия сезон.", "date": "2017.10.01", "title": "\"Байерн\" не спечели първия си мач след уволнението на Анчелоти"}
{"url": "http://www.dnevnik.bg/bulgaria/2017/10/01/3051239_kakvo_vliza_v_sila_na_1_oktomvri/", "text": "Две важни промени влизат в сила от днес - 1 октомври 2017 г. Минималната пенсия нараства от 180 на 200 лв. Промяната засяга 824 хил. пенсионери или 40% от всички. Средното увеличение е с 16.67 лв. Нарастват и всички останали плащания, обвързани с минималната пенсия. Минималната инвалидна пенсия при 90% загуба на трудоспособността ще е 230 лв., ще има увеличение и на вдовишките добавки. Повишението е второ за годината след като на 1 юли минималната пенсия стана 180 лв. при 161 лв. преди тази дата. Така общото повишение за годината е с 25%. Природният газ поевтинява Цената на природния газ за четвъртото тримесечие на 2017 г. намалява със 7.29% в сравнение с предходното, реши Комисията за енергийно и водно регулиране (КЕВР) в петък. Комисията се съобрази с предложението на държавния газов доставчик \"Булгаргаз\" за процента поевтиняване. Така от 1 октомври цената на 1000 куб. м газ е 343.22 лв. или с 26.99 лв. по-малко, отколкото между юли и септември. От същата дата се въвежда нов входно-изходен модел за такси пренос и достъп до газопреносната система, каквато действа в ЕС. Сумарният ефект от него за българските топлофикации ще бъде понижение на цената с около 4 на сто. Цената на парното и топлата вода за крайните потребители обаче не се променя.", "date": "2017.10.01", "title": "Какво влиза в сила на 1 октомври"}
{"url": "http://www.dnevnik.bg/istorii_na_denia/2017/10/01/3045442_nai-dobriiat_priiatel_na_choveka_istoriiata_na_baiba_i/", "text": "Запознайте се с Байба Байковска и нейното помощно куче Елфа. Двете сa неразделни от пролетта на тази година. Живеят заедно в апартамент в латвийската столица Рига, но обичат да пътуват и по света. Това лято са били в Италия, а през декември планират да посетят Холандия. Байба е един от най-слънчевите хора, които познавам. А Елфа без съмнение е най-умното и очарователно куче, което съм виждал досега. Преди четири години Байба, която има двигателен проблем от дете, попада на сайта на асоциацията за помощни кучета \"Teodors\" и влиза в контакт с нейни представители. Около година по-късно получава покана да се срещне с потенциално куче-водач (но не Елфа). Още същата вечер решава, че се нуждае от куче-асистент.  Байба не е платила нищо, за да бъде днес стопанка на златистокосместия женски лабрадор Елфа, защото латвийската неправителствена организация \"Teodors\" работи благодарение на средствата от частни дарители. \"За съжаление, правителството в Латвия все още не подкрепя финансово обучението на помощни кучета\", казва тя.  Байба твърди, че Елфа е  . \"Винаги съм имала много социални контакти. Но вече не се чувствам самотна когато съм сама, както понякога се чувствах преди Елфа, най-вече заради моя двигателен проблем и стереотипите, които имах за себе си\", казва Байба. Покрай Елфа успява да създава и поддържа все повече познанства. \"Не можеш да си представиш с колко много хора съм разговаряла на улицата, откакто имам Елфа, и колко много снимки на техните кучета съм видяла благодарения на нея\", казва тя. Елфа също така помага на Байба  , да си съблече якето след като се върнат от разходка, да отваря врати, да включва и изключва осветлението, да вземе нещо от пода, ако случайно го е изпуснала, и т.н. \"Скоро ще я обучаваме да дърпа инвалидния ми стол и така да ми помага да се движа из града\", казвай Байба. Байба може да ходи навсякъде с нейното куче. За всеки случай обаче е решила да се сдобие с копие на закона и да го носи навсякъде със себе си, защото не всички хора разбират какво означава куче-помощник. \"Неотдавна имах такъв случай в едно кино. Когато им обясних закона, служителите в киното разбраха колко важна е тя за мен\", казва Байба.  Не всяко куче е податливо на такава дресировка. Елфа е била обучавана две години – първата без Байба и втората в нейно присъствие. Насетне всяка година двете ще трябва заедно да държат тест за това как се справят в екип.  Елфа е куче-помощник, но тя също има   – да се разхожда и да играе. Затова двете правят всеки ден дълги разходки. Байба я пуска да тича в парка и двете често си играят вкъщи или навън с нейните си кучешки играчки.   Бакалавър е по \"Политически науки\" и магистър по \"Информация и комуникации\", а в момента е докторант по \"Комуникационна култура и мултимедия\". Тя прави изследване за проблемите на хората с увреждания в политическия дискурс в Латвия.  Освен че учи, тя също така работи за християнската организация за хора с двигателни увреждания \"Wings for Wheels\" от ноември миналата година. Преди това около пет години е работила в християнската студентска организация \"Agape Student’s\", където е помагала на студенти да се развият емоционално, духовно и интелектуално. Байба е щастлива, че има работа, но споделя, че за съжаление някои от нейните приятели с увреждания имат големи трудности да намерят професионална реализация.   Според Байба образованието в Латвия е достъпно за хора с увреждания на документи, но често на родителите им се налага да се борят за това децата им с увреждания да получат качествено образование, особено в началното училище и в прогимназията.  Хората в Латвия все повече преодоляват стереотипите си по отношение на хората с увреждания, твърди Байба, но все още  . Според нея много родители и институции в бившата съветска република изолират хората с увреждания, за да ги предпазят от осъдителното отношение на обществото. Обаче пък вече всички нови сгради в Латвия се строят така, че да са изцяло достъпни за хора с увреждания. \"Младите родители и хора с увреждания в Латвия вече повече се стремят да живеят, а не просто да съществуват\", казва тя. Байба е пътувала в много страни по света и твърди, че най-адекватно отношение към нея и нейните двигателни проблеми е срещнала в САЩ и Норвегия. \"В Норвегия, където учих в продължение на 6 месеца, моят двигателен проблем не играеше абсолютно никаква роля\", споделя тя.  Байба силно вярва в Бог. Тя говори за своето увреждане  . Живее самостоятелно от 2013 г. в апартамент под наем в латвийската столица. За нея е изключително важно да бъде независим човек. \"Няма да те лъжа, понякога е трудно да имаш такова предизвикателство и да живееш сам. Но през по-голямата част от времето е забавно. Всеки ден ме учи на нещо ново, научавам много нови неща за себе си и как да се справям с моето увреждане\". Позволява си почти всички удоволствия, които си позволява и всеки друг човек. Десетки пъти е скачала с бънджи и десетки пъти е ходила на рафтинг. Обича също така да играе боулинг и да се вози на джип по офроуд трасета. Веднъж дори е спала в палатка. Освен тези \"луди забавления\", както ги нарича, Байба обича да ходи на театър, кино и опера, както и да чете книги. А това лято е открила и едно ново хоби – да се разхожда с Елфа в гората.  До момента фондацията е обучила поне 60 двойки и се финансира единствено от дарения и спонсорства, както и чрез проекти с външно финансиране, а всяка година се търсят и доброволци за отлеждането на бебетата кучета преди да навършат необходимата възраст от 1 година, за да започне обучението им. От миналата година училището обучава и кучета асистенти в помощ на диабетици и хора с двигателни проблеми.", "date": "2017.10.01", "title": "Най-добрият приятел на човека: историята на Байба и Елфа"}
{"url": "http://www.dnevnik.bg/zdrave/2017/10/01/3051140_mesecut_za_borba_s_raka_na_gurdata_zapochva_s/", "text": "Целият месец октомври е посветен на борбата с едно от най-сериозните заболявания и най-често срещани онкологични проблеми при жените - ракът на гърдата. Инициативата е световна и се отбелязва за пета поредна година в България като по повода и за начало на тазгодишните кампании фасадата на Националния дворец на културата ще бъде огряна в розова светлина тази вечер. В рамките на октомври специалисти от 12 болници в София, Пловдив, Варна, Плевен и Стара Загора ще провеждат безплатна масова профилактика срещу рака на гърдата. Лекарите напомнят, че заболяването е лечимо, стига да се диагностицира навреме. Организатори на кампанията за България са Първа САГБАЛ \"Света София\", в партньорство със Столична община и Фондация \"Една от 8\".  . Тенденцията за заболеваемостта от рак на гърдата не е обнадеждаваща.  Прогнозата според различни изследвания е, че само за две десетилетия  заболеваемостта и смъртността сред жените в Европа от онкологични болести ще се увеличи с около 60%. През 2030 г. ракът, и най-често този на гърдата, ще е причина за смъртта на около 5.5 млн. жени, особено в по-бедните европейски страни.  Новодиагностицирани жени в България всяка година са над 3000 .", "date": "2017.10.01", "title": "Месецът за борба с рака на гърдата започва с осветяване на НДК в розово тази вечер"}
{"url": "http://www.dnevnik.bg/bulgaria/2017/10/01/3050063_dnes_do_12_ch_v_noi_e_den_na_otvoreni_vrati/", "text": "Днес в Международния ден на възрастните хора Националният осигурителен институт по традиция обявява Ден на отворени врати. Въпреки че е почивен ден, днес от 10:00 до 12:00 часа в териториалните поделения на НОИ в цялата страна ще дежурни екипи от експерти ще предоставят консултации по пенсионни въпроси. В рамките на проявата служителите ще отговарят на запитвания от страна на гражданите и ще ги съветват за техните пенсионноосигурителни права.", "date": "2017.10.01", "title": "Днес до 12 ч. в НОИ е ден на отворени врати"}
{"url": "http://www.dnevnik.bg/gradska_sreda/2017/10/01/3050914_novite_zeleni_zoni_za_parkirane_v_sofiia_vlizat_v_sila/", "text": "Официално от днес (1 октомври) влизат в сила промените, с които се въвежда зелени зони за паркиране в части от столичните квартали \"Лозенец\" и \"Яворов\", като работното време на зоната също се променя и ще започва от 08:30 ч. и ще продължава до 19:30. Има промяна и в работното време на синята зона за паркиране, като в събота те ще важи до 18, вместо до 14 часа, както беше досега. В днешния неделен ден обаче зоните за платено почасово паркиране не работят и по тази причина промените ще важат от утре - 2 октомври.  Новата зелена зона в квартал \"Яворов\" ще обхваща района между булевардите \"Цариградско шосе\", \"Евлоги и Христо Георгиеви\", \"Михайл Еминеску\", улиците \"Мизия\" и \" Хан Омуртаг\". Другата нова зона за платено паркиране ще бъде въведена в район \"Лозенец\", в участъка между булевардите \"Евлоги и Христо Георгиеви\", \"Драган Цанков\", \"Джеймс Баучер\" и \"Черни връх\". Така паркоместата в зелената в София ще се увеличат с около 4700. Междувременно граждани обявиха, че днес ще протестират срещу новите правила пред кметството и пред областната управа пеша и с коли. Те твърдят, че промяната на движението и системата за паркиране в столицата е съществена без да е проведено обществено обсъждане и без да се оповестява и разгласява достатъчно на засегнатите, които според тяхна преценка са половината от населението на града заради разширяването на платеното паркиране и вълната от паркиращи автомобили в съседните и още свободни квартали. Държим при провеждането на радикални действия за промяната на паркирането и движението в столицата, да се проведе съответното по наредбите на самата община обществено обсъждане и действително да се вземе в предвид гласът на гражданите, пишат инициаторите на протеста. Те настояват Центърът за градска мобилност да докаже, че може да стопанисва парите, които събира, и с тях да се построят подземни и надземни паркинги на достъпни цени.", "date": "2017.10.01", "title": "Новите зелени зони за паркиране в София влизат в сила с протест"}
{"url": "http://www.dnevnik.bg/sport/2017/10/01/3051461_problem_sus_surceto_vadi_karvahal_ot_igra_suobshti/", "text": "Защитникът на  \"Реал\" (Мадрид)  Даниел Карвахал ще отсъства от терените за неопределено време, след като има сърдечни проблеми, съобщиха от клуба. Испанският национал, който е един от основните играчи в схемата на Зинедин Зидан е минал медицински прегледи, които са показали проблемите. \"След направени медицински изследвания Дани Карвахал беше диагностициран с увреждане на перикарда (външната съединителна тъканна мембрана на сърцето – бел. ред.). Периодът му на възстановяване все още не е ясен\", съобщиха от клуба. Карвахал няма пропусната минута от началото на сезона, като записа 11 двубоя в Ла Лига, Шампионската лига, Суперкупата на Европа и Испания. След завръщането си на \"Саняго Бернабеу\" през 2013 г., 25-годишният Карвахал записа 170 мача за родния си клуб. По-рано този месец защитникът подписа нов договор с европейския клубен шампион до 2022 г. Неговите проблеми обаче са поредните, които ограничават треньора Зинедин Зидан. Той не може да ползва  Марсело  и Тео Ернандес, които също са с контузии, а в защита опциите вече са прекалено малко. Днес \"Реал\" (Мадрид) се изправя срещу \"Еспаньол\" от 21.45 ч.", "date": "2017.10.01", "title": "Проблем със сърцето вади Карвахал от игра, съобщи \"Реал\" (Мадрид)"}
{"url": "http://www.dnevnik.bg/sviat/2017/10/01/3051463_katalunia_glasuva_v_referendum_za_nezavisimost/", "text": "В автономния испански район Каталуня започна гласуване в референдум за независимост, който противоречи на Конституцията на Испания, забранен е от съда и властите в Мадрид и не е признат от никоя друга държава. Вотът хвърли страната в най-тежката конституционна криза от десетилетия насам, повиши напрежението и опасността от улични сблъсъци и поставя на изпитание отношенията между Мадрид и Барселона. Това е тест и за умението на премиера Мариано Рахой да предотврати нарушаването на закона без да раздуха още повече сепаратистични страсти. В самата Каталуня, даваща около 19% от БВП на страната, цари разцепление, тъй като одобрението за отделяне в независима държава е на едно от най-ниските нива от години насам - около 41% са \"за\", докато почти 52% са \"против\". Хиляди полицаи и части на вътрешни войски са разположени в Барселона и на три наети круизни кораба в пристанището, но сутринта няма признаци националната или каталунската полиция да са блокирали избирателни секции. На някои места самите избиратели блокираха вратите в очакване органите на реда да опитат да превземат помещенията. Организаторите призоваха избирателите да се явят масово пред секциите часове преди очакваното за 9 часа местно време (10 часа българско) начало на изборния ден. Така те се надяват още в 7:30 да демонстрират в дъждовния ден, че каталунците искат да се произнесат отново по въпроса. Централните власти в Мадрид никога преди не са прилагали толкова твърди действия, а премиерът Рахой пропусна срещата на лидерите на ЕС в Талин, за да е в страната си в случай на криза. В последните дни полицията арестува каталунски служители, включително министри на местното правителство, иззе агитационни материали, запечата над половината от 2300 училища, където щеше да се гласува и превзе комуникациите на правителството. Организаторите не се отказаха, а привърженици на независима Каталуня окупираха училища и спяха в тях в опит да попречат на полицията да ги превземе. Други препречиха с трактори входовете към училищата или демонтираха металните врати на входа, за да не може да бъдат заключени. Половин час преди началото на гласуването организаторите обявиха, че всяко може да се използва всяка отворена избирателна секция, независимо дали е в района на гласуващите. Освен това ще бъдат признати за валидни и бюлетини, отпечатани у дома. Премиерът на Каталуня Карлес Пучдемон твърдеше, че ако каталунците гласуват с \"да\", ще провъзгласи независимост в следващите 48 часа. Но след това и той призна, че Мадрид най-вероятно ще провали вота. Стотици хиляди противници на референдума протестираха както в Мадрид, така и в Барселона. Въпреки, че малцинството анкетирани от социолозите подкрепят независимост, мнозинството каталунци искат да има всенародно допитване сред 7.5 млн. жители на провинцията.", "date": "2017.10.01", "title": "Каталуня гласува в референдум за независимост, забранен от Испания"}
{"url": "http://www.dnevnik.bg/biznes/2017/10/01/3050566_potreblenieto_na_kafe_narastva_dvoino_za_15_g/", "text": "Потреблението на кафе в България нараства двойно през последните 15 г., се вижда от инфографики, разпространени от Националния статистически институт по повод днешния Международен ден на кафето. Вносът на печено кафе нараства от 1000 т на 6400 т годишно, а на сурово - от 18.5 хил. т на 32.5 хил. т.", "date": "2017.10.01", "title": "Потреблението на кафе нараства двойно за 15 г. (инфографика)"}
{"url": "http://www.dnevnik.bg/razvlechenie/2017/10/01/3051380_tragichen_incident_i_istoricheskata_pobeda_na_merkel/", "text": "1.  Българка загина в Гърция при опит да подобри световния рекорд на дълбоко гмуркане  - 21398 прочитания 2.  Меркел печели историческа победа на изборите (хронология до 23 часа)  - 20320 прочитания 3.  Проф. Георги Момеков: Ракът никога няма да бъде победен, но ще се случват интересни неща в лечението му  - 15385 прочитания 4.  Слави Трифонов обяви кастинг за политици  - 14027 прочитания 5.  Ивайло Пенчев: България да се отвори за работници мераклии, които не смучат помощи  - 13630 прочитания 6.  Британски супермаркет изпробва плащане чрез... снимка на вените  - 13091 прочитания 7.  За Северна Корея обстрелването на САЩ е неизбежно, Тръмп отвърна: скоро няма да ви има  - 12479 прочитания 8.  Тръгна първи сайт в България за онлайн продажба на нови автомобили  - 12184 прочитания 9.  Български особености на турската кухня  - 12042 прочитания 10.  Дете на 4 години е било засмукано от джакузи в хотел край Пловдив  - 11987 прочитания.", "date": "2017.10.01", "title": "Трагичен инцидент и историческата победа на Меркел са най-четените в \"Дневник\" тази седмица"}
{"url": "http://www.dnevnik.bg/politika/2017/10/01/3051476_delian_dobrev_izliza_ot_politikata_zaradi_skandala_v/", "text": "Депутатът от ГЕРБ и областен координатор в Хасково Делян Добрев се оттегля от политиката след обвиненията в кадруване и бизнес интереси в управлението на общината. Пред Би Ти Ви той обяви, че ще съди депутата от БСП и журналист Елена Йончева, която повдигна темата, защото в очите на хората вече е дискредитиран. Добрев съобщи, че тази сутрин се е срещнал с премиера Бойко Борисов и го е уведомил за решението си да напусне парламента и ръководните постове в ГЕРБ. Причината, която е изтъкнал, е \"този скандал да не тежи на правителството\". След седмица обяснения в медиите и в кулоарите на парламента \"че няма сестра\", той вече се е убедил, че в това няма смисъл и в очите на хората той вече не е почтен, името му е опетнено, а положението - нетърпимо. По повод обвиненията към себе си и на кмета Добри Беливанов, който вчера също  писа на Борисов  с оплаквания от Добрев, депутатът отговори, че явно властта е променила този добър в миналото човек. \"В политиката не трябва да попадат професионалисти и свестни хора, защото в един момент се стига до г-жа Йончева\", каза Добрев. Той смята, че атаката на БСП срещу него е \"добре структурирано активно мероприятие\" и затова е успяла.", "date": "2017.10.01", "title": "Делян Добрев излиза от политиката заради скандала в Хасково"}
{"url": "http://www.dnevnik.bg/detski_dnevnik/2017/10/01/3044548_zapoznaite_se_s_lota_paterman/", "text": "Запознайте се с Лота Патерман. На 10 години е и е в 5 клас. Не учи в начално, а в Средно общообразователно училище \"Гюнтер Грас\", където е и най-добрата й приятелка Шайен. Двете седят на един чин, а госпожата по немски - Гизела Акам, постоянно им причинява излишни главоболия. Лота е най-голямото от три деца в семейството на щура майка, която редовно практикува телешопинг и посещава странни индийски магазини, и баща училищен преподавател. Двете по-малки – и особено палави – братчета близнаци и костенурката Хеестерс, която винаги е на неподходящото място вкъщи, са (не)желан от Лота бонус, който редовно й създава грижи. Лота много обича палачинки, както и животни, но мрази от сърце брюкселско зеле и блокфлейтата, на която определено не умее да свири, въпреки че трябва да репетира всеки ден. Освен досадната блокфлейта, на Лота й се налага да се справя и с други ежедневни проблеми – например с пикантните индийски манджи на майка си, с нежеланието на родителите й да й купят домашен любимец и мобилен телефон или с лудото куче на възрастната съседка, която едва ходи, но редовно играе тенис с приятелки. Всички тези проблеми обаче намират своето решение, когато Лота се срещне с най-вярната си приятелка Шайен и нейните 200+ зайчета. При всяка тяхна среща двете момичета измислят поредица от планове, кой от кой по-смешен и приключенски. А какви идеи само им идват на ум Поредицата за деца \"Животът на Лота\" прилича на \"Дневникът на един дръндьо\" и \"Тими Провала\", но насочена към момичета. Богато илюстрираната и оформена като дневник книжка \"Животът на Лота. Зайчета, зайчета навсякъде!\" от немската писателка на детски истории Алис Пантермюлер е първата от поредицата, която излиза на български език под марката на издателство \"Сиела\". Адаптацията на корицата е на Фиделия Косева, илюстрациите са в оригинал от Даниела Кол, преводът от немски език е на Виолета Вичева.", "date": "2017.10.01", "title": "Запознайте се с Лота Патерман"}
{"url": "http://www.dnevnik.bg/sport/2017/10/01/3051480_trump_prizova_sustezatelite_ot_nfl_da_sprat_protesta/", "text": "Президентът на САЩ Доналд Тръмп нажежи обстановката около състезателите от Националната футболна преди предстоящия кръг в неделя следобяд. След  протестите през миналата седмица , сега Тръмп призова играчите да спрат с демонстрациите си и да останат прави преди днешните мачове. \"Много е важно играчите от НФЛ да останат прави утре и винаги да показват уважение към нашия национален химн. Уважавайте флага и нашата страна\", написа Тръмп в \"Туитър\". По-късно той добави и видео преди мач от Националната хокейна лига (НХЛ): \"19 000 уважават нашия национален химн\". Потребители в социалните мрежи обаче напомниха, че въпросното видео е на повече от една година и не е актуално към момента. В последната седмица  състезателите по американски футбол протестираха  масово срещу расовите различия и полицейската бруталност. Протестът им се изрази с колениченен по време на американския химн, или сключване на ръце. Други избраха да не излизат на игрището докато трае изпълнението на химна. Във вторник Тръмп призова Лигата да забрани на играчите да протестират и да коленичат. \"Вие трябва да създадете правила, които да се спазват. Това е национален химн\". А два дни по-късно продължи с кръстосания огън срещу спортистите, обвинявайки собствениците на клубове, че  се страхуват от своите играчи . В интервю за \"Fox & Friends\" президентът обясни, че е приятел с много от собствениците в лигата по футбол, но според него \"те са в кутия, хванати в капан\" и не могат да реагират правилно при протестите. \"Те казват следното: \"Ние се намираме в сложна ситуация и трябва да направим нещо\", но аз смятам, че просто са изплашени от собствените си играчи, това е истината. Според мен това e позорно\", каза  Тръмп . НФЛ отхвърли забележките на президента и обяви, че няма да налага санкции на състезателите. Въпреки това Тръмп продължи и дори призова американците да бойкотират мачовете от НФЛ. Двубоите от поредния кръг на НФЛ започват днес следобяд, като първия от тях е в Лондон, където се срещат \"Маями долфинс\" и \"Ню Орлийнс сейнтс\", а всички останали срещи са по-късно на територията на Америка.", "date": "2017.10.01", "title": "Тръмп призова състезателите от НФЛ да спрат протеста си и да уважават химна"}
{"url": "http://www.dnevnik.bg/citat_na_deniia/2017/10/01/3051488_citat_na_denia_v_politikata_ne_triabva_da_popadat/", "text": "Депутатът от ГЕРБ Делян Добрев пред Би Ти Ви. Той обяви, че излиза от политиката след обвиненията от колегата си от БСП Елена Йончева в кадруване и бизнес интереси при управлението на община Хасково. Добрев каза, че ще съди Йончева, която, по думите му, \"дърдори глупости\", но е успяла да опетни името му с \"добре структурирано активно мероприятие\". ", "date": "2017.10.01", "title": "Цитат на деня: \"В политиката не трябва да попадат свестни хора, защото стигат до г-жа Йончева\""}
{"url": "http://www.dnevnik.bg/bigpicture/2017/10/01/3048324_nai-dobrite_snimki_na_dnevnik_prez_septemvri/", "text": "Фоторепортерите на \"Дневник\" всеки ден са там, където стават събитията. В обективите им се отразяват новините в България, както и стотици интересни детайли от живота, които остават встрани от информационния поток. Предлагаме ви подбор от най-добрите снимки за месеца, направени от Анелия Николова, Юлия Лазарова, Велко Ангелов, Надежда Чипева, Цветелина Белутова и Николай Дойчинов. Очакваме и вашите снимки за   Селекцията ще бъде взискателна, защото това е мястото за качествена фотография, през която се разказват и истории.", "date": "2017.10.01", "title": "Най-добрите снимки на \"Дневник\" през септември"}
{"url": "http://www.dnevnik.bg/sport/2017/10/01/3051467_kauai_lenurd_propuska_predsezonnata_podgotovka_na_san/", "text": "Звездата на \"Сан Антонио спърс\" Кауай Ленърд все още не знае кога ще се завърне на игрището. Крилото на \"шпорите\" ще пропусне цялата предсезонна подготовка, съобщиха от клуба в събота вечерта. От отбора обясниха, че датата на неговото завръщане още не е ясна, след като той продължава със следващия етап от лечението си. Ленърд страда от тендинопатия (хронично възпаление на сухожилията – бел. ред.) на дясното бедро. \"Все още трае неговото възстановяване, той прави рехабилитация. Със сигурност Кауай пропуска мачовете ни от предсезонната подготовка и не искаме да слагаме някаква времева рамка, защото можем да сгрешим. Той обаче работи много здраво и не се отказва\", каза треньорът на  \"Сан Антонио\"  Грег Попович. Крилото на \"шпорите\" се контузи в петия мач на полуфиналите в Западната конференция миналия сезон срещу \"Хюстън рокетс\", изкълчвайки глезен. След това в първия финален сблъсък на конференцията с  \"Голдън стейт уориърс\"  травмата му се обади отново и 26-годишният играч пропусна всички останали мачове. \"Това не е нова контузия. Проблемът му със сухожилията на бедрото са от миналата година, още тогава се бореше с такива проблеми. Глезенът му е добре\", обясни Попович. Ленърд е на прага на своя седми сезон в НБА. През миналата кампания 201-сантиметровото крило имаше средно по 25.5 точки и 5.8 борби средно на мач. Той беше избран в първия отбор на НБА и най-добрия тим на защитниците.", "date": "2017.10.01", "title": "Кауай Ленърд пропуска предсезонната подготовка на \"Сан Антонио спърс\""}
{"url": "http://www.dnevnik.bg/biznes/2017/10/01/3051196_inovacionniiat_jivot_na_cigarite/", "text": "Един от гигантите в тютюневата индустрия - \"Филип Морис Интернешънъл\", до края на годината ще предлага на 35 пазара своята алтернатива на традиционните цигари - IQOS. В момента вече над 3 млн. потребители използват устройството. Това обяви Пьотр Козаревич, регионален директор на компанията за Европа, отговарящ за научно-изследователската дейност. Какво е IQOS За пръв път устройството бе представено преди две години, а в края на 2016 г. от ръководството на компанията обявиха, че  може да спрат да продават цигари . Устройството позволява поставеният в него пресован тютюн да се нагрява, а не да гори. При този процес от него не се отделя дим, няма пепел, а пара, която съдържа вода, глицерин, никотин, вкусове. Компанията е инвестирала 3 млрд. долара в разработки от 2008 г., проведени са и продължават да се провеждат научни изследвания за ефекта от употребата на продукта. \"Не казваме, че е безвреден, а че е по-нискорисква алтернатива за пушачите\", каза Козаревич. Допълва, че целта е да се убедят настоящите пушачи в това, но не и да се привлича интереса на отказалите цигарите и на тези, които в момента не пушат. В България продуктът ще се продава в специализирани магазини на компанията. Подобни електронни продукти са разработени и се предлагат и от другите гиганти в сектора - Glo и Vype на \"Бритиш Америкън Табако\", Blu на \"Импириъл табако\". Какъв проблем се решава По данни на Световната здравна организация и през 2025 г. броят на пушачите по света ще е голям - 1.1 млрд. души, което е едва със 100 млн. по-малко от настоящия им брой. Тъкмо това кара тютюневите гиганти да търсят алтернативи на традиционните цигари, които да са по-безвредни както за пушачите, така и за хората около тях. При стандартната цигара горенето става при 600 градуса, при предлаганата алтернатива температурата е сведена до 400 и няма горене. Това означава, че не се формират стотина токсични вещества, които да се отделят навън и които се смятат за отговорни за различни заболявания. При разработването на тези продукти компаниите залагат на практиката в други сфери. Като например въвеждането на задължение да се слагат предпазни колани при шофиране, ограничаване на скоростта и др. мерки, които доказано са намалили броя на жертвите по пътищата. В хранителната индустрия сходни резултати дават ограничаването на солта и захарта, които се влагат в продуктите. С други думи, приема се, че ограниченията дават по-добри резултати от забраните. В страната на пушачите По данни на Евробарометър в България се пуши най-много от всички страни в ЕС. Ако средно в общността пушачите са 26% от населението като 20% е делът на бившите, то в България 36% пушат, а отказали цигарите са 13%. От \"Филип Морис\" не са правили специално проучване за това какъв би бил интересът към електронната алтернатива на цигарите, но се смята, че обикновено резултатите са сравними с тези от другите европейски страни при подобни изследвания. По официални данни през 2016 г. в България легално са продадени 14 млрд. къса цигари като годишният ръст е с 5%. В същото време в сравнение с 2015 г. с 211% се е увеличила употребата на вносни тютюневи продукти. Рязкото вдигане на цените през акциза пък със сигурност води до ръст в контрабандата. Това ясно се вижда от данните за 2010 г., когато в изпълнение на европейски ангажименти акцизите бяха повишени значително. Така, например, през второто тримесечие на 2010 г. потреблението на нелегални цигари е стигнало 34.5% при 17.6% през предходната година, показват данни от проучване на \"Нилсен\". Това е на практика пазар, на който хора, които не са престъпници се срещат с престъпници, чиято единствена дейност не е продажбата на нелегални цигари, коментира Петър Ганев от Института за пазарна икономика. През 2016 г. делът на нелегалните цигари е около 8%, което е и в рамките на обичайното в световен мащаб - между 5 и 10%. В момента легалните продажби на цигари в България са са около 3.3 млрд. лв. Делът на акциза и ДДС в тази сума е 84.7%. С отглеждане на тютюн в България се занимават около 73 хил. души, а приходите от тази дейност са 160 млн. лв. От производство на тютюневи изделия приходите са 140 млн. лв., а от продажбата на дребно – 154 млн. лв. С търговия с тютюневи изделия са заети 70 хил. души в магазини, хотели, ресторанти, бензиностанции, заведения и др.", "date": "2017.10.01", "title": "Иновационният живот на цигарите"}
{"url": "http://www.dnevnik.bg/skorost/2017/10/01/3049664_fotorazkaz_alternativa_na_palavite_kupeta/", "text": "Пролетта и есента безспорно са най-подходящите сезони за каране на кабриолети. БМВ Серия 4 кабрио 440i xDrive обаче до голяма степен е всесезонен автомобил благодарение на металния покрив. След като мина през фейслифт тази година, колата е още по-впечатляваща и поне за мен е най-вълнуващото купе с означение 4.", "date": "2017.10.01", "title": "Фоторазказ: Алтернатива на палавите купета"}
{"url": "http://www.dnevnik.bg/sviat/2017/10/01/3051494_policiia_blokira_sus_sila_glasuvaneto_za_nezavisimost/", "text": "Националната полиция и жандармерия на Испания блокираха със сила началото на гласуването в референдум за независимост на Каталуня, след като през последните дни властите в Мадрид предприеха поредица от безпрецедентно решителни мерки да приложат закона и да възпрепятстват гласуването в автономния район. На няколко места в Барселона и Жирона има кратки сблъсъци с протестиращи за правото за упражнят гласа си. На пряко телевизионно предаване от Барселона се виждат съборени заграждения и се чуват множество изстрели, най-вероятно с шокови гранати за разпръсване на хора. Малко по-късно \"Ройтерс\" съобщи, че са използвани и гумени куршуми. Първоначално нямаше съобщения за ранени и напрежението оставаше високо само час след обявеното от организаторите начало на гласуването. По-късно от каталунската спешна помощ съобщиха, че имат данни за 38 посктрадали от сблъсъци с полицията, но те са леко ранени. Каталунската и националната полиция използваха тежко въоръжени части за борба с безредиците и пред училище в Барселона множеството бе изтласквано със стена от щитове. В същото време събралите се не отстъпват и скандират с вдигнати ръце \"Ние сме мирен народ\". Репортери съобщават, че на много места близо до избирателните секции и важни обществени сгради са паркирани полицейски микробуси, бронирани коли и линейки. Правителството в Мадрид заяви, че целта на жандармерията и полицията е единствено да конфискува урни, бюлетини и изборни документи, а не да влиза в конфликт с хората. В Жирона, където се очакваше да гласува каталунският лидер Карлес Пучдемон, униформени разбиха с брадви стъклените врати на спортна зала с избирателна секция, нахлуха вътре и иззеха бюлетините. Пучдемон, обаче, гласува не в града, а в близкото селце Корнея дел Тери. Централното правителство изпрати с нежелание националната полиция да спре референдума, която се превърна във фарс, заяви високопоставен испански представител, цитиран от \"Ройтерс\". \"Накараха ни да направим нещо, което не искахме\", заяви Енрик Мийо, представителят в Каталуня на властите в Мадрид. Запитан как ще коментира решението на организаторите на гласуването, че то може да бъде направено във всяка секция в провинцията, той отвърна: \"Това е фарс, измама. За пръв път в историята правилата на играта се променят 45 минути преди началото на гласуването\". \"Станах рано, защото моята страна се нуждае от мен\", заяви пред \"Ройтерс\" 65-годишната Еулалия Еспинал. Тя се бе наредила с още стотина души на опашка пред училище в Барселона още в 5 часа сутринта, докато секциите отвориха в 9. \"Не знаем какво ще стане, н отрябва да бъдем тук\", добави тя. Агенциите съобщават, че по обед в много селища пред местата за гласуване са се извили опашки от стотици чакащи. Още преди вота социолозите казаха, че одобрението за независима Каталуня е около 40% - на едно от най-ниските равнища от години. Но повечето жители на провинцията, включително противници на независимостта, искат свободно да изразят мнението си. Днес се очаква броят на одобрилите независимостта да е над 50%, защото този лагер е най-активен и мотивиран, въпреки дъждовния ден. Но вотът няма никаква правна стойност, защото бе обявен от Конституционния съд в Мадрид за противоречащ на основния закон на страната. В Конституцията от 1978г. няма възможност една част от Испания да се произнася за това дали да принадлежи към държавата и, съответно, правителството в Барселона няма право да обяви независимост. Властите не само превзеха близо половината от училищата, които традиционно са място за гласуване, но и блокираха комуникационния център на правителството на Каталуня, където се събират и обработват резултатите от избори. На интернет компании бе наредено да закрият близо 150 сайта и приложения за мобилни устроства, агитиращи или помагащи за организиране на референдума. Борсите засега реагират сдържано на ситуацията, макар че в петък рейтинговата агенция Стандарт енд Пуурс\" предупреди, че ако напрежението около Каталуня продължи твърде дълго, това ще се отрази на перспективите пред испанската икономика. В Каталуня се създава близо една пета от БВП на Испания, а икономиката на провинцията е по-голяма от тази на Португалия. Регионалният лидер Карлес Пучдемон обвини централните власти в употреа на \"неоправдано, непропорционално и безотговорно\" насилие в опит да прекратят референдума. Така испанската държава не само не успя да спре желанието на каталунците да гласуват, но и помогна да се разсеят всякакви съмнения, които сме имали до днес\", каза той пред журналисти, цитиран от \"Ройтерс\". По думите му употребата на палки, гумени куршуми и насилие от испанската полиция е показала \"мрачния образ на Испания в чужбина\". Никола Стърджън, лидерката на шотландските националисти, заяви в профила си в \"Туитър\", че е шокирана от кадрите, които телевизиите излъчват от Каталуня. \"Оставете хората да гласуват!\", добави тя.", "date": "2017.10.01", "title": "Полиция блокира със сила гласуването за независимост на Каталуня, има ранени"}
{"url": "http://www.dnevnik.bg/sport/2017/10/01/3051499_verstapen_specheli_blestiashta_pobeda_v_malaiziia/", "text": "Макс Верстапен влезе в историята като последния победител във Формула 1 на пистата \"Сепанг\". Пилотът на \"Ред Бул\" взе блестящ успех за Гран при на Малайзия в неговото последно издание. Ден след като навърши 20 години, Верстапен си направи най-добрия подарък, показвайки блестящо каране. Холандецът завоюва втора победа в кариерата си след Гран при на Испания през миналата година. Той изпревари Люис Хамилтън още в четвъртата обиколка и не изпусна водачеството до самия край. Лидерът в световния шампионат завърши втори, а на подиума се качи и другият пилот на \"биковете\" - Даниел Рикардо. Страхотно каране показа и Себастиан Фетел, който стартира последен, но завърши четвърти. Той изгуби нови шест точки от Хамилтън в битката за титлата и вече изостава с 34, но ограничи пораженията с оглед на по-лошите прогнози. Макс показа голям прогрес, след като в седем от предишните 14 състезания не успяваше да завърши. На \"Сепанг\" той беше неудържим и недостижим за останалите: \"Колата беше страхотна, мисля, че направихме невероятно състезание. В началото видях, че Люис имаше някои проблеми и успях да го изпреваря. Много съм изморен, но адреналинът от победата е доста по-голям\", каза след състезанието Верстапен. \"Цяла година имам проблеми и тази победа идва точно в най-подходящия момент\", добави пилотът на \"Ред Бул\". Баща му Йос, който е бивш пилот, също каза няколко думи пред Channel 4. \"Невероятно е, той работи толкова много, но нямаше никакъв късмет напоследък. Макс заслужава тази победа, \"Ред Бул\" я заслужава, защото тимът направи прогрес напоследък. Той винаги се опитва, Дани Рикардо също\", каза Верстапен-старши. \"Денят беше прекрасен, особено за Макс. Той направи невероятно състезание, контролираше всичко и беше много спокоен, беше безгрешен. При това той не се е качвал на подиума от месец април, има най-малко километри от всички заради тези отпадания. Днес Макс показа, че макар да е на 20 години, е много опитен за възрастта си. Поздравления за всички момчета в завода, които работеха много здраво\", каза директорът на \"Ред Бул\" Кристиан Хорнър. Състезанието започна драматично още преди изгасването на червените светлини, след като 10 минути преди началото болидът на Кими Райконен беше отстранен от стартовата решетка. Механиците на \"Ферари\" го прибраха в гаража, след като стана ясно, че има проблем с турбото. \"Нямам мощност, нямам батерия\", каза Райконен по радиото още в обиколката, с която излезе на пистата, за да се нареди на старт-финалната права. \"Вероятно става въпрос за проблем с турбото\", съобщи му състезателният му инженер Дейв Грийнууд. Хамилтън поведе уверено колоната, а зад него бяха двамата пилоти на \"Ред Бул\". Силен старт направи Валтери Ботас, който след няколко маневри успя да изпревари Рикардо за третата позиция. В третата обиколка британецът се оплака на екипа си, че не може да кара с пълна мощност, но му беше съобщено, че батерията все още се зарежда. Зад него Верстапен правеше по-бързи обиколки и в четвъртия тур успя да го изпревари при спирането за първия завой. Холандецът показа по-добро темпо и бързо започна да трупа аванс пред лидера в шампионата. В гаража на \"Ферари\" течеше здрава работа, като механиците се опитаха да локализират проблема с болида на Райконен, но не успяха. В петата обиколка от Скудерията обявиха, че Райконен отпада. Зад първите двама обаче беше много интересно, като Ботас и Рикардо водеха здрава битка. В 9-ата обиколка австралиецът спечели третото място, като атаката му започна още от първия завой и завърши чак в четвъртия. Темпото му обаче далеч по-добро от това на Ботас, което му позволи за отрицателно време да се откъсне със седем секунди. Стартиралият от последна позиция Себастиан Фетел много бързо започна да си проправя път в колоната. За 11 обиколки той направи прогрес от 11 позиции. Той изпревари бързо тези, които бяха на опашката, но се забави доста зад Фернандо Алонсо. След това много бързо се справи с Кевин Магнусен, за да успее след ранните спирания на пилотите пред него да стигне до петата позиция, заставайки зад Валтери Ботас. Дори и с по-твърдите гуми софт, Фетел беше най-бързия пилот на пистата, а темпото му беше съпоставимо с това на Рикардо. От лидерите първи спря Хамилтън в 27-ата обиколка, последван от Верстапен. Фетел спря преди Ботас, за да сложи гумите суперсофт, а след бокса на финландеца успя да мине пред него. След минаванията през бокса Верстапен продължи да води уверено колоната, а зад него бяха Хамилтън, Рикардо, Фетел и Ботас. Очакванията германецът да бъде по-бърз от останалите се сбъднаха, но той нямаше толкова голямо предимство, за да успее да се бори за по-предна позиция. Едва седем обиколки преди края Фетел натисна Рикардо, като двамата влязоха в трафик. Австралиецът умело използваше колите пред себе си и благодарение на системата DRS успяваше да стои на безопасна дистанция от пилота на \"Ферари\". В заключителните обиколки от Скудерията препоръчаха на Фетел да върна газта, за да пести ресурс. Германецът използва своя пети двигател и до края на сезона няма право да сменя никакви елементи по него, иначе рискува наказания на стартовата решетка. Още по-интересно стана след пресичането на финала, когато Фетел беше ударен от Ланс Строл и не можа да стигне до бокса. Задното окачване на неговото \"Ферари\" беше разрушено и той беше закаран до бокса от сънародника си Паскал Верлайн. \"Какво да кажа за Строл, вие кажете. Излязох от състезателната линия, за да събера малко каучук, който да полепне по моите гуми, мисля че Ланс искаше да направи същото, после без да гледа нави волана надясно и ме удари. Това не е нужно, напълно разруши моята кола\", каза Фетел, след което коментира представянето си в състезанието. \"Не съм особено доволен от класирането ни, защото загубихме още точки, а можеше да спечелим състезанието, но с оглед на проблемите от събота, трябва да съм доволен. В края на състезанието натисках много здраво и гумите ми вече нямаха ресурс\". \"Исках просто да събера откъснат каучук, Себастиан също. Не мисля, че е имало умишлено действие на някой от нас двамата\", обясни Строл. Анализаторите на Channel 4 Марк Уебър и Дейвид Култард, както и Сузи Волф (съпругата на Тото Волф от \"Мерцедес\" - бел. ред.) не се наеха да обвинят един от двамата пилоти за случката, наричайки го състезателен инцидент. Според Волф обаче по-опитният Фетел трябва да внимава повече от дебютанта Строл. Пет състезания преди края на сезона Хамилтън води с 34 точки пред Фетел. Следващият старт е след седмица на японската писта \"Сузука\".", "date": "2017.10.01", "title": "Верстапен спечели блестяща победа в Малайзия, Фетел ограничи щетите с четвърто място"}
{"url": "http://www.dnevnik.bg/kultura/2017/10/01/3044732_otkus_ot_zemia_na_senki_na_elizabet_kostova/", "text": "\"Земя на сенки\" съживява трагична история от недалечното минало на България и свързва континенти, поколения, хора и мирогледи в един въздействащ разказ за потресаваща злина, превъзмогната със силата на смелостта, човешкото благородство и състраданието. През май 2008 г. американката Александра Бойд каца в България – загадъчен и примамлив къс от света, – принудена от спомените си и обзета от желание да изкупи вината си за изчезването на своя брат. Почти веднага след пристигането й в екзотична София прищявка на съдбата поверява в ръцете й урната с праха на непознат за нея човек – Стоян Лазаров. Александра се залавя да издири близките на Стоян и да им върне безценната реликва, но пътуването й ще постигне много повече – ще разбули човешки тайни, дълбоко заровени от деспотичен и компрометиран политически режим, ще изплете здрава мрежа от нови приятелства, ще изгради интригуващия облик на храбра страна, която се опитва да излезе изпод сянката на горчивия си исторически опит. Елизабет Костова е възпитаничка на университета Йейл и на Мичиганския университет, където печели наградата \"Хопуд\". Живее със семейството си в Северна Каролина и преподава творческо писане. От дебютния й роман, \"Историкът\", до момента е реализиран тираж от над 5 милиона екземпляра. Той й носи награда Quill за \"Дебют на годината\" за 2005 г. и награда Book Sense в категория \"Проза за възрастни\" за 2006 г. Издаден е в над 40 страни в цял свят и е включен в списъка \"Десетте най-добри книги на годината\" на USA Today. Освен \"Историкът\" на български език е преведен и вторият й роман – \"Крадци на лебеди\". Костова е съосновател на фондация \"Елизабет Костова\", която активно стимулира и подкрепя творческите усилия на писатели и преводачи на български и английски език. превод Надежда Розова СОФИЯ, 2008 ГОДИНА. Месец май, безупречно пролетно време, богинята на капитализма седеше на своя отдавна вече компрометиран престол. На най-горното стъпало пред хотел \"Форест\" се помайваше млада жена, по-скоро момиче и по-скоро чужденка – каквато си беше, – отколкото нещо друго. Хотелът гледаше към НДК, Двореца на културата, издигнат от някогашния комунистически строй – огромно бетонно цвете, край което сега се навъртаха тийнейджъри, а слънчевите лъчи, падащи косо над площада, се отразяваха от щръкналите им коси. Изтощена от безкрайния самолетен полет, Александра Бойд стоеше, наблюдаваше българските хлапета с техните скейтбордове и се мъчеше да прибере дългата си права коса зад едното ухо. От дясната ѝ страна се издигаха жилищни блокове с мазилка в охра и сиво и по-нова сграда от стъкло и стомана, а на билборд се виждаше жена по бански, чиито гърди се бяха надигнали като вълна към бутилка водка. Недалеч от билборда внушителни дървета цъфтяха в бяло и пурпурно – конски кестени, каквито Александра беше виждала по време на пътуването си до Франция в колежа – единственото ѝ друго посещение в Европа. Очите ѝ дращеха, усещаше скалпа си потен и мръсен от пътуването. Имаше нужда да хапне, да се изкъпе, да поспи – да, да поспи след последния полет от Амстердам, след разтърсващото разбуждане през няколко минути от презокеанското заточение, което сама си беше наложила. Сведе поглед към стъпалата си, за да се увери, че още са си там. Като изключим яркочервените маратонки, облеклото ѝ беше простичко – тънка блуза, сини дънки, завързан на кръста пуловер, – затова се почувства раздърпана сред елегантните поли и високите токчета, които минаваха покрай нея. На лявата си китка носеше широка черна гривна, на ушите – остри като копия обеци от обсидиан. Стискаше дръжката на куфар на колелца и на тъмен сак, в който имаше пътеводител, речник и дрехи за смя- на. През рамо носеше чантата с компютъра и широката си, пъстра дамска чанта с бележник и издание с меки корици на Емили Дикинсън на дъното. От прозореца на самолета Александра видя град, сгушен насред планината между високи жилищни блокове, подобни на надгробни камъни. Слезе от самолета с новия си фотоапарат в ръка, вдъхна непознатия въздух – въглища, дизелово гориво и после кратък порив на вятъра, който донесе уханието на разорана пръст. Закрачи по пистата към летищния автобус, разглеждайки лъскавите нови будки на митницата с мълчаливи служители, чуждоземния печат в паспорта. Таксито ѝ обходи София околовръст и после влезе в сърцето на града – по-дълъг маршрут от необходимото, заподозря тя, – профуча покрай открити кафенета и стълбове на улични лампи с политически плакати или табели за секс магазини. От прозореца на таксито Александра снимаше възстарички фордове, опели и аудита със затъмнени стъкла като на гангстерски автомобили, дълги бавни автобуси и тролеи, които трополяха като мегалозаври и мятаха искри от железните си пръти. С учудване забеляза, че центърът на града е покрит с жълти павета. Шофьорът обаче, кой знае защо, не беше разбрал молбата ѝ и я остави тук, в хотел \"Форест\", а не в хостела, който беше изнамерила седмици по-рано. Александра разбра какво се е случило чак след като таксито си беше заминало, а тя се качи по стълбите и огледа мястото по-добре. Вече беше сама, по-сама от всякога през своите двайсет и шест години. Насред града, насред история, която изобщо не познаваше, заобиколена от хора, които целеустремено слизаха и се качваха по стълбите на хотела, докато тя се чудеше дали да не излезе и да опита да си хване друго такси. Едва ли можеше да си позволи монолитната постройка от цимент и стъкло, която се издигаше зад гърба ѝ със затъмнените си прозорци и подобните на гарвани клиенти с тъмни костюми, които се суетяха напред-назад или пушеха на стълбите. Сигурно беше едно – не се намираше където трябва. АЛЕКСАНДРА сигурно щеше да стои така още доста, но внезапно точно зад нея вратите се плъзнаха и се отвориха, тя се обърна и видя трима души да излизат от хотела. Единият беше белокос мъж в инвалидна количка, притиснал няколко пътни чанти към сакото на костюма си. Висок мъж на средна възраст придържаше количката с една ръка, а в другата държеше мобилен телефон и разговаряше с някого. До него беше спътницата им, възрастна жена, с длан върху лакътя на високия, с провесена от китката дамска чанта и криви крака под черната рокля. Косата ѝ беше кестенява, с прошарени кичури от болезнено голия път. Мъжът на средна възраст приключи разговора си и затвори. Възрастната дама вдигна поглед към него и той се приведе да ѝ каже нещо. Александра се отмести и проследи с очи как с мъка прекосяват горната площадка към стълбите и както често ѝ се случваше, изпита състрадание към съдбата на околните. Нямаше откъде да слязат, нямаше рампа за инвалидни колички, каквато щеше да има в нейната страна. Тъмнокосият мъж обаче, изглежда, притежаваше магическа сила – наведе се и повдигна стареца заедно с багажа. Жената сякаш се оживи някъде зад празния си поглед, колкото да сгъне количката с няколко отработени движения и бавно да я понесе надолу по стълбите. И тя се оказа по-силна, отколкото изглеждаше. Александра нарами своите чанти и куфара си и ги последва, защото усещаше, че тяхната целеустременост ще тласне и нея напред. В основата на стълбите високият мъж настани възрастния обратно в инвалидната количка. Всички си починаха за кратко, а Александра се озова точно до тях край локалното платно за таксита. Забеляза, че високият мъж е облечен с черна жилетка и безукорно бяла риза, твърде топла и официална за ден като този. Панталонът му беше доста поизносен, а черните му обувки – прекалено лъснати. Гъстата му черна коса, леко прошарена, беше вчесана плътно назад от челото. Волеви профил. Отблизо изглеждаше по-млад, отколкото бе преценила отначало. Беше навъсен, със зачервено лице и остър поглед. Трудно ѝ беше да определи дали е по-скоро на трийсет и осем, или на петдесет и пет. Уморено си даде сметка, че този човек може би е един от най-красивите мъже, които е виждала, широкоплещест и изпълнен с достойнство въпреки леко старомодните дрехи, с дълъг и изискан нос, със скули, които плавно водеха към тесни блестящи очи, които той леко изви към нея. Фини бръчки се спускаха от ъгълчетата на устата му, сякаш той имаше и друго лице, което пазеше за усмивки. Александра заключи, че все пак е прекалено възрастен за нея. Ръката му висеше покрай тялото на около метър от нейната. Прониза я внезапно желание и отстъпи крачка встрани. Високият мъж се приближи към прозореца на най-близкото такси и започна някакви уговорки, но гласът на шофьора се извиси в знак на протест и Александра се запита дали пък няма да научи нещо от случващото се. Докато ги наблюдаваше, за миг ѝ се зави свят, шумът от уличното движение се превърна в неприятно жужене в ушите ѝ и после се появи пак, по-силен – умората от времевата разлика. Високият мъж явно не успяваше да се споразумее с шофьора, въпреки че възрастната жена също се намеси с няколко възмутени думи. Шофьорът махна презрително и вдигна прозореца си. Високият мъж отново понесе багажа им – три-четири найлонови и платнени чанти – и застана до друго такси, още по-близо до Александра. Тя реши да не се пробва при първия шофьор. Високият мъж рязко направи уговорката си и отвори задната врата на това по-приемливо такси. Остави багажа си на тротоара, помогна на изкривената фигура да се надигне от инвалидната количка и я настани на задната седалка. Александра не би приближила още до групата, ако възрастната жена неочаквано не беше залитнала, докато се настаняваше в таксито до възрастния мъж. Александра се протегна и здраво прихвана мишницата на жената – не знаеше, че е способна да стиска така. През черния плат на ръкава напипа кост, учудващо лека и топла. Жената се извърна да я погледне, изправи се и каза нещо на български, а високият мъж за пръв път се обърна изцяло с лице към Александра. Май все пак не беше толкова красив, помисли си тя, просто имаше поразителни очи – по-големи, отколкото изглеждаха отстрани, а ирисите му ставаха кехлибарени под ласката на слънцето. Двамата със старицата ѝ се усмихнаха, мъжът внимателно настани майка си в таксито и протегна назад другата си ръка за чантите им. Сякаш знаеше, че Александра отново ще им се притече на помощ. И тя го стори – хвана заплетените по-малки торби и му ги подаде. Той изведнъж се разбърза. Александра продължаваше да стиска собствения си тежък сак и лаптопа, и най-вече дамската си чанта, за всеки случай. Мъжът се изправи и сведе очи към торбите, които тя му подаде. После отново погледна нея. – Много ви благодаря – каза ѝ на английски със силен акцент. Толкова ли беше очевидно, че е чужденка? – Мога ли да ви помогна? – попита тя и се почувства глупаво. – Вече ми помогнахте – отговори той. Лицето му се натъжи, мимолетната усмивка изчезна. – На почивка ли сте в България? – Не. Ще преподавам – отговори. – А вие не сте от София ли? Едва изрекла думите, осъзна, че не звучат много ласкаво. Наистина, той и възрастните му родители не изглеждаха никак космополитно в тази обстановка, но мъжът беше първият човек, с когото разговаряше истински от почти два дни, затова не ѝ се искаше да спира, макар че възрастният мъж и жена го чакаха в таксито. Той поклати глава. Александра беше прочела в пътеводителя си, че обикновено българите кимат за \"не\" и клатят глава за \"да\", но вече не всички правели така. Запита се в коя категория попада високият мъж. – Каним се да отидем до Велинския манастир – каза мъжът. Хвърли поглед назад, сякаш очакваше да види някой друг. – Мястото е красиво и известно. На всяка цена го посетете. Гласът му ѝ допадна. – Да, ще опитам – отговори Александра. Тогава той ѝ се усмихна – лекичко, без да раздвижи всички бръчици. Ухаеше на сапун и на чиста вълна. Понечи да се извърне, но спря. – Харесва ли ви България? Казват, че тук всичко ще се случи. Може да се случи – поправи се той. Александра не беше прекарала достатъчно време дори в София, за да си изгради мнение за страната. – Красиво е – отговори накрая и това ѝ напомни за планините, които беше видяла, докато самолетът се снижаваше. – Наистина е красиво – добави по-убедително. Той наклони глава на една страна, сякаш леко кимна – учтиви хора бяха българите – и се обърна към таксито. – Може ли да ви снимам? – бързо попита Александра. – Имате ли нещо против? Вие сте първите хора, с които разговарям тук. Искаше да снима него – най-интригуващото лице, което беше виждала и което повече нямаше да види. Високият мъж покорно се наведе до отворената врата на таксито, но изглеждаше притеснен. Тя остана с впечатлението, че той бърза. Възрастната жена обаче се подаде навън и се извърна към Александра със своята си усмивка: протези с твърде бели и правилни зъби. Възрастният мъж не се обърна, седеше на задната седалка на колата и гледаше напред. Александра извади фотоапарата от чантата си и бързо щракна. Зачуди се дали изобщо трябва да им изпрати снимката по-късно, но не беше сигурна дали възрастните хора в тази страна – или поне един конкретен официално облечен мъж на средна възраст – си разменят снимки по имейл, особено с непознати. – Мерси – каза тя. Предпочете по-простичкия вариант да благодариш на български. Не смееше да опита да произнесе по-дългата и безкрайно по-трудна дума, която се беше опитала да запамети. Високият мъж се взря в нея за момент и лицето му сякаш посърна още повече. Вдигна ръка за довиждане и бързо затвори старците си в колата. След това се метна на предната седалка до шофьора. Разговорът им беше продължил само няколко минути, но някакво такси от колонката беше изгубило търпение и сигнализираше с клаксона. Шофьорът на малкото семейство потегли със свирене на гуми, включи се в движението и тутакси се изгуби от поглед.", "date": "2017.10.01", "title": "Откъс от \"Земя на сенки\" на Елизабет Костова"}
{"url": "http://www.dnevnik.bg/bulgaria/2017/10/01/3051492_uvelichenieto_na_zaplatite_v_armiiata_zasega_e_bez/", "text": "С колко ще се увеличат заплатите в армията от 1 януари все още не се знае, но вдигането на доходите на военнослужещите е първи приоритет на Министерството на отбраната при подготовката на бюджета за 2018 г. Това съобщи пред БНР вицепремиерът и ресорен министър Красимир Каракачанов. \"Сега се говори чисто теоретично. Бюджетът се готви през октомври, когато ще се правят точните сметки. Задача на Министерството на отбраната е като отпусне Министерството на финансите парите, те да се разпределят справедливо\", каза Каракачанов. Той потвърди казаното вчера, че тези, които работят при по-тежки условия, ще получат повече. Работна група във ведомството подготвя процедурата, след което тя трябва да бъде одобрена и от Съвета по отбрана, поясни министърът. Освен за заплатите на военните, при подготовката на бюджета министерството ще се бори за пари за капиталови ремонти, а на трето място - за модернизацията на армията. Каракачанов подчерта, че ще се стреми инвестициите в нова техника за бойната авиация, сухопътните сили и флота да се правят така, че да задвижат българския военнопромишлен комплекс. Ще се търсят такива оферти, които да позволят част от продукцията да бъде възложена на български фирми. \"Моят стремеж е с минимум средства да постигнем максимално. За какво даваме парите - да купим веднага техника или да задвижим нашия ВПК? Да направим усилия да кооперираме усилията на ВПК с усилията на чуждите фирми\", каза той.", "date": "2017.10.01", "title": "Увеличението на заплатите в армията засега е без точни сметки"}
{"url": "http://www.dnevnik.bg/photos/2017/10/01/3051236_fotogaleriia_ot_izkustveno_surce_do_kompjutur_bez/", "text": "От изкуствено сърце до кукла, която да общува с аутистични деца – дигиталното експо, организирано за Талинската цифрова среща даде възможност на учени и инженери от най-различни сфери да демонстрират проектите си.", "date": "2017.10.01", "title": "Фотогалерия: От изкуствено сърце до компютър без компютър"}
{"url": "http://www.dnevnik.bg/sviat/2017/10/01/3051506_sled_38-godishna_vruzka_germanci_stanaha_purvoto/", "text": "Карл Крайле и Бодо Менде станаха в неделя първата хомосексуална двойка, сключила брак съгласно приетия по-рано през годината закон. В цялата страна в неделя общините започнаха да регистрират хомосексуални двойки, които си казват \"да\" пред длъжностно лице и съжителството им става равностойно на всички семейства. Това се прави по изключение и специално за отбелязване на историческия за Германия ден. 59-годишният Крайле и 60-годишният Менде имат връзка от 38 години и сключиха брак в общината на Шьонеберг в Берлин. \"Най-после постигнахме правно равенство. Четвърт век се борихме за това\", заяви в петък Менде на пресконференция. Двамата имат регистрирано съжителство от 15 години - малко след като стана законно в Германия. Днес се очаква така да направят още десетина двойки в столицата и Хамбург, съобщиха организации за защита правата на хомосексуалните. Регистрирането им обаче ще почака до 2018 г., когато трябва да се настроят регистрите и програмите, защото в момента те приемат въвеждане единствено на семейства от жена и мъж. Дотогава членовете на еднополовите семейства ще се вписват като \"съпруг\" и \"съпруга\". Законът бе приет през юни след тактическо решение на канцлера Ангела Меркел да не се противопоставя повече на подлагането на текста на гласуване и да се позволи на всеки депутат да пусне вота си според съвестта си, а не според линията на партията. Меркел гласува \"против\", но мнозина нейни съпартийци, както и коалиционните партньори от Германската социалдемократическа партия подкрепиха закона. Новата фаза в борбата на сдружения на хомосексуалните и правозащитни организации е да се узакони възможността в такива семейства да се отглеждат деца, като двойката получи родителски права.", "date": "2017.10.01", "title": "След 38-годишна връзка германци станаха първото еднополово семейство в страната"}
{"url": "http://www.dnevnik.bg/bulgaria/2017/10/01/3051520_garantiraniiat_minimalen_dohod_shte_narasne_s_10_lv_do/", "text": "Министерството на труда ще предложи увеличение на гарантирания минимален доход от 65 на 75 лв., съобщи министър Бисер Петков, цитиран от БТА. Гарантираният минимален доход не е актуализиран от 2008 г. Министърът каза, че все още не може да се прецени колко души ще засегне тази промяна, но, доколкото с гарантирания минимален доход са обвързани социалните помощи по закона за социалното подпомагане и закона за интеграция на хората с увреждания, кръгът на хората, които ще получат увеличение, е доста голям. За мярката са необходими около 80 млн. лв. като най-вероятно парите ще дойдат от вътрешните резерви на министерството. Министърът припомни, че ведомството предлага и подоходният критерий за семейните помощи за деца да бъде увеличен от 400 лв. на 450 лв. Идеята е да не се допуска отпадане на работещи семейства с по-ниски възнаграждения от обхвата на семейните помощи за деца. Бисер Петков участва в отбелязването на Международния ден на възрастните хора - 1 октомври. Той коментира, че увеличението на минималната пенсия от 180 лв. на 200 лв. от днес не е достатъчно, но ще помогне на пенсионерите, които са в риск от бедност. От 1 юли догодина всички пенсии ще нараснат с 3.8 на сто, каза министърът.", "date": "2017.10.01", "title": "Гарантираният минимален доход ще нарасне с 10 лв. до 75 лв."}
{"url": "http://www.dnevnik.bg/politika/2017/10/01/3051511_anton_todorov_niama_da_e_bezpristrasten_shef_na/", "text": "В отворено писмо до Народното събрание, министър-председателя и медиите група журналисти, университетски преподаватели и изследователи се обявиха против  номинацията на депутата от ГЕРБ Антон Тодоров да оглави Комисията за разкриване  на документите и за обявяване на принадлежност на български граждани към Държавна сигурност и разузнавателните служби на Българската народна армия. Според тях той няма да е безпристрастен, защото досегашните му действия дават всички основания да се мисли, че би използвал евентуалната си нова длъжност за \"кална борба\" срещу конкретни хора. Инициативната група настоява парламентът да прекрати започналата процедура по предлагане на членове и на председател на Комисията по досиетата и да открие колкото се може по-широка кампания за обществено подаване и обсъждане на имена за местата. Народното събрание избира членовете на комисията, но законът за нея не забранява на обществеността да прави номинации за членове и за председател, аргументират се в писмото. Според тях не е правилно само парламентарните групи да имат право да номинират, защото и деветимата членове на комисията и особено председателят, трябва да се ползват от широко обществено доверие и одобрение, а не да са в услуга на \"теснопартийни щения и за конюнктурни кадрови боричкания\". Най-важните качества за председателя на тази комисия са ясни - той трябва да е отличен експерт, човек с безукорна честност и политически необвързан. \"Качества, на които едва ли ще отговори номинираният от ГЕРБ човек\". Конкретно за кандидатурата на Антон Тодоров за шеф на Комисията на досиетата - \"ние мислим, че досегашната му дейност дава много сериозни аргументи против неговото номиниране (вече направено, за жалост, от парламентарната група на ГЕРБ) и евентуално избиране\". \"Тодоров, първо, не е безпристрастен. Напротив, той в досегашната си дейност неведнъж е променял политическата си принадлежност и съответно пристрастията си\", заявява писмото и дава за пример книгата му от 2013 г. \"Шайка. Бойко, Росен, Цецо и другите\", насочена среща ръководството на ГЕРБ - партията, в която сега е депутат. \"Това, разбира се, не говори никак добре за тези, които са му предложили да бъде техен народен представител, но още по-зле говори за качествата на г-н Тодоров. Кога е бил искрен той – когато е заклеймявал сегашните си шефове, или когато е приемал тяхното предложение да стане депутат?\", питат интелектуалците. И второ - \"досегашната дейност на този човек дава всички основания да се мисли, че той би използвал евентуалната си нова длъжност като плацдарм за кална борба (защото той има уникалната способност да прави спекулативни и нараняващи хората изводи от иначе известни факти и документи за тях), но не срещу дейци на т.н. \"опозиция\", т.е. на БСП и на ДПС, които не само не крият, но дори се гордеят с позорния факт, че са били членове на комунистическите тайни служби, а срещу хора, принадлежащи към сегашната демократическа опозиция\".", "date": "2017.10.01", "title": "Антон Тодоров няма да е безпристрастен шеф на Комисията по досиетата, предупреждават журналисти и преподаватели"}
{"url": "http://www.dnevnik.bg/sviat/2017/10/01/3051522_v_avstriia_ot_dnes_e_zabraneno_noseneto_na_nikab_i/", "text": "В Австрия от днес е в сила закон, забраняващ жените да носят на обществени места облекло, което прикрива лицето. Текстът определя, че лицето трябва да се вижда от горната част на челото до брадичката. Според правителство така се защитавали ценностите в страната, макар че законът описва, че е забранено на публични места да се носят още санитарни маски или лицата да се боядисват като на клоуни. Мярката влиза в сила седмици преди парламентарните избори по-късно през октомври, на които се очаква националистическата Партия на свободата да спечели още повече гласове. Организации на мюсюлмани осъдиха закона, защото според тях никаб или бурка носят много малко жени в страната - едва около 150. От туристическата индустрия също изказаха притеснение, че така ще бъдат отблъснати потенциални гости от страните от Персийския залив. В Западна Европа забрана на бурките бе приета през 2011 г. във Франция и Белгия, а подобно решение се обсъжда в момента в парламента на Холандия. Преди няколко месеца германският канцлер Ангела Меркел заяви, че би трябвало пълното прикриване на лицето на обществени места да бъде забранено, \"където това е правно възможно\", припомня Би Би Си.", "date": "2017.10.01", "title": "В Австрия от днес е забранено носенето на никаб и бурка"}
{"url": "http://www.dnevnik.bg/sport/2017/10/01/3051473_djokovich_shte_specheli_ot_po-dulga_pochivka_kazva/", "text": "Новак Джокович се възстановява от значително нараняване на лакътя си и продължава по план с подготовката за завръщане в световния тур, обясни новият физиотерапевт на носителя на 12 трофея от Големия шлем Улисес Бадио. Продължителният спад във формата, който имаше  Джокович  през сезона заради проблемите с лакътя, принудиха сърбина да сложи край на сезона си по-рано. Последният мач, който той игра, беше на четвъртфиналите на  \"Уимбълдън\" срещу Томаш Бердих през юли . Джокович на няколко пъти през последните години промени щаба си, като ангажира Андре Агаси за старши треньор, а сега добави аржентинеца Бадио като физиотерапевт. Освен него сърбинът работи още с фитнес треньора Марко Паники. \"Контузията на Новак беше сериозна, а нараняването на лакътя е значително, но всичко е под контрол. Това, че той реши да си вземе почивка, помага много\", обясни Бадио пред аржентинското издание La Nacion. Бадио, който е кинезитерапевт и е специализирал по китайска терапия и акупунктура, обясни, че е благодарен на Джокович заради шанса да работи с него и Агаси. \"Новак може само да спечели от по-дълга почивка, защото има нужда от пълно възстановяване. Това позволява на нас да работим по-добре по връщането му в топ форма. Видяхме, че преди това Федерер и Надал спечелиха от подобни паузи\", добави аржентинецът.", "date": "2017.10.01", "title": "Джокович ще спечели от по-дълга почивка, казва новият му физиотерапевт"}
{"url": "http://www.dnevnik.bg/sviat/2017/10/01/3051524_polsha_namali_pensionnata_vuzrast_protivno_na/", "text": "Противно на тенденцията в Европа в Полша от днес е понижена пенсионната възраст до 60 години за жените и 65 години за мъжете. Това е реализиране на предизборно обещание на евроскептичната партия \"Право и справедливост\", което според опозицията и мнозина икономисти ще излезе скъпо на бюджета. Правителството изчисли, че мярката ще увеличи бюджетните разходи с около 10 млрд. злоти (близо 2.5 млрд. евро), или 0.5% от БВП. Правителството във Варшава, често обвинявано в популистки ходове, отмени досегашната възраст от 67 години, одобрена от предишния парламент, доминиран от центристи. В същото време в Европа пенсионирането става по-късно заради застаряващо население и демографски проблеми, но и защото хората живеят по-дълго и са работоспособни до по-късно в живота. Икономиката на Полша расте с добри темпове и безработицата е на най-ниското ниво от кризата при падането на комунизма насам. Заплатите растат с най-високата скорост от 5 години и добавянето към тях на издръжката на по-рано излизащите в пенсия може допълнително да затрудни работодателите. По изчисления на държавната пенсионна агенция ZUS около 331 000 души може да решат да се възползват от възможността да се пенсионират по-рано. Това са около 2% от 16.3 милиона поляци в работоспособна възраст. \"Полският пазар на труда има все по-ограничен достъп до работещи хора. Правителството изхвърли най-ефективното средство за увеличаване участието на хората на този пазар\", коментира Рафал Бенецки, икономист от ING Bank. Полското население от 38 милиона души е сред най-бързо застаряващите в Европейския съюз, но икономисти и централни банкери казват, че продължава да се увеличава притокът на стотици хиляди украинци, които може да намалят натиска за повишаване на заплатите. Само през първата половина на годината бизнесът е поискал над 900 000 краткосрочни разрешителни за работници от Украйна. През цялата 2016 г. бяха издадени 1.26 милиона такива документа. В същото време растат притесненията, че украинците няма дълго да се задържат на полския пазар и ще продължат на запад към страните с по-висок стандарт. Въпреки растящите разходи на правителството за пръв път от почти 20 години насам бюджетът постигна излишък за първите 8 месеца на годината. Основните причини са преследването на укриването на данъци и вътрешното потребление, подсилено от увеличени детски надбавки. През второто тримесечие икономическият ръст е бил 3.9% и управляващите разчитат именно добре развиващата се икономика да финансира мерки като по-ранното пенсиониране. Икономисти предупреждават, че подобни ходове може да натежат на бюджета, когато икономиката се забави. \"Притеснен съм какво ще стане, когато приключи този икономически цикъл. Може да се окажем с нива на заплатите, които бизнесът не може да си позволи, и перманентно високи разходи за пенсии от бюджета\", коментира Марчин Мровиец, старши икономист в Bank Pekao.", "date": "2017.10.01", "title": "Полша намали пенсионната възраст противно на тенденцията в Европа"}
{"url": "http://www.dnevnik.bg/analizi/2017/10/01/3051525_makron_merkel_i_katalunia/", "text": "Конфуций ли, Стивън Хокинг ли, или май Фейсбук е казал, че \"интелигентността е способност да се адаптираш към промените в света\". Всеки има нужда от интелигентност, а в момента от нея зависи и бъдещето на цяла Европа. От 1352 г. до нашите медии чрез неподражаемото слово на професор Божидар Димитров е достигнал един пример за липса на политическа интелигентност: \"Когато турците превземат Граникули, византийският император изпратил пратеници до Иван Александър с молба отново да сключат съюз, като България финансира възстановяването на византийския флот. Българският цар бил мъжкар и го напсувал, като прогонил пратeниците Но може би е трябвало да им повярваме.\" – разсъждава с позакъсняла политкоректност историкът. Съвременна Европа е пълна с мъжкари от средновековен тип, които в случаите на Марин Льо Пен и Фрауке Петри идват даже в женска форма. (У нас днес мъжкарското начало пък често се проявява в джобен формат, но нейсе – особености на пейзажа.) Модерните Иван-Александровци вече не използват само стоичковска лексика, а са усвоили и евфемизми от рода на \"икономически национализъм\" и \"Европа на отечествата\". Но съдържанието си остава същото – високо вдигнат среден пръст по посока на съседа. Каталуня Нацията на едни е потисническа империя за други. Национализмът през XIX век е бил рожба на либерализма – борбата за свобода и права. След Мусолини и Хитлер национализмът става борба за превъзходството на един етнос или раса над други. Днешните национализми в Европа не са борба за права – никой шотландец или каталунец не смята сериозно, че Великобритания или Испания са страни, в които правата на човека или малцинствата не се зачитат. В този смисъл каталанският и шотландският национализми са по-скоро от средновековно-футболен тип. Средновековният тип мъжкарство ала Иван Александър е готино и гали най-тънките струни в по-грубоватите души. За тях Европа в крайна сметка е футболен мач. Нашите са си наши – колкото и безобразно да играят. Може ние да им се подиграваме на уменията, но ще се озъбим страшно, ако другите вземат да го правят. Тоест Европа на мъжкарите е забавна и интересна, поне колкото приятелска среща между Люксембург и Литва, а понякога се извисява и до \"кървави\" дербита между Германия и Англия. Всички помним и нашето звездно американското лято (1994 г.) с останалите в историята българо-каталански думи \"айнц цу цвай, цу драй, цу дрън\" Референдумът в Каталуня не е директно предизвикателство за ЕС, понеже дори и една независима Барселона би искала да остане в съюза (тук изключвам договорните усложнения, които биха възникнали от евентуалното вето на Испания на нов член и пр.). Но подобни референдуми – независимо от резултата им – са индиректно силно деструктивни, защото те са израз на криворазбран, футболен по своя характер национализъм, гарниран с жестикулации по отношение на съседите. Той води до изключително остри символични войни за \"идентичности\", практическите резултати от които в един взаимосвързан и взаимозависим свят биха могли да бъдат единствено негативни или в най-добрия случай – нулеви. Да си представим, че каталунците успеят да създадат своя суверенна държава с независим парламент, правителство, а защо не и президент. Какво би било по-различно (освен символиката и идентичността), освен това, че ФК Барселона ще трябва да играе в ново национално първенство само с Еспаньол и втородивизионни отбори? На фона на подобни дебати Макрон и Меркел определено изглеждат странно и вяло. Подобно на византийския император те изпращат пратеници, с които предлагат съюз и съвместни действия срещу общи заплахи. Това е тяхната политика. Мъжкарите пък ги попържат, правят се на разсеяни или се чудят как да изгонят пратениците им. Речта на Макрон Предложенията на френския президент са безспорно разумни. Почти всяко едно от тях би направило ЕС по-добро място за живеене: 1) Отбрана: По-голяма координация в отбраната, постепенно изграждане на военен капацитет, независим от САЩ, общи военни поръчки, обща военна академия и т. н. Ако Европа иска да е фактор в един глобализиран свят, тя не може да си позволи да не тръгне по този път; 2) Имиграция: Обща защита на границите и обща миграционна политика, при която всички споделят тежестите и облагите от имиграцията. Когато вече се говори за бавно отваряне на черноморския миграционен път, България би трябвало да подкрепя с две ръце подобни предложения; 3) Бюджет: Постепенно увеличаване на бюджета на ЕС (който в момента е само около 1% от БВП на съюза). Макрон не говори изрично за \"отделен\" бюджет и институции за еврозоната, което от българска гледна точка е добре; 4) Данъци: Прехвърляне на постъпленията от някои данъци направо в бюджета на ЕС – например данък върху финансовите транзакции. Макар и спорни в детайлите, посоката на тези предложения е правилна – увеличаването на наднационалния бюджет трябва да върви и заедно със създаване на самостоятелна данъчна база за него; 5) Хармонизация на данъчната политика: Това е може би най-спорната теза, но по този въпрос Източна Европа и България имат силни преговорни козове. Постепенната данъчна хармонизация трябва да върви ръка за ръка с достатъчни \"трансфери\" от наднационално ниво към по-изостаналите региони, които да стимулират икономическо настигане Списъкът с Макроновите предложения е много по-дълъг от изброените, но и тези са достатъчни, за да станат основа за европейска и национална политика през следващите години. Ситуацията на Меркел Меркел спечели четвърти мандат, но е в по-отслабена позиция отпреди. Мъжкарите в Германия получиха около 13% и те им изглеждат като поне 25 сантиметра. Комичността на тази оптическа илюзия настрана, Меркел ще е принудена да търси много компромиси в съставянето на коалиция със свободните демократи и зелените. Някои анализатори дори поставят под въпрос крайния успех на подобно начинание. Германия изказа вече одобрение (като цяло) на идеите на Макрон, но е известно, че различия между двете страни съществуват. Немците биха предпочели засилване на стабилизационните механизми на еврозоната (европейски МВФ), вместо по-голям бюджет и фискална хармонизация. Свободните демократи ще засилят това различие, вместо да помогнат за неговото преодоляване. Но място за преговори и компромис тук има, стига да има достатъчно добра воля. Мъдростта на Конфуций И Макрон, и Меркел разбират добре, че за да остане, ЕС трябва да се промени или поне да демонстрира, че е способен на промяна. Различните скорости биха помогнали да се избегне ситуация, в която една или две държави блокират нужни реформи. Източноевропейците са прави да се страхуват, че могат да останат на по-бавните скорости. За частично успокоение Макрон заяви, че никоя страна няма да е изключена от интеграцията, стига да я иска – това трябва да е минимум изискване, от което ние да не се отказваме. Също така трябва да се гарантира, че постигнатото дотук от всички 28 (или евентуално 27) няма да бъде разграждано. Всичко това е common sense – просто здрав разум. Но големият проблем е, че говорителите на здравия разум са все повече заглушавани от врява и безумство, подправени с мъжкарски благословии като на футболен мач. А това, както е казал Конфуции, \"не е на добре\". Не го е казал, но със сигурност си го е мислил.", "date": "2017.10.01", "title": "Макрон, Меркел и Каталуня"}
{"url": "http://www.dnevnik.bg/sport/2017/10/01/3051543_mejdunarodnata_federaciia_po_vdigane_na_tejesti/", "text": "Изпълкомът на  Международната федерация по вдигане на тежести (IWF)  взе решение да спре от участие в международни състезания Българската федерация по вдигане на тежести за една година, съобщава агенция ТАСС. Причината е неплатена глоба от 500 хиляди долара. Руската агенция цитира източник в изпълкома на IWF.  опита да се свърже с българската федерация по вдигане на тежести, но телефоните не отговарят. През 2015 г. 11 състезатели от националния отбор на България дадоха положителни допинг проби и тимът беше дисквалифициран. Пробите бяха с наличие на анаболния стероид станозолол. По време на разследването беше обявено, че спортистите са \"били жертва на небрежността на някой друг\". Експерти от независима лаборатория в Германия стигнаха до заключението, че хранителна добавка, която се използва от българските спортисти, е замърсена с станозолол в производствена среда, като спортисти и треньори дори не са били осведомени за такава възможност. През миналата година Изпълнителният комитет на IWF също така не допусна до участие българските тежкоатлети да участват на олимпийските игри в Рио де Жанейро. Тогава беше наложена  глоба от 500 000 долара . По-рано през годината IWF отстрани от участие и федерацията по вдигане на тежести на Русия (FTAR). В събота в Букурещ се проведе Изпълнителният комитет на IWF, където бе обявен докладът на IWF Clean Sport Commission. След срещата е взето единодушно решение да спре за една година федерацията на страните, в чиито отбори трима или повече атлети са хванати с положителни проби. Освен България наказания има за федерациите на Армения, Азербайджан, Беларус, Казахстан,  Китай , Молдова, Турция и Украйна. По този начин българската федерация по вдигане на тежести стана десетата организация, спряна за една година от участие в международни състезания. Националните отбори от тези страни няма да могат да участват на световното първенство, което ще се проведе от 28 ноември до 5 декември в американския град Анахайм. Около санкцията на България от IWF се разрази истинска сага, като през 2015 г. федерацията отказа да плаща, под предтекст, че няма необходимите средства. Тогава държавата също отказа да помогна, а  спортният министър Красен Кралев начерта три възможни варианта . В началото на  2017 г. Спортният арбитражен съд (КАС) в Лозана отмени глобата . \"Решението на КАС доказва, че мотивите на българската страна са били уважени при отсъждането по казуса като аргумент за това замесените български спортисти, треньори и федерация да не понесат още незаслужени санкции и последствия. Напълно приети са аргументите на адвокат Радостин Василев за редица процедурни нарушения при взимането на решението\", гласеше съобщението в сайта на БФВТ тогава. По-късно обаче  Международната федерация възстанови  санкцията и изиска България да я плати.", "date": "2017.10.01", "title": "Международната федерация по вдигане на тежести изхвърли България от състезания за една година"}
{"url": "http://www.dnevnik.bg/detski_dnevnik/2017/10/01/3051544_ezikut_na_omrazata_se_e_nastanil_v_uchilishtnoto/", "text": "Около 28 на сто от учителите, анкетирани в Плевен, смятат, че \"езикът на омразата\" се е настанил в ежедневната комуникация между учениците в началните училища. Това съобщи доц.д-р Анелия Рангелова - психолог, координатор на проект \"Превенция срещу езика на омразата в образователните институции\" в Педагогически колеж - Плевен, цитирана от БТА. Резултатите са от анкетно проучване сред 26 директори и учители от начални училища в града. 18 на сто от тях са заявили, че има употреба на езика на омразата и между педагози, макар и в отделни случаи. Притеснително е твърдението на 32 на сто от учителите, че има такъв език и при общуване между учители и ученици, каза доц. Рангелова. Според 84 на сто от педагозите родителската общност има принос за това. Родителският поведенчески модел е този, който децата следват безкритично и приемат като свой, особено във възраст от 3 до 11 години, коментира психологът. Семействата са по-добре настроени, когато децата им имат съученици с физически и интелектуални дефицити, но не и от малцинствен произход, е установила анкетата. Около 40 на сто от педагозите смятат, че са лишени от родителска подкрепа, защото родителите са убедени, че преодоляването на агресията е ангажимент само на училището. Според една трета от директорите е нужда допълнителна квалификация на педагогическия персонал за превантивни дейности за ограничаване \"езика на омразата\" и агресивните прояви. Проектът, който започва в Педагогическия колеж - Плевен цели да даде подготовка на студентите - бъдещи учители, как да реагират в тази среда, поясни доц.Рангелова.", "date": "2017.10.01", "title": "Езикът на омразата се е настанил в училищното общуване, показа проучване в Плевен"}
{"url": "http://www.dnevnik.bg/sviat/2017/10/01/3051546_trump_kritikuva_bedstvashtite_puertorikanci_che_ne_si/", "text": "Единдасет дни след бедствието от урагана \"Мария\" в Пуерто Рико, акциите по възстановяването на тока и пътищата продължават. С туитове в събота американският президент Доналд Тръмп обвини местното население, че не си помага само, а чака наготово чуждата помощ за процеса, макар че островът е американска територия. Влезе и в персонален спор с кмета на столицата на Пуерто Рико Кармен Юлин Крус за \"слабите й лидерски умения\" да мобилизира хората си за работа, съобщава \"Ройтерс\". Опустошаващата буря остави почти цялото население на острова без ток и достъп до питейна вода и провизии. Все още голяма част от домакинствата не могат да се възстановят, като около 1.5 млн. души нямат достъп до питейна вода, а 95% нямат електричество. Нападките на Тръмп срещу местните власти и кмета на столицата Сан Хуан са в отговор на обвинението им по-рано тази седмица, че реакцията на САЩ да помогне на автономната си територия е била бавна и недостатъчна. В няколко публикации в \"Туитър\" президентът отвърна, че \"кметът на Сан Хуан само преди няколко дни беше толкова мила, а сега явно демократите са й казали да е зла с Тръмп\", и че \"толкова лоши лидерски умения на кмета на Сан Хуан и останалите в Пуерто Рико, че не могат да накарат работниците си да помогнат, а искат всичко да им го напави някой друг, когато би трябвало да е съвместно усилие. 10 хиляди федерални работници са на острова и вършат страхотна работа\".  . Кметицата Кармен Крус, която живее в убежище, защото домът й е бил разрушен от бурята, също продължава спора и отвръща на президента, че местните общински служители се трудят много усилено. От оплакването й обаче е имало ефект - помощта и провизиите, насочени към Пуерто Рико, са се увеличили към края на седмицата, казва тя. Отново в \"Туитър\" Доналд Тръмп обяви, че ще посети бедстващия регион във вторник, за да провери лично хода на работата.", "date": "2017.10.01", "title": "Тръмп критикува бедстващите пуерториканци, че не си помагат сами"}
{"url": "http://www.dnevnik.bg/gradska_sreda/2017/10/01/3051552_snimka_na_denia_vial_protest_sreshtu_razshirenata/", "text": "Едва двайсетина граждани се включиха в днешния протест срещу разширението на зелената зона за паркиране в София. Те се събраха пред общината, за да изразят недоволство срещу разширяването на ограниченията към кварталите \"Лозенец\" и \"Яворов\" и удължаването на работното време на зоната.", "date": "2017.10.01", "title": "Снимка на деня: Вял протест срещу разширената зелена зона"}
{"url": "http://www.dnevnik.bg/sport/2017/10/01/3051560_barselona_poiska_otlagane_na_macha_s_las_palmas_zaradi/", "text": "Ръководството на футболния клуб  \"Барселона\"  поиска незабавна среща с властите в града преди домакинския мач с \"Лас Палмас\" днес. Срещата от седмия кръг на Примера дивисион е от 17.15 ч., но каталунците предложиха тя да бъде отложена. Днес е референдумът за независимост на Каталуня, но началото на гласуването беше блокирано със сила от полицията. През последните дни властите в Мадрид предприеха поредица от безпрецедентно решителни мерки да приложат закона и да възпрепятстват гласуването в автономния район. На няколко места в  Барселона и Жирона има кратки сблъсъци  с протестиращи за правото за упражнят гласа си. В пряко телевизионно предаване от Барселона се виждат съборени заграждения и се чуват множество изстрели, най-вероятно с шокови гранати за разпръсване на хора. Малко по-късно \"Ройтерс\" съобщи, че са използвани и гумени куршуми. Първоначално нямаше съобщения за ранени и напрежението оставаше високо само час след обявеното от организаторите начало на гласуването. По-късно от каталунската спешна помощ съобщиха, че имат данни за 38 пострадали от сблъсъци с полицията, но те са леко ранени. Двубоят беше  под въпрос още в началото на седмицата , след като голяма част от полицейските сили са ангажирани с опазването на реда около референдума. Според \"Ас\" от клуба са предложили срещата да бъде отложена.", "date": "2017.10.01", "title": "\"Барселона\" поиска отлагане на мача с \"Лас Палмас\" заради инцидентите около референдума"}
{"url": "http://www.dnevnik.bg/politika/2017/10/01/3051564_pet_partii_vidiaha_koordinirana_ataka_na_gerb_i_bsp/", "text": "\"Остро се противопоставяме на действията на БСП и ГЕРБ, целящи фактическото ликвидиране на Комисията по досиетата. КомДос е единственият институционален фактор за разкриване на ролята, изиграна от репресивните тайни служби по време на комунистическия режим. Комисията е и гарант, че за обществото няма да остане скрито влиянието, упражнявано и днес върху управлението от страна на някогашните ДС функционери\". Това се посочва в обща позиция на партиите \"Движение Да България\", \"Демократи за силна България\", \"Зелените\", \"Български земеделски народен съюз\" и \"ДЕОС\", разпространена днес. Те наричат \"координирана атака\" действията на ГЕРБ и БСП в парламента от последната седмица -  номинацията на Антон Тодоров за председател на комисията  и  предложението за закриването на комисията . Според петте партии \"Внесеният от БСП Законопроект за архива на документите на Държавна сигурност и на разузнавателните служби на Българската народна армия представлява пореден опит за затваряне на досиетата\". \"В него се предвиждат редица ограничения в правото на гражданите да бъдат осведомени за принадлежността на публични лица към органите на репресивния апарат на комунистическия режим. Премахват се всякакви изисквания за членовете на новопредвидения орган. Включително липсва изискване за непринадлежност към ДС на лицата, които ще боравят с документацията от архивите. Прекратява се автоматичното осветяване на сътрудниците на комунистическите служби в конкретни сектори от обществения, политическия и икономическия живот. Въвеждат се широки области на преценка и изключения, които неизбежно ще позволят прикриването на множество агенти на службите\", се посочва в позицията. Намерението на ГЕРБ да издигне за председател на комисията Антон Тодоров също е в сериозен разрез с обществения интерес. \"Г-н Тодоров доказано не притежава моралните качества, необходими за заемането на този пост. Дългогодишното му публично поведение го е превърнало в емблема на грозни персонални атаки и разчистване на сметки. Негова запазена марка са използването на компромати и манипулативното боравене с документи и архивни материали с често нечистоплътни цели. Не на последно място – радикалните промени в неговите позиции говорят, че, за да натрупа кариерни и политически дивиденти, г-н Тодоров е готов на всякакви, дори и срамни, метаморфози.. Нещо повече – известно е, че кандидатурата му за работа в служби от сектор сигурност е била отхвърляна поради установена непригодност\", пише в позицията на петте партии. \"Натрапчиво е единодействието, демонстрирано в тази област от двете големи – наглед враждуващи – пратии. И ГЕРБ, и БСП последователно издигат в редиците си и на важни държавни постове (депутати, министри) доказани доносници и офицери от комунистическите служби и с готовност се превръщат в политическа платформа, продължаваща влиянието на свързаните с ДС кланове\", пишат петте партии и смятат, че съвпадението в действияна не е случайно, а доказателство за единосъщност на ГЕРБ и БСП. \"И ГЕРБ, и БСП възпроизвеждат авторитарни модели и канализират антидемократичното влияние на Путинския режим у нас. И ГЕРБ, и БСП отказват да водят реална борба със системната корупция и са основни проводници на мафиотското овладяване на българските държавни институции. Процес, започнат още от БКП и ДС и услужливо продължен от техните наследници\". Настояват да бъде оттеглена номинацията на Антон Тодоров за председател на Комисията по досиетата и вместо него да бъде издигнат кандидат с доказан интегритет и обществено доверие, в диалог с гражданското общество и общността от уважавани изследователи на наследството на тоталитарните служби. ( за същото призоваха в отворено писмо група известни журналисти, университетски преподаватели и изследователи ). Комисията да бъде запазена и укрепена, и да бъде започнат процес по системното разкриване на документи на МВР и службите, за да излязат на светло политическите и икономически механизми на тъй наречения \"преход\"; да бъдат създадени условия за реална лустрация.", "date": "2017.10.01", "title": "Пет партии видяха координирана атака на ГЕРБ и БСП срещу Комисията по досиетата"}
{"url": "http://www.dnevnik.bg/sport/2017/10/01/3051563_shestima_ot_ranenite_fenove_v_amien_ostavat_v_bolnicata/", "text": "Шестима от пострадалите 29 запалянковци на мача между  \"Амиен\" и \"Лил\"  остават в болницата, съобщиха от лечебното заведение. В събота вечерта в 15-ата минута на двубоя от Лига 1 преградата на сектора за гости поддаде и десетки паднаха. Фоде Бало Туре от състава на гостите вкара гол и отиде да се радва пред сектора на феновете. Те пък от своя страна слязоха надолу да го поздравят и трибуната не издържа на натиска. \"Всички с изключение на шестима са изписани за домашно лечение. Сред по-сериозно пострадалите има такива с травми на черепа, гърдите и корема. Трима са непълнолетни – на 14, 16 и 17 години\", съобщиха от болницата, цитирани от \"Екип\".  Сирил Моро - префект на департамента Сома, обяви, че въпреки лошите травми нито един от пострадалите не е с опасност за живота. Френската полиция вече започна разследване заради инцидента на стадиона. \"Във връзка с извънредната ситуация на стадиона в момента има хора от полицията и следствието, които извършват необходимата проверка. Чакаме резултатите. Състоянието на стадиона беше идеално преди мача\", заяви президентът на домакините Бернар Жоанан. Изпълнителният директор на \"Лил\" Марк Ингла обаче категорично не е съгласен и нарече президента на \"Амиен\" безотговорен и недостоен човек.", "date": "2017.10.01", "title": "Шестима от ранените фенове в Амиен остават в болницата"}
{"url": "http://www.dnevnik.bg/biznes/2017/10/01/3051569_obshtina_balchik_zabrani_stopanskite_jivotni_v/", "text": "В туристическите зони в община Балчик ще могат да се отглеждат само животни - домашни любимци. По крайбрежната алея \"Дамбата\" и в цялата приморска част, както и в центъра на Балчик, стопаните ще могат да притежават само папагали, канарчета, рибки, хамстери и други подобни, гласи новата общинска наредба за отглеждане на селскостопански животни, предаде БТА. Ограничението обхваща и крайморския район в село Кранево. Обитаващите вилната зона край Балчик освен декоративни животни могат да отглеждат и до петнайсет възрастни птици и няколко зайкини заедно с приплодите им, според новите разпоредби. Освен в определените зони новата общинска наредба забранява отглеждането на селскостопански животни в имоти, които граничат или са на отстояние от петдесет метра от хотели, мотели, почивни станции, вили, бунгала, ресторанти, плажове и други туристически обекти. Ограничението обхваща и имоти, които са в близост до културни институти, защитени местности и природни забележителности. Общината ще санкционира нарушителите с глоба до 500 лева, а юридическите лица и едноличните търговци ще търпят имуществена санкция до 3000 лева. При повторно нарушение санкцията се удвоява, посочват от общината.", "date": "2017.10.01", "title": "Община Балчик забрани стопанските животни в туристистическите зони"}
{"url": "http://www.dnevnik.bg/sport/2017/10/01/3051521_konur_makgregur_shte_pobedia_meiuedur_ako_ima_revansh/", "text": "Звездата в смесените бойни изкуства Конър Макгрегър е уверен, че може да спечели втори боксов мач срещу Флойд Мейуедър. През август двамата се изправиха един срещу друг на ринга в един от най-очакваните мачове в историята, а американецът спечели с технически нокаут в десетия рунд. Мейуедър спечели своята 50-а победа в професионалната си кариера и за пореден път обяви, че се отказва. \"Мога да го победя, ще спечеля реванш срещу него. Единственото, което ме притеснява, е, че този малък кучи син се пенсионира. Знам, че съм добър и ако пак се изправим на ринга, той ще трябва да промени изцяло стила си и начина, по който се боксира\", каза в типичния си стил ирландецът. Макгрегър обясни, че е научил много от мача си с Мейуедър и знае как да му се противопостави. Ирландецът все още не е наясно дали реванш между двамата ще има, но обясни, че подобни разговори е имало преди първата среща. \"По принцип той каза, че ако има втори мач, ще е по правилата на ММА, но не знам дали ще стане. Ако иска, пак ще се боксираме, този път ще го чакам, ще го изтощя и ще го победя\", обясни Макгрегър.", "date": "2017.10.01", "title": "Конър Макгрегър: Ще победя Мейуедър, ако има реванш"}
{"url": "http://www.dnevnik.bg/bulgaria/2017/10/01/3051584_citat_na_denia_haresvam_general_desi_shte_si_merim/", "text": "Така протече част от първото официално интервю на съпругата на президента Десислава Радева в ефира на \"Дарик радио\" в предаването \"По-полека\" с водещ Теодора Симова. Радева коментира, че е избрала това предаване и точно радиото, защото \"човек не трябва да се взима прекалено на сериозно\" и е предпочела външният й вид да не е фактор в интервюто, защото често е обект на обсъждане. На въпроса намерила ли е \"дължина на полата, която предизвиква най-малък публичен хейт\", тя отговори, че такъв не съществува или винаги има някакви неудобства. Радева коментира различни аспекти от новата си роля като първа дама, като накрая обобщи, че да живее с човека Румен Радев е много лесно и приятно, но не и с президента Румен Радев.", "date": "2017.10.01", "title": "Цитат на деня: Харесвам \"Генерал Деси\". Ще си мерим пагоните с Борисов явно"}
{"url": "http://www.dnevnik.bg/sviat/2017/10/01/3051605_srubski_grajdanin_e_ubit_a_bulgarin_-_tejko_ranen_vuv/", "text": "Сърбин бе убит, а българин - тежко ранен, при конфронтация с афганистанци и чеченци във Виена тази нощ, предаде австрийската национална информационна агенция АПА, цитирана от БТА. Меле между шест души се разигра тази нощ в район \"Отакринг\" в столицата на Австрия. След като един от тях извадил нож, 21-годишен мъж получил тежки наранявания и малко по-късно е починал в болница. Човек, който е бил с него, е в тежко състояние с опасност за живота. Четирима души са задържани. Към 2 ч. тази нощ двете групи - 21-годишен сърбин и българин, от една страна, и четирима мъже от Афганистан и Чечения, от друга - влезли в конфронтация по неизвестни засега причини, съобщи полицейски говорител. Инцидентът станал близо до входа на метростанция. Както се посочва, единият от групата на четиримата, 22-годишен, извадил нож и наръгал сърбина и българина. И двамата получили много тежки наранявания. Някъде около час и половина по-късно 21-годишният сърбин починал в болница. След това четиримата мъже избягали, но малко по-късно били задържани. По 22-годишния нападател е имало следи от кръв. По случая е образувано разследване. В рамките на днешния ден заподозрените ще бъдат разпитани. Засега не е ясно каква е причината за случилото се, дали са участвали и още лица, както и видът и местонахождението на ножа. Министерството на външните работи съобщи пред \"Фокус\", че е отправило запитване до австрийските власти във връзка с инцидента.", "date": "2017.10.01", "title": "Сръбски гражданин е убит, а българин - тежко ранен във Виена, нападателите са задържани"}
{"url": "http://www.dnevnik.bg/zdrave/2017/10/01/3051684_pet_mirizmi_pomagat_za_rannoto_razpoznavane_na/", "text": "Ако човек спре да разпознава пет от най-характерните миризми в света, това може да се окаже сериозно предупреждение за наближаващи невродегенеративни прояви и деменция, съобщава \"Индипендънт\" като цитира ново изследване на Университета в Чикаго. Отличителните аромати са на Експериментът е проведен сред около 3000 души във възраст между 57 и 85 години в рамките на пет години. Когато опитът започнал сред тях нямало диагностицирани с деменция, но пет години по-късно когато той отново бил проведен,  , които първия път не успели да познаят миризмите, вече били потвърдени с невродегенеративното заболяване. Голяма част от участниците в експеримента - 78% - имали нормално обоняние и разпознали четири или пет от ароматите. Останалите обаче не успели. От тези, които познали само един или два (70 човека), цели 80% имали деменция пет години по-късно. А от тези, които не познали нито един (30 човека) - 100%. Учените от Чикагския университет са убедени, че обонянието може да е ключов ориентир за здравето на човек и особено за здравето на мозъка, но обикновено се подценява. Същевременно обаче подчертават, че \"тестът\" можеш ли да подушиш нещо, или не, съвсем не е достатъчен когато става въпрос за сериозни състояния. Може да се ползва само като подсказка на по-ранен етап. В общия случай тя се провява  след 65-ата година . Друго проучване за обонянието неотдавна показа, че  при възрастните хора загубата му като цяло, подсказва и за наближаващата смърт .", "date": "2017.10.01", "title": "Пет миризми помагат за ранното разпознаване на деменция"}
{"url": "http://www.dnevnik.bg/bulgaria/2017/10/01/3051673_poslanikut_na_sasht_spadut_na_chujdite_investicii_shte/", "text": "България се нуждае от повече работни места с добро заплащане, за да остават хората тук, а стандартът на живот да се повишава. Но за да се увеличат чуждестранните инвестиции, тя трябва да подобри бизнес климата и съдебната система, така че инвеститорите да чувстват сигурност. Това мнение изрази пред Би Ти Ви американският посланик в София Ерик Рубин. \"Не е добре, че има спад на чуждестранните инвестиции, включително американските, през последните две години. Насърчавам инвеститорите, но и говоря ясно с другите посланици какво е нужно - подобряване на бизнес климата и съдебната система, за да могат инвеститорите да разчитат на нея, за да могат при проблем да се опрат на нея\", каза американският дипломат. България сама трябва да реши според приоритетите си какво въоръжение е необходимо за модернизирането на армията й, но е важно то да е съвместимо с въоръжението на останалите членки на НАТО и със съседите й, каза той в отговор на въпрос. \"Не ние сме тези, които да кажат кое оборудване да бъде получено\", каза Рубин, но допълни, че за съюзниците от НАТО е важно въоръжението да е познато, за да могат при учения и съвместни операции силите да се разгръщат по-лесно. На второ място той посочи и поддръжката, за която България би могла да получи помощ от САЩ. Помолен да коментира депозираната в САЩ от бившия собственик на фалиралата КТБ Цветан Василев молба за  закрила по закона \"Магнитски\" , американският дипломат уточни, че част от информациите в българските медии за този закон са некоректни. \"Този закон не визира България, нито конкретен човек, той е глобален и не е наказателен. Всеки човек или организация може да се възползва от него като изпрати молба срещу хора, замесени в нарушения на човешките права или корупционни практики. Всички молби биват внимателно разглеждани\", каза дипломатът. Попитан дали може да се очаква президентът Тръмп да посети България, той отговори, че прави всичко възможно, за да стане това реалност, и би бил много щастлив посланик, ако това се случи. \"Ще свърша моята работа, обяснявайки защо България е важна и колко добре ще бъде посрещнат, ще се постарая да има много визити в двете посоки\", каза дипломатът.", "date": "2017.10.01", "title": "Посланикът на САЩ: Спадът на чуждите инвестиции ще се преодолее само с правна сигурност"}
{"url": "http://www.dnevnik.bg/video/2017/10/01/3051698_video_sblusucite_na_policiia_i_katalunci_v_denia_na/", "text": "Очевидци разказват за тежко въоръжени полицаи, които удрят хората с палки и изблъскват дошли да гласуват, включително жени и възрастни хора в деня на незаконния референдум за независимост на Каталуния в неделя. В един от инцидентите в Барселона е стреляно и с гумени куршуми. Каталунските власти съобщиха за 337 ранени, но Ада Колау, кмет на Барселона, обяви, че пострадалите са със 120 души повече и призова полицията да спре атаките срещу \"беззащитното население\". В отделно съобщение каталунската спешна медицинска помощ заяви, че 465 пострадали, двама от които са в тежко състояние в болницата. Полицията съобщи за 12 пострадали униформени служители. Жандармерията коментира по повод обвиненията, че \"отвръщаме на обиди и провокации, докато защитаваме закона\".", "date": "2017.10.01", "title": null}
{"url": "http://www.dnevnik.bg/sport/2017/10/01/3051703_sedem_ot_sedem_za_barselona_mesi_vduhnovi_pobeda_nad/", "text": "Размирната обстановка в Каталуня и инцидентите около референдума за независимост на областта не можаха да спрат победния ход на \"Барселона\" в Ла Лига. Каталунците надделяха над \"Лас Палмас\" с 3:0 и вече имат седем победи от седем мача през сезона. В основата на успеха беше Лионел Меси, който подаде за първия гол на Серхио Бускетс, а след това сам реализира другите два. Двубоят се  игра пред празни трубуни , след като от клуба решиха да не пускат феновете, за да не се стига до нови инциденти около гласуването за референдум. По-рано от ръководството на \"Барселона\"  поискаха срещата да бъде отложена, но испанската лига не позволи . Дали заради липсата на публика, или по друга причина футболистите на \"Барселона\" изиграха слабо първо полувреме, в което липсваше настроение. Лионел Меси и компания рядко стигаха до вратата на \"Лас Палмас\", а за сметка на това в защита показаха липса на концентрация. След първите 45 минути учудващо статистиката сочеше, че гостите имат повече подавания и са владеели топката в по-голяма част от времето. След подновяването на играта нещата бързо си дойдоха на мястото и \"Барселона\" откри след четири минути. Меси центрира от корнер, а Серхио Бускетс засече с глава за 1:0. Халфът изпревари Борха Ерера и въпреки, че беше дърпан за фланелката нямаше проблем да се разпише. Попадението улесни \"Барселона\", като в защитата на гостите се отвориха доста празни пространства, а защитата се изнесе малко по-напред. Въпреки това каталунците трябваше сериозно да се потрудят преди да успеят да реализират още голове. Второто попадение падна в 70-ата минута след хубава комбинация между Денис Суарес и Меси. Аржентинецът се реваншира за свой пропуск секунди по-рано. Меси получи топката, финтира Чичисола и вкара в опразнената врата. Седем минути по-късно №10 се разписа за втори път, като отново асистенцията дойде от Суарес, но този път от Луис. Уругваецът пусна хитър пас, извеждайки Меси сам срещу вратаря и той нямаше как да сбърка. До края на мача Суарес на свой ред се опита да вкара, но първо негово попадение беше отменено заради фаул в атака, а след това той пропусна от няколко метра да се запише сред голмайсторите.", "date": "2017.10.01", "title": "Седем от седем за \"Барселона\", Меси вдъхнови победа над \"Лас Палмас\" на празния \"Камп ноу\""}
{"url": "http://www.dnevnik.bg/sport/2017/10/01/3051712_ikonomichna_pobeda_nad_cherno_more_vurna_levski_v/", "text": "\"Левски\" спечели шеста победа от началото на сезона като надигра с минималното 1:0 \"Черно море\" на своя \"Георги Аспарухов\". Традицията варненци да играят трудно на \"Герена\" се запази, като вече 59 години тимът няма шампионатна победа над сините. Единственото попадение за \"Левски\" отбеляза Давид Яблонски, който вкара четвъртия си гол за сезона. \"Мисля, че стояхме доста по-добре от нашия противник, имахме много ситуации и такива мачове трябва да се печелят много по-лесно, не да треперим до самия край, защото авансът ни е само един гол. Има доста неща, които трябва да се подобряват, най-вече при завършващата фаза, днес играхме по-бързо, както ми се иска, но има върху какво да се работи\", каза след двубоя Делио Роси. Срещата не започна никак добре за столичани, след като още в 11-ата минута гостите получиха право да изпълнят дузпа. Мариян Огнянов беше повален от Васил Панайотов и Жерсон Кабрал в наказателното поле и съдията Станислав Тодоров посочи бялата точка. Георги Илиев застана зад топката, но стреля в средата, а Божидар Митрев усети това и не се хвърли, като лесно улови изстрела. Пропуснатата дузпа повлия на самочувствието на варненци и в следващите минути те рухнаха. Жорди Гомес удари греда от фаул, а малко по-късно \"Левски\" стигна до гол. Яблонски се оказа най-съобразителен при един корнер и чукна топката в мрежата зад Емил Михайлов. До края на първата част \"Левски\" беше по-активния отбор, като \"Черно море\" опита да отговори с агресия и повече битка, но нямаше чисти положения пред Божидар Митрев. За сметка на това сините действаха с по-голяма увереност, но пропуски направиха Обертан и Серджиу Буш. След почивката ситуацията не се промени, като \"Левски\" свали малко оборотите, а нови голове не паднаха. \"Загубихме заради един корнер, а даже мисля, че не трябваше да е корнер. Получи се някакъв заслон на наш играчи и ни вкараха. Топката излезе в аут, а съдията даде корнер. Мисля, че и дузпата повлия, защото загубихме увереност. Поздравявам момчетата за труда, който положиха на \"Герена\". Аз обаче съм сигурен, че с тази увереност и такава непримиримост трудно ще ни преодоляват другите отбори\", каза треньорът на варненци Емануел Луканов. Той не обвини капитана Георги Илиев, като обясни, че всеки може да изпусне дузпа. \"Той е взел такова решение и ние го уважаваме. Ако вратаря се хвърли топката ще влезе в средата, но се случва\". Успехът върна \"Левски\" на третото място в класиранто, като сините вече имат 21 точки, с една повече от \"Верея\".", "date": "2017.10.01", "title": "Икономична победа над \"Черно море\" върна \"Левски\" в тройката"}
{"url": "http://www.dnevnik.bg/sviat/2017/10/01/3051693_ne_sa_samo_kataluncite_-_koi_oshte_v_es_se_stremi_kum/", "text": "Каталуния По време на диктатурата на Франко каталунският език е забранен. Междувременно областта са радва на широка културна и политическа автономия със свой собствен регионален парламент. За много граждани на Каталуния обаче това не е достатъчно. Те искат своя самостоятелна държава - главно по икономически причини. Каталунците смятат, че испанската държава ограбва богатата Каталуния. От началото на икономическата криза броят на привържениците на независимостта нарастна значително. Регионалното правителство в Барселона иска да проведе референдум през ноември. За разлика от британското правителство Мадрид не признава законността на референдума. Така конфронтацията изглежда неизбежна. Страната на баските При режима на Франко потискани се чувстват също и баските. Страната на баските обаче е значително по-слаба в икономическо отношение от Каталуния. Затова и само малцинство от баски националисти е войнствено настроено. Баската нелегална организиция ЕТА, която се бори за независимост, е убила над 800 души през последните 50 години. Преди три години ЕТА официално се отказа от насилието. Нито атентатите на групировката, нито политическите преговори доближиха баските до провеждането на референдум, да не говорим за независимост. Според испанския Конституционен съд, единствено централното испанско правителство може да организира всенародни допитвания, а то е категорично против, включително по отношение на Каталуния. Фландрия На последните белгийски парламентарни избори партията \"Нов фламандски алианс\" на Барт де Вевер стана най-голямата политическа сила във Фландрия. Барт Де Вевер е убеден, че общата белгийска държава ще изчезне и иска да постигне независимост за Фландрия по пътя на преговорите. Фламандският сепаратизъм е особен случай. Белгия със състои от холандскоговорящата Фландрия, френскоговорящата Валония (включително немскоговорящата общност) и от официално двуезичния Брюксел. Ако Фландрия се отцепи, Белгия ще загуби над половината от населението си, както и значителен дял от икономиката си. Тоест от Белгия няма да остане много. Най-спорният въпрос е за статута на Брюксел, където са седалищата на ЕС и НАТО. Не е ясно и какво ще стане с Валония, за която съществуват идеи за сближаване с Франция, Люксембург и дори с Германия. Досега обаче белгийците винаги са успявали да останат едно цяло. Падания Северноиталианското сепаратистко движение има чисто икономически мотиви. Северът - областите Ломбардия, Аоста, Пиемонт, Лигурия, Венето и Емилия Романа - създава със своята промишленост и банково дело една голяма част от италианския БВП. Много северноиталианци смятат, че Средна и Южна Италия пилеят трудно спечелените от Севера пари. През 90-те години партията Северна лига искаше пълно отцепване на Падания, позовавйки се на името \"pianura padana\" на долината на река По. Днес Северната лига е значително по-умерена и сега партията се бори за това, Падания да запазва за себе си една трета от приходите си, вместо първо да ги превежда на Рим. Южен Тирол В Южен Тирол се съчетават политико-икономически и обществено-културни фактори. До края на Първата световна война Южен Тирол е в състава на Австро-Унгария, след това е отстъпен на Италия. След фаза на италианизиране по времето на Мусолини, Южен Тирол постепенно получава повече политическа и езикова автономия след Втората световна война. Благосъстоятелният регион дори има право да задържа голяма част от държавните приходи за себе си. Дълго време южнотиролците изглеждаха доволни, но дълговата криза отново разпали сепаратизма. Италия е втората най-задлъжняла страна от еврозоната след Гърция. Икономиката ѝ стагнира, а южнотиролците не искат да имат нищо общо с проблемите на цяла Италия. Все по-често се надигат гласове, които настояват за отцепване от Рим. Корсика Френската държава дълго се опитваше да изтласка корсиканския език от обществения живот и училищата. Франция се бореше срещу стремежите за автономия на областта. Военнизирани групировки като FLNC години наред се опитваха с насилие да откъснат областта от Франция, като извършваха нападения срещу представители или символи на френската държава. Едва това лято групировката официално се отказа от насилието. Конфликтният потенциал обаче остана. Предпазливите предложения на социалистическото правителство на Лионел Жоспен през 2000 година за повече автономия изкараха консервативната опозиция на барикадите. Консерваторите се опасяваха, че и други региони като Бретан или Елзас ще настояват за повече независимост. Бавария Само една малка част от баварците насериозно мислят за собствена държава. Но и днес федералната провинция Бавария официално се нарича \"Свободна държава Бавария\". При всички положения тя би могла да просъществува самостоятелно: Бавария е най-голямата по територия германска провинция, има повече жители от Швеция или Португалия - близо 13 милиона, представлява най-силната икономика от всички германски провинции. Желанието за повече баварска независимост всъщност идва от финансовото изравняване между отделните федерални провинции, което компенсира донякъде разликите между богатите и бедни провинции - Бавария иска да внася по-малко в общата каса. Но и тук има сепартисти. Политикът от ХСС Вилфрид Шарнагел пледира в издадената си през 2012 година книга \"Бавария може и сама\" за отцепване на провинцията от федерацията. Засега от този призив обаче не се е зародило някакво по-сериозно сепаратистко движение.", "date": "2017.10.01", "title": "Не са само каталунците - кой още в ЕС се стреми към независимост"}
{"url": "http://www.dnevnik.bg/sport/2017/10/01/3051728_neubeditelnoto_predstaviane_na_livurpul_produlji_s/", "text": "\"Ливърпул\" продължава да редува силни и слаби прояви през сезона във  Висшата лига , като серията продължи и при гостуването на \"Нюкасъл\". Червените стигнаха само до точка въпреки че поведоха на \"Сейнт Джеймсис парк\". Коутиньо изведе гостите напред в 29-ата минута с прекрасен гол, но само седем минути по-късно Хоселу изравни. Двубоят предвещаваше да е интересен, тъй като нито веднъж в досегашните 44 шампионатни сблъсъка, двата тима не бяха завършвали при нулево равенство. След спечелената точка тимът на Юрген Клоп е с 12, заемайки седмата позиция. \"Ливърпул\" изостава със седем точки от лидерите \"Манчестър сити\" и \"Манчестър юнайтед\". В класирането обаче е изключително сгъстено, като между третия \"Тотнъм\" и осмия \"Уотфорд\" разликата е само две точки. В началото на двубоя \"Ливърпул\" играеше по-добре, като до голяма степен това се дължеше на високата преса, благодарение на нападателите. Червените действаха с традиционния си висок интензитет, което обърка малко тима на Рафаел Бенитес. В 29-ата минута  Филипе Коутиньо  напредна с топката, разходи се между няколко бранители на \"свраките\" и с мощен шут с десния крак откри резултата. Бразилецът отбеляза своя 17-и гол извън наказателното поле, като след дебюта си във Висшата лига няма друг футболист с подобно постижение. Вместо червените да се възползват от ранното си предимство и да се опитат да затворят пространствата в собствената си половина, те направиха точно обратното. \"Ливърпул\" се оголи и допусна старата си слабост в отбрана. В 36-ата минута Хоселу възтанови равенството, не и без помощта на Жоел Матип. Бранителят на домакините опита да изчисти топката с отчаян шпагат, но вместо това чукна кълбото в краката на нападателя на \"свраките\", а той се разписа без проблем. След почивката на терена имаше само един отбор, този на \"Ливърпул\". Гостите бяха далеч по-активни, а Юрген Клоп опита да промени развоя на мача с със смени от пейката. Нов гол обаче не падна, като най-сериозния пропуск направи Алекс Окслейд-Чембърлейн. Резервата засече центриране от около 10 метра, но ударът му с глава мина над гредата. Мърсисайдци завършиха с 68% притежание на топката и общо 17 изстрела, но не успяха да победят в Североизточна Англия. По-чистите положения бяха за домакините, като те завършиха с пет точни изстрела от общо осем удара. В друг мач от неделната програма и другият тим от Мърсисайд не успя да победи. \"Евертън\" изненадващо отстъпи с 0:1 у дома на \"Бърнли\". Единственото попадение на \"Гудисън парк\" отбеляза Джеф Хендрик в 21-ата минута. Голът на Хендрик падна след комбинация от 24 подавания между играчите на \"Бърнли\". Единството попадение от началото на сезона, при което отбор е правил повече пасове е това на Фабиан Делф за \"Манчестър сити\" срещу \"Кристъл палас\" - 31. Виненочервените доказаха за пореден път, че са костелив орех и взеха втора победа навън през кампаният. След като шокираха шампиона \"Челси\" на старта на сезона, сега играчите на Шон Дайш победиха и друг от тимовете от горната половина на класирането. Преди това \"Бърнли\" взе точка и от другия тим от града, завършвайки 1:1 с \"Ливърпул\". Отборът на Дайш има повече победи като гост (2) и повече точки (8) след седем кръга, отколкото за цялата минала кампания. \"Евертън\" пък вече е сдве загуби на \"Гудисън парк\", колкото имаше обшо за миналия сезон.", "date": "2017.10.01", "title": "Неубедителното представяне на \"Ливърпул\" продължи с равенство срещу \"Нюкасъл\""}
{"url": "http://www.dnevnik.bg/sviat/2017/10/01/3051730_tereza_mei_obeshta_da_zamrazi_studentskite_taksi_v/", "text": "Британският премиер Тереза Мей настоява, че има правилната стратегия да изведе Великобритания от Европейския съюз и министрите ѝ са обединени около тази кауза. Тя се опитва да защити позицията си по време на конгреса на Консервативната партия, който започна днес. Въпреки вътрешния натиск да напусне след провала на парламентарните избори през юни, Мей е категорична, че ще остане на поста си. Тя иска да използва конгреса на торите в Манчестър, за да постави ново начало и да обяви социални политики към студентите и уязвимите граждани, пише агенция \"Ройтерс\". В интервю на Андрю Мар за Би Би Си, тя отхвърли слуховете за разкол в кабинета. \"Нека бъда много ясна: аз свиках изборите, аз водих кампанията, поемам отговорността си и съжалявам, че някои много добри членове на парламента изгубиха местата си\", каза Мей \"Това, което имам, е кабинет, обединен в тази мисия и стоящ зад подхода, който  обявихме във Флоренция \", заяви тя, напомняйки за речта си към ЕС, изнесена в италианския град преди дни. Борис Джонсън Това се случи ден, след като външният министър Борис Джонсън очерта свои лични \"червени линии\" в преговорите за Брекзит - чте преходния период трябва да е дълъг максимум 2 години; Лондон не бива да приема нови решения на Европейския съд или на ЕС през това време; да не плаща за достъп до единния пазар; да не копира европейски регулации, за да получи достъп до общия пазар. От месеци в британските медии има спекулации, че Джонсън, който бе един от основните агитатори за Брекзит, се опитва да измести Мей от лидерското място. Той е част от политиците, настояващи за \"твърд\" Брекзит, докато финансовият министър Филип Хамънд призовава за запазване на възможно най-близки връзки с ЕС. Социални политики Разширяване на програмата \"Помощ за покупка\", която съдейства на британците да се сдобият със собствен дом, и замразяване на университетските такси – с тези две обещания Мей се надява да си върне подкрепата на младите британци, голяма част от които застанаха зад лидера на лейбъристите Джеръми Корбин. Таксите за студенти ще бъдат замразени на сегашното им ниво от 9250 лири, а нивото на дохода, след което бившите студенти трябва да започнат да изплащат заемите си, ще бъде повишено от 21 000 лири годишно на 25 000. Мей призна, че реагира така на възхода на лейбъристите и обеща цялостен анализ на финансирането на университетите.", "date": "2017.10.01", "title": "Тереза Мей обеща да замрази студентските такси в опит да си върне младите хора"}
{"url": "http://www.dnevnik.bg/politika/2017/10/01/3051731_i_valeri_simeonov_se_zastupi_za_delian_dobrev/", "text": "Освен  регионалните структури на ГЕРБ  и лидерът на Националния фронт за спасение на България и вицепремиер Валери Симеонов настоя оставката на депутата от ГЕРБ Делян Добрев да не се приема и той да остане в голямата политика.", "date": "2017.10.01", "title": "И Валери Симеонов се застъпи за Делян Добрев"}
{"url": "http://www.dnevnik.bg/sport/2017/10/01/3051736_rekordyorut_marselinyo_i_lukoki_kachiha_ludogorec_na/", "text": "Шампионът \"Лудогорец\" оглави класирането в Първа лига след победа с 2:0 над \"Берое\" в последния мач от 11-ия кръг. Разградчани победиха на свой терен и след вчерашното  равенство на ЦСКА с \"Етър\" , изпревариха червените, като имат 27 точки, с една повече от столичани. Точни за успеха на шампионите бяха Марселиньо и Джоди Лукоки. Бразилецът отбеляза своя 57-и гол в българския елит и вече е №1 по този показател, пред сънародника си Маркиньос. Загубата пък е първа за \"Берое\" от началото на сезона. Димитър Димитров направи три промени в титулярния сис състав от двубоя с  \"Хофенхайм\"  в Лига Европа, като Светослав Дяков, Козмин Моци и Густаво Кампаняро отстъпиха местата си на Георги Терзиев, Яцек Горалски и Клаудиу Кешеру. \"Берое\", който в предния кръг спря \"Левски\" с 0:0 беше единствено без ветерана Веселин Пенев, а вместо него игра Камен Хаджиев. От самото начало гостите от Стара Загора опитаха да бъдат активни и да пресират шампионите високо, за да не им дават да разиграват лесно топката. \"Лудогорец\" на няколко пъти беше близо до това да допусне грешка от пресата на старозагорци, но до проблеми пред Броун не се стигна. Постепенно \"Лудогорец\" наложи стила си и започна да се чувства по-добре на терена, а от там последваха и опасностите. В 14-ата минута Лукоки намери Анисе в наказателното поле, той стреля без да се бави, но Павел Виданов застана на пътя на топката и предотврати сигурен гол. \"Берое\" нямаше отговор на натиска на \"Лудогорец\", като Мартин Камбуров беше много инертен, нападателят се връщаше назад, като по този начин с нищо не застрашаваше вратата на Душан Перниш. В 23-ата минута гостите от Стара Загора сами се вкараха в проблеми, в опита си да изнасят топката с подавания. Павел Виданов пое лошо към собственото си поле, Марселиньо го натисна на ръба на нарушението и отне, след което с мощен шут от около 5 метра прониза Перниш – 1:0. Бразилецът отбеляза своя 57-и гол в българския елит, с което стана най-резултатния чужденец в историята на българския футбол. Марселиньо, който пристигна в \"Лудогорец\" през 2011 г. и е в основата на шестте поредни титли на разградчани, има 172 мача в елита. Той изпревари с един гол досегашния №1 Маркиньос, който игра за \"Беласица\", ЦСКА, \"Монтана\", \"Локомотив\" (София) и \"Пирин\" (Благоевград). До края на първата част най-добрата ситуация за гостите беше на сметката на Педро Еуженио, но неговият удар по диагонала беше спасен от Хорхе Броун. След почивката \"Лудогорец\" вече не беше толкова методичен, а опита набързо да реши всичко в мача. Шампионите стигнаха до нов гол в 49-ата минута, като Джоди Лукоки вкара, но попадението му беше отменено заради игра с ръка. Въпреки това \"Лудогорец\" показа солидна скорост в нападение и най-вече атаки по крилата, където много активни бяха крайните защитници Натанаел и Сисиньо. В 76-ата минута шампионите бяха много близо до втори гол на два пъти. Първо Кешеру стреля с глава, с гръб към вратата, но Душан Перниш реагира отлично и изби в корнер. При последвалия ъглов удар Анисе скочи най-високо, но изстрелът му мина встрани от десния стълб. Попадението обаче падна четири минути преди края, а негов автор беше Джоди Лукоки. Крилото затвърди отличната си форма с много красиво изпълнение. Той се разписа след хубав пас на Натанаел и от малък ъгъл преодоля Душан Перниш.", "date": "2017.10.01", "title": "Рекордьорът Марселиньо и Лукоки качиха \"Лудогорец\" на върха в Първа лига"}
{"url": "http://www.dnevnik.bg/bulgaria/2017/10/01/3051737_grajdanska_iniciativa_svikva_protest_sreshtu/", "text": "Инициативата \"Правосъдие за всеки\" свиква в четвъртък - 5 октомври, протест пред Съдебната палата срещу подмяната на правосъдието с правообслужване на олигархията. Трите власти – законодателна, изпълнителна и съдебна, положиха системни и координирани усилия да подчинят правото на политиката, съда - на прокуратурата, а всички нас - на олигархията, която се е настанила трайно в държавните институции, се казва в изявление на \"Правосъдие за всеки\". В него се посочва, че под натиск и натъмно парламентът е променил три закона (Наказателно процесуалния кодекс, Закона за съдебната власт и Закона за опазване на околната среда), с които е занижил съдебния контрол, ограничил е правото на защита и е подсилил прокурорската власт. Корупционните разследвания, според проекта на ГЕРБ, също ще останат под пълната власт и контрол на главния прокурор въпреки препоръката на ЕК за създаване на силен антикорупционен орган с разследващи функции, в чийто състав да влизат и независими прокурори, продължава декларацията Вече можем твърдо да кажем, че живеем в Прокурорска република с квази парламентарно управление. Канят се да ни отнемат и единствената съдебна защита от произвола на властта с явно дирижирания и предизвестен избор на председател на Върховния административен съд. Случаят с \"държавната сопа\", размахана над \"Дунарит\" и \"Емко\", и недопустимата прокурорска намеса там е най-яркото доказателство, че олигархията е осъществила \"триединство на властите\", пише \"Правосъдие за всеки\".  Членовете на инициативата призовават обществото да попречи да се случва повече гаврата с правото, потъпкването на интересите ни и унижението на достойнството на гражданите. \"Можем ли да спасим държавата и да защитим децата си от \"прегръдката на Мафията\"? Дали искаме да останем част от обединена Европа или сме съгласни да ни строят под знамето на корупцията, развяно от слугите на Олигархията?\" питат риторично авторите на обръщението. ", "date": "2017.10.01", "title": "Гражданска инициатива свиква протест срещу подмяната на правосъдието с прокурорска власт"}
{"url": "http://www.dnevnik.bg/photos/2017/10/01/3051674_snimka_na_denia_moje_da_celunete_mladojeneca_ili/", "text": "                        59-годишният Крайле и 60-годишният Менде имат връзка от 38 години и сключиха брак в общината на Шьонеберг в Берлин днес - в деня, в който в Германия влиза в сила новия закон, позволяващ еднополовите бракове. Те се записват в историята като  .", "date": "2017.10.01", "title": "Снимка на деня: \"Може да целунете младоженеца\", или първият гей брак в Германия"}
{"url": "http://www.dnevnik.bg/sviat/2017/10/01/3051714_zabraneniiat_referendum_v_katalunia_prikljuchi_s_nad/", "text": "Забраненият от съда и властите в Испания референдум за независимост на Каталуня приключи с инциденти с насилие между полиция и гласуващи предимно в Барселона, в които в според каталунските власти са ранени 761 души. Вместо да охладят страстите, сцените на сблъсъци доведоха на моменти кризата до експлозивна ситуация, която разтърси испанската политика и общество и тепърва ефекта от нея ще се усеща и коментира в Европа. Единството на Испания бе запазено, но с цената на разширяващо се разцепление между Мадрид и най-богатата провинция на страната - каталунската икономика е почти с размера на тази на Португалия. Събитията в неделния ден се диктуваха от командващите полицията и жандармерията, но негативите със сигурност ще обере премиерът Мариано Рахой. Той пропусна срещата на лидерите на ЕС в Естония, за да остане в Мадрид във важни за Испания дни, но по всичко изглежда, че не успя да приложи закона без да раздуха още повече стремеж към независимост в Каталуня. Поуки от случилото се ще си вземат страни, където има подобни проблеми, каквито са Великобритания, Италия, Белгия. Фактически референдумът не се състоя, но и полицията не разполагаше с ресурс да затвори всяко възможно място за гласуване в почти 1000 градове и села и да попречи на над 7200 души от избирателните комисии да проведат вота. Шансът Каталуня да се отдели скоро бе нулев още преди неделното гласуване. Независимо от резултатите и дори Мадрид да бе оставил то да се проведе, то няма легитимност в Испания и чужбина. Освен това вотът не отговаряше на елементарни условия за честност - можеше да се гласува където поискаш и с бюлетини, които можеш сам да си разпечаташ, нямаше избирателни списъци и контрол срещу гласуването на няколко места, а резултатите - каквито и да са те и когато и да бъдат обявени - може да се окажат напълно произволни. Рахой обяви вечерта, че референдум в Испания не е имало, а каталунците са били подлъгани от лидерите си. Това е стратегия на регионалното правителство срещу законността и демократичната хармония в Испания и е \"път, който не води никъде\", добав той. Премиерът благодари на полицията и жандармерията, че са защитили законовия ред и обеща да се срещне с всички партии в страната, за да обсъди бъдещето след днешния ден. Правителството на каталунския лидер Карлес Пучдемон все пак може да действа авантюристично и да реши да обяви независимост, включително като хвърли вината за насилието върху Мадрид. Но тогава централното правителство на Рахой може да прибегне до член 155 от Конституцията, който досега никога не е бил използван. Това е т.нар. ядрена опция в спора с Барселона, защото ще отведе правителството в непознати конституционни води и ще разтърси Испания. Целта на член 155 е да даде основание на Мадрид да замрази самоуправлението на една от 17-те автономни провинции.  се състои от два параграфа: 1. Ако автономната общност не изпълни задълженията си съгласно Конституцията или други закони, или действа по начин, който представлява тежък удар срещу общите интереси на Испания, праителството, след като уведоми първия министър на автономната общност и - ако не последва отговор - с абсолютно мнозинство от гласовете в Сената може да предприеме необходимите мерки, за да принуди региона да изпълни задълженията си или да защити споменатия общ интерес. 2. За да изпълни мерките, посочени в предходния параграф, правителството може да инструктира всички власти в автономните общности. В началото на септември испанската агенция Europa Press цитира неназован правителствен източник, според който процедурата по член 155 може да бъде приключена за 5 дни. практически всяка от тях е под контрола на представител на управляващата Народна партия на Рахой: р Карлес Пучдемон администрацията му да изпълнява задълженията си и да спре да нарушава законите. , макар да не е ясно под каква форма може да стане това. , като уведомява неговия председател. , съставена в момента от 54 сенатори - 30 от Народната партия, 12 социалисти, 4 от Подемос и 8 от партиите на малцинствата.  да предостави данни и аргументи в защита на своята позиция; той може да реши да назначи свой представител пред Сенат.  и препоръки по повод обръщението от правителството в Мадрид. , като за решение е нужно одобрението на поне половината сенатори - 13 от 266, докато Народната партия разполага със 149. Председателят на Сената Пио Гарсия-Ескудеро и на Комисията за автономните общности Хуан Хосе Имброда Ортис са членове на Народната партия. Каталунският премиер може да опита да насрочи местни избори, за да канализира енергията от референдума и допълнително да зареди с нея каузата за независимост. Испанският премиер е ограничен от това, че е начело на правителство на малцинството, зависимо от подкрепата на баските националисти, а те не са във възторг от действията му в Каталуня. Едва преди дни правителството трябваше да оттегли заради недостатъчно подкрепа в парламента плановете си за промени в данъците и разходите. Социалистите от опозицията подкреят Рахой за действията му в Каталуня, но това едва ли ще продължи вечно и след неделното насилие може да се опитат да го отстранят от власт и да предизвикат предсрочни избори. От друга страна,  от поредната вълна на противопоставяне с Мадрид. Традиционно, там едва 15-20 процента са подкрепяли независимост, а рекордът е от 2013г. - 49%, дължащ се основно на това, че през 2010г. Конститционният съд отказа да предостави на Каталуня повече автономия. Последва референдумът от 2014г. - игнориран от Мадрид като противоконституционен - с под 50% активност и 80% \"да за независимост. След това привържениците на отделянето от Испания намаляха до около 41%, но това бе достатъчно през 2015г. да напълнят парламента в Барселона със свои представители. На този фон Мадрид трябва да намери начин да намали напрежението и вероятно решението е нова сделка с Барселона, разширяваща автономните права на Каталуня. В крайна сметка, може да се окаже, че цялата история с референдума е целяла именно това.", "date": "2017.10.01", "title": "Забраненият референдум в Каталуня приключи с над 760 ранени, какво следва"}
{"url": "http://www.dnevnik.bg/photos/2017/10/01/3051671_fotogaleriia_svetovnite_snimki_na_denia_-_1_oktomvri/", "text": "Британецът Пол Гост наблюдава как екипът му се състезава в баскетболен мач с инвалидни колички по време на Invictus игрите в Торонто.", "date": "2017.10.01", "title": "Фотогалерия: Световните снимки на деня - 1 октомври 2017 г."}
{"url": "http://www.dnevnik.bg/sport/2017/10/01/3051757_isko_donese_purvi_domakinski_uspeh_na_real_za_sezona/", "text": "\"Реал\" (Мадрид) запазва дистанция от седем точки от водача в Ла Лига  \"Барселона\"  след изиграването на седем кръга от шампионата. Кралския клуб надигра с 2:0 \"Еспаньол\" на \"Сантяго Бернабеу\" с два гола на Франсиско Аларкон – Иско. Халфът се представи блестящо и беше най-добрия футболист на терена. Това беше първи домакински успех за шампионите на Испания от началото на сезона, след като предишните им три бяха далеч от дома. \"Реал\" беше пълен господар на терена, като отправи общо 21 удара към вратата на каталунците и владееше топката в 64% от времето, но пропусна да разгроми съперника си. Кристиано Роналдо за пореден мач този сезон не успя да се разпише и след двубоя за Суперкупата на Испания с \"Барселона\" няма гол. Зинедин Зидан не можеше да разчита на Гарет Бейл, Карим Бензема,  Дани Карвахал , Тео Ернандес, Матео Ковачич и Марсело заради контузии, но все пак извади боеспособен състав на терена. В 30-ата минута Иско откри след пас на Кристиано Роналдо и отбеляза 11-ия си шампионатен гол за календарната 2017 г. Техничарят стана халфа с най-много голове за този период, като никой друг от средната линия няма подобно постижение. Попадението на Иско даде спокойствие на шампионите, които след почивката определено свалиха темпото и на няколко пъти в защита действаха високомерно. Загуба на концентрация от капитана Серхио Рамос обаче можеше да струва скъпо в 67-ата минута, когато Морено открадна топката, но Начо се намеси авторитетно и изби. Много силно в дебюта си се представи Ашраф Хакими. Той започна на десния фланг на защитата и беше много активен, като не показа никакво притеснение въпреки своите 18 години. В 70-ата минута Иско отбеляза второто си попадение след пас на Марко Асенсио. Начало на атаката даде Кристиано Роналдо, а голмайсторът се разписа след хубав удар от границата на наказателното поле. Успехът е под №100 за \"Реал\" над \"Еспаньол\" в историята.", "date": "2017.10.01", "title": "Иско донесе първи домакински успех на \"Реал\" за сезона"}
