{"url": "http://www.dnevnik.bg/sport/2017/11/02/3071077_ros_braun_hamiltun_moje_da_bude_sravniavan_s_shumaher/", "text": "Бившият директор на \"Бенетон\", \"Ферари\" и \"Мерцедес\" и настоящ технически шеф на Формула 1 Рос Браун смята, че световният шампион Люис Хамилтън може да бъде считан за един от най-великите пилоти в историята. Британецът, който спечели четвърта титла в неделното състезание за  Гран при на Мексико  постоянно е сравняван с Михаел Шумахер, а Браун е на мнение, че приликите между двамата са много. Браун беше неизменно до Шумахер в продължение на 19 години. Двамата работеха без прекъсване от 1991 до 2006 г., а след това и при завръщането на седемкратния шампион в \"Мерцедес\" от 2010 до 2012 г. Британският технически директор имаше участие при всички титли на германеца с отборите на \"Бенетон\" и \"Ферари\". Според него всички рекорди, които Шумахер записа сега са в полезрението на Хамилтън. \"Когато Михаел записа всички тези успехи, аз не мислех, че някой ще може да ги подобри. Но виждайки как се представя Люис в момента, вече съм на мнение, че има\", каза Браун пред Sky Sports. Той беше един от хората, които имаха ключова роля  Хамилтън  да премине в \"Мерцедес\" в началото на 2013 г. Браун и пилотът работиха заедно само година, но техническият директор постави основата на шампионския болид на германската марка, която доминира неизменно в последните четири сезона. През сезон 2017 Хамилтън успя да подобри два от рекордите на  Шумахер  – стартовете му от първа редица, както и спечелените квалификации. Германецът обаче е №1 в двете най-ценни класации – спечелените победи (91) и спечелените титли (7). \"Със сигурност трябва да причислим Люис към един от великите, защото той постигна много неща. Вярвам, че може и повече, може да се изравни с Шумахер, виждаме че има глад за още победи\", каза още Браун. Британецът обаче смята, че в бъдеще конкуренцията за титлите във Формула 1 ще бъде още по-жестока, най-вече заради съзряването на Макс Верстапен. Холандецът е само на 20 години, а през този сезон взе две победи. \"Макс ми прилича много на Михаел, когато беше млад. Млад е, агресивен и е надарен по природа с много скорост. В бъдеще той ще бъде един от пилотите, които ще се борят за титлите\", добави Браун.", "date": "2017.11.02", "title": "Рос Браун: Хамилтън може да бъде сравняван с Шумахер"}
{"url": "http://www.dnevnik.bg/photos/2017/11/02/3070752_fotogaleriia_vek_sled_oktomvriiskata_revoljuciia_lenin/", "text": "                        100 години след руската революция влиянието на Владимир Ленин е намаляло, но неговият образ остава върху паметници, построени в бившия Съветски съюз, като част от култа към личността.", "date": "2017.11.02", "title": "Фотогалерия: Век след Октомврийската революция Ленин още е навсякъде"}
{"url": "http://www.dnevnik.bg/sviat/2017/11/02/3071086_v_heopsovata_piramida_ima_nepoznata_goliama_kuhina/", "text": "Учени обявиха в четвъртък, че са открили във вътрешността на Хеопсовата пирамида просторна загадъчна структура, чието предназначение, съдържание и точни размери още не знаят. Според тях това е първата голяма вътрешна \"кухина\", откривана в пирамидата от XIX век насам. Тя е с дължина приблизително 30 метра и се намира над дълъг близо 50 метра коридор, известен като Голямата галерия. За да надникнат в издигнатата около 2560 години преди Христа гигантска гробница, учените са използвали т.нар. мюонна томография - метод за засичане на космически частици, бомбардиращи Земята със скорост, близка до тази на светлината, и проникващи дълбоко в планетата. \n     Тази технология е била използвана още в края на 60-те години за сканиране на пирамидата на Хефрен (втората по големина в Египет) от нобелиста по физика Луис Алварес. Тогава екипът му не открива кухини, но за изминалите десетилетия методът и уредите са се усъвършенствали и ще бъде направен нов опит за проверка на пирамидата. \"Сигурни сме, че там има голямо празно място, че то е впечатляващо и, доколкото ми е известно, никоя теория не е очаквала то да съществува\", коментира Мехди Таюби. Той е президент и съосновател на френския институт HIP, както и един от ръководителите на проучването,  . \"Повдигаме въпрос пред египтолозите да ни кажат какво би могло да е това\", казва Хани Хелал от Университета в Кайро. Откритието е част от проекта Scan Pyramids, използващ неинвазивни методи за проучване на вътрешната структура на пирамиди, включително тази на фараона Хуфу (Хеопс). В статията в \"Нейчър\" се твърди, че едва ли в откритото пространство има някакви артефакти, свързани с погребението на фараона. Причината е, че в пирамидата вече има погребална камера със саркофаг. Една от първоначалните версии е, че може би става дума за особеност в конструкцията, предназначена да намали натиска на тоновете камък върху Голямата галерия, водеща към гробницата на Хуфу. Подобни пространства са открити в пирамидата на Снеферу, бащата на Хуфу. Такъв елемент има и над самата погребална камера на Хеопсовата пирамида. Но има и критици на таз и хипотеза, тъй като, според тях, кухината е много над коридора, за да има за цел облекчаване на натиска. Не е изключено да става дума за втори, успореден на Голямата галерия, коридор, водещ към друго погребение, казва Колин Рийдър, геолог и инженер от Ливърпул, изучавал египетските пирамиди. Има и трета версия - през 2007г. френският архитект Жан-Пиер Уден допусна, че може по наклонената Голяма галерия да са били спускани тежести, издърпващи по намиращ се над нея коридор гигантските гранитни блокове за погребалната камера. Проблемът с тази теория е, че кухото пространство е дълго само 30 м, а не е тунел, преминаващ през половината пирамида.", "date": "2017.11.02", "title": "В Хеопсовата пирамида има непозната голяма кухина, обявиха учени"}
{"url": "http://www.dnevnik.bg/ot_vas/novini_ot_vas/2017/11/02/3070904_tramvai_v_katovice/", "text": "Целият център на Катовице е модерен, но най-забележителни са трамваите.", "date": "2017.11.02", "title": "Трамваи в Катовице"}
{"url": "http://www.dnevnik.bg/sviat/2017/11/02/3071093_stachka_na_pristanishtni_rabotnici_shte_blokira_do/", "text": "Пристанищата в западния гръцки град Игуменица и намиращия се срещу него остров Керкира няма да работят до събота (4 ноември), съобщи Министерството на външните работи (МВнР). Причината е в стачка на пристанищните работници, която ще продължи до 6 часа сутринта в събота. Стачните действия се изразяват в неизпълнение на редовните маршрутни линии на корабния транспорт. В резултат на това двете пристанища де факто не работят и те не могат да бъдат достигнати по вода, се казва в съобщението на МВнР. Ведомството препоръчва на българските граждани до приключване на стачните действия да не планират пътувания с кораб до о. Керкира или от Игуменица до Италия и обратно.", "date": "2017.11.02", "title": "Стачка на пристанищни работници ще блокира до събота фериботите от Игуменица"}
{"url": "http://www.dnevnik.bg/analizi/2017/11/02/3070922_ruskata_namesa_v_amerikanskite_izbori_i_igrata/", "text": "Първите обвинения в разследването на Робърт Мълър за намесата на Русия в президентските избори през 2016 г. ясно показаха, че \"Русия-гейт\" ще бъде критичен фактор в американската вътрешна политика през следващите месеци. Независимо колко дълбоко ще се зарови и какво ще открие в хода на разследването си Мълър обаче, изглежда малко вероятно той да даде отговор на редица важни въпроси, свързани с решението на Кремъл да се намеси в американската политика. Дали става дума за отчаян опит в Белия дом да се вкара президент, който е приятелски настроен към Русия? Или целта е била да се дискредитира американската политическа система в момент, в който Кремъл е загубил всяка надежда за нормализиране на отношенията с Вашингтон? Дали може да се говори за голям стратегически замисъл или просто за \"забавна операция\", целяща повече да навреди, отколкото да повлияе? Има и много важни въпроси, свързани не само с вече случилото се, но и с бъдещето. По какъв начин виляе опитът на Москва в отношенията с Америка и Европа върху стремежа на Русия да се меси в политиката на западните демокрации? и последвалия там хаос? И ако е така, оценява ли като провал неуспеха си до обърне президентските избори във Франция? Разследването на Мълър няма да отговори на тези въпроси. Официалната позиция на Кремъл – че Русия никога не се е месила в американската политика, означава също, че едва ли някой от руска страна е готов да говори по този въпрос. Още повече, че онези, които наистина знаят какво е направила Русия, са твърде малко и никой от тях не е особено приказлив. Така че ако искаме да разберем какво и защо са направили руснаците, трябва да напуснем терена на шпионските игри и да се насочим към сферата на външната политика. Можем да започнем с едно просто наблюдение – макар руската намеса да шокира Запада, в Русия тя не бе нито учудваща, нито скандална. При неотдавнашните ми разговори с руски външнополитически експерти те дадоха ясно да се разбере, че ако Москва иска да бъде световна сила, равнопоставена на Вашингтон, тя трябва да е способна и да бъде готова да даде отпор на САЩ. Руските лидери са убедени, че Вашингтон се меси във вътрешната политика на Русия, Тъй че ако те приемат това за даденост, Кремъл трябва да е готов за съответния отговор и намеса, за да покаже на света, че има способността и волята да направи това. В края на краищата тъкмо чрез реципрочни действия една страна печели уважението на враговете и лоялността на съюзниците си. В московските външнополитически кръгове днес господства разбирането, че Русия може да възстанови статута си на велика сила единствено чрез конфронтация, а не чрез сътрудничество със САЩ. Преди две седмици в речта си пред международния дискусионен клуб Валдай президентът Владимир Путин каза, че най-голямата грешка на посткомунистическа Русия е била \"да се довери на Запада\". През 90-те години Русия на Борис Елцин се опитваше да подражава на Запада, на неговите ценности и институции; днес Москва е фокусирана върху това да даде отговор на западните политики спрямо Русия, отнасяйки се към Запада така, както руснаците смятат, че и Западът се отнася към Русия. Обратно на конвенционалното мислене, желанието на Русия да придобие статут на велика сила не е израз нито на носталгия, нито на психологическа травма. Това е геополитически императив. Само утвърждавайки способността си бъде велика сила през ХХI век, Русия може да се надява да бъде истински, равностоен партньор със страни като Китай, които трябва да я приемат сериозно. Независимо дали това изглежда убедително за американците, от руска гледна точка намесата в американските президентски избори бе Макар Русия да знае, че е много по-слаба от САЩ във военната, икономическата, технологичната и почти всяка друга област, Кремъл продължава да вярва, че днес силата и слабостта са сложни концепции и че невинаги печели по-силният. Руснаците гледат на споровете между великите сили като на игра на камък-ножица-хартия. От съществена важност е каква сила сте готов и желаете да ползвате – камъкът побеждава ножицата, но е победен от хартията; хартията, разбира се, няма шанс срещу ножицата. Това, което прави днешната ситуация особено опасна, е фактът, че Русия отговаря не на това, което Западът прави, а на онова, което тя смята, че Западът прави. Руските възприятия са формирани от травматичната загуба на сила след края на Студената война. Руските действия са водени от убеждението, че победата се определя от способността за поемане на рискове, а не от икономическия или дори технологичен потенциал.", "date": "2017.11.02", "title": "Руската намеса в американските избори и играта \"камък-ножица-хартия\" *"}
{"url": "http://www.dnevnik.bg/sviat/2017/11/02/3071092_falshivi_novini_e_duma_na_godinata_spored_rechnika/", "text": "Фалшиви новини \" - това е думата на годината според съставителите на речника \"Колинс\". Употребата ѝ е скочила с 365% в сравнение с 2016 г., отчасти благодарение на честата ѝ поява в изявленията на американския президент  Доналд Тръмп . Думата fake възниква като част от престъпния жаргон – първо като глагол, а после в значението на \"фалшификат\". Тя вероятно идва от италианския глагол facciare (\"правя\") и е проникнала в английския чрез жаргона на моряците от средиземноморските пристанища. Асоциацията на fake с думата \"новини\" е започнала в комедийните предавания и употребата ѝ е била разширена от Джон Стюарт и Крис Морис. През 2005 г. фразата започва да се употребява за  лъжливи \"новини\" , разпространявани с цел да навредят някому, а не с цел сатира. През 2016 г. огромен брой сайтове публикуваха  лъжи, написани в репортерска стилистика , и за двамата кандидати. Постепенно навикът да се наричат уронващите престижа информации \"фалшиви новини\" се превърна в част от дневния ред на 2017 г., включително и  в България . Сред останалите думи-финалисти също има политически заредени изрази. Ето финалният списък със съотвените им значения. Антифа  – същ., 1) антифашистка организация, 2) член на антифашитска организация, прил., 3) въвлечен, принадлежващ или свързан с антифашистка организация. Временна икономика – същ., 1) икономика, в която малко служители са назначени на постоянен договор и повечето от работните места се дават на временни работници или на трудещи се на свободна практика. В оригинал – gig economy. Джендърфлуиден – прил., 1) който не се идентифицира екслузивно с единия или другия пол. Еднорог – същ., 1) въображаемо създание, изобразявано като бял кон с дълъг спираловиден рог на челото; символ на невинността и чистотата; 2) наскоро създаден бизнес, който струва повече от 1 млрд. долара. Ехо-стая – същ., 1) околна среда, особено в социалн мрежи, в което всяко твърдение бива одобрявано, тъй като го виждат само хора с подобни възгледи. Инста – прил., 1) отнасящо се до приложението \" Инстаграм \". Корбинмания – същ., 1) горещ ентусиазъм спрямо  Джеръми Корбин , лидера на британските лейбъристи. Сезон на гаджосването – същ., 1) периодът есен-зима, в който се смята, че хората без интимна връзка започват да търсят устойчиви отношения, вместо случайни афери. Фразата е cuffing season – оригиналното значение на глагола cuff означава \"да сложа белезници\", а в жаргон - \"да вляза във връзка с някого\". Фиджет спинър  – същ., 1) играчка от две или три части, подредени около една централна част, създадена да се върти с пръсти с цел да подобри концентрацията или да облекчи стреса.", "date": "2017.11.02", "title": "\"Фалшиви новини\" е дума на годината според речника \"Колинс\""}
{"url": "http://www.dnevnik.bg/bulgaria/2017/11/02/3070978_shefut_na_specsuda_ochakva_100_puti_poveche_dela_za/", "text": "Председателят на специализирания наказателен съд Георги Ушев е поискал нови 15 щатни бройки за магистрати. Това съобщи представляващият Висшия съдебен съвет (ВСС) Боян Магдалинчев на заседание днес. Причината за искането са последните промените в Наказателно-процесуалния кодекс (НПК), с които от 5 ноември спецмагистратите ще трябва да се заемат с делата за корупция по високите етажи на властта. Ушев изчислил приблизително, че очакваният прилив на дела към спецсъда е над 2000. В момента те били около 4600, припомня сайтът defakto.bg. Преди време и прокуратурата поиска повече магистрати, за да се справи с очаквания наплив. Наскоро Софийският градски съд (СГС), който сега заседава по тези казуси, оповести, че при тях от началото на 2015 г.  до момента има 26 такива дела.  Повечето от тях ще се довършат от градския съд, а едва пет не са започнати или са върнати за доразследване и очевидно ще се прехвърлят в спецсъда. Преди дни се разбра, че вероятно и делото за сделката с ЕВН ще бъде внесено в спецсъда. По него обвинени са бившият министър на икономиката и енергетиката Трайчо Трайков, бившият вицепремиер и финансов министър Симеон Дянков, съиздателят на \"Капитал\" и \"Дневник\" Иво Прокопиев, както и изпълнителният директор на \"Булброкърс\" Радослав Рачев и Петър Василев и Любомир Евстатиев.  Обвинителният акт пък бе  върнат на прокуратурата , която след 5 ноември ще трябва да го внесе отново вече в спецсъда. В проектобюджета за 2018 г. средства за разрастването на спецправосъдието засега не са предвидени, се разбра от дискусията миналата седмица по бюджета във ВСС. Пари в него няма и за бонусите за резултатност - до 6 заплати годишно, които депутатите приеха да се раздават на спецмагистрати и служители. Миналата седмица Пленумът на Върховния касационен съд (ВКС) реши, че ще сезира Конституционния съд заради преместването на делата за корупция по високите етажи на властта от Софийския градски съд в специализирания съд. Повече за решението и мотивите му четете  тук . Мненията на юристи дали спецсъдът е мястото за делата за корупция по високите етажи на властта четете  тук . ", "date": "2017.11.02", "title": "Шефът на спецсъда очаква 100 пъти повече дела за корупция и иска 15 щатни бройки"}
{"url": "http://www.dnevnik.bg/sviat/2017/11/02/3070912_bivshiiat_shef_na_kampaniiata_na_trump_ima_3_pasporta/", "text": "Бившият шеф на кампанията на американския президент Доналд Тръмп Пол Манафорт, е имал три американски паспорта, милиони в сметките си и връзки с руски олигарси. Това сочат  съдебни документи  за обвиненията в данъчни измами и пране на пари, повдигнати срещу него по-рано тази седмица. Манафорт и бившият му съдружник Рик Гейтс се превърнаха в   по \"руското разследване\" за руска намеса в американските избори и връзки с Москва на лица от предизборния щаб на президента Доналд Тръмп. Те може да опитат да избягат заради \"силните доказателства за вината им, богатството им и историята на измами и заблуждаващо поведение\", казаха федералните прокурори във вторник. Парите, които са получили от руски и украински олигарси, биха им позволили \"да живеят комфортно\" в чужбина. И двамата - работили за кампанията на Тръмп - пледираха невинност по обвиненията в 12 точки, сред които са пране на пари и действия като нерегистрирани агенти за бившето правителство на Украйна. Въпросните обвинения не са пряко свързани с дейността им в кампанията, показват здрави връзки с Русия и включват дейности от 2006 до 2017 г. И двамата са под домашен арест и са предали паспортите си. \"И двамата имат сериозни връзки в чужбина, включително в Украйна, където и двамата са прекарали известно време и са работили като агенти на правителството ѝ\", сочи меморандум на американските власти, свързан с условията на освобождаване под гаранция - съответно 10 и 5 милиона за Манафорт и Гейтс. \"И двамата имат връзки с украински и руски олигарси, които са им дали милиони долари.\" Изслушването за освобождаване под гаранция ще е в четвъртък в 20 ч. българско време. \n     Средствата на Манафорт според документа са \"значителни\", но трудно установими, тъй като от 2012 г. насам подаваната от него информация за поискани заеми и други финансови документи варира от 2012 г. между 19 и 136 милиона долара. През сметки, които е управлявал заедно с Гейтс и със свой служител, руско-украински гражданин, са преминали \"над 75 милиона долара... и правителството има достатъчно документални доказателства в подкрепа на това твърдение\". Манафорт и Гейтс контролират или притежават юридически лица в множество държави - Кипър, Сейнт Винсент и Гренадини, Сейшелите и Великобритания. Според прокурори през 2017 Манафорт е посетил Дубай, Куба, Панама, Мексико, Китай, Еквадор и други места, но не е известно как тази му дейност е свързана с разследването. Манафорт дълги години работи за републиканците, преди да се захване с политически консултантски услуги. През последното десетилетие е подал \"10 молби за издаване на паспорт и в 10 различни случая\" и в момента има три американски паспорта - необичайна, но законна практика. Кандидатстването за повече от един паспорт е възможно в ситуации, когато е известно, че чужда държава може да откаже влизане заради предишно посещение в трета страна или когато се обработва молба за издаване на виза, но валиден паспорт е необходим с цел незабавно пътуване, обяснява представител на Държавния департамент. Исканията за паспорт се разглеждат според случая, допълва той, но отказва да коментира конкретната ситуация на Манафорт. Попитан за информацията в документа, адвокатът на Манафорт Джейсън Малоуни казва за \"Ройтерс\", че клиентът му очаква \"тези обвинения да бъдат разгледани пред съдия и жури\".", "date": "2017.11.02", "title": "Бившият шеф на кампанията на Тръмп има 3 паспорта и връзки с руски и украински олигарси"}
{"url": "http://www.dnevnik.bg/sport/2017/11/02/3071013_grigor_dimitrov_ruhna_sreshtu_isnur_i_otpadna_ot/", "text": "Григор Димитров отпадна от турнира от сериите \"Мастърс 1000\" в Париж след драматичен мач срещу  Джон Иснър . Българският тенисист направи нов силен мач и въпреки, че изоставаше с един сет, срещу високия 2.08 метра американец, не се предаде. След 6:7 (10), 7:5, 6:7 (3) той се предаде пред 14-ия в световната ранглиста и не успя да се класира сред осемте най-добри в надпреварата. Димитров водеше с 5:2 в решителния трети сет, но една двойна грешка го пречупи и доведе до тайбрек. След 2.48 часа той напусна турнира. Срещата се превърна в надстрелване заради бомбения сервис на Иснър. В първия сет той реализира 12 аса, а българинът нямаше отговор. В следващите две части преимуществото му не беше толкова голямо, но във важните моменти американецът винаги се опираше на сигурния си начален удар. Той завърши мача с 25 аса, а Димитров реализира 14 директни точки от начален удар. На четвъртфиналите победителят ще се срещне с  Хуан Мартин дел Потро . Аржентинецът се справи лесно с Робин Хаазе от Холандия 7:5, 6:4 за един час и 34 минути. Кулата от Тандил се надява да стигне до полуфинал, за да си гарантира участие на финалния \"Мастърс\" в Лондон от 12 до 19 ноември. Това беше трети мач в съперничеството между Димитров и Иснър, като и трите са на турнири от серията \"Мастърс 1000\". До момента двамата имаха по една победа, американецът спечели през 2015 г. във втория кръг в Маями, а Димитров го надви през тази година на полуфинал в Синсинати. Впоследствие българинът спечели и титлата. Срещата започна без големи грешки и на двамата, а Димитров стигна до точка за пробив за първи път в седмия гейм. Димитров влезе уверено в гейма, реализира хубав ретур уинър, а при 30:30 размина америкеца с хубав минаващ удар по късия диагонал. Въпреки, че се стигна до втори сервис Иснър не се притесни и го изпълни със 185 км/ч, топката отскочи много високо и изненада Димитров, а след това американецът взе подаването си. Българинът нямаше особени проблеми при сервис геймовете си, докато Иснър започва да изпитва леки колебания. Въпреки силните си сервиси американецът по-често губеше точки и на няколко пъти се стигна до маратонски разигравания. След 12 гейма без грешка се стигна до тайбрек, който започна по-добре за американеца. Той направи минипробив при 3:3 и след два бомбени сервиса стигна до три сетбола – 6:3. Димитров показа характер и се върна, стигайки на свой ред до сетбол при 8:7 и 10:9. Въпреки това накрая двойна грешка реши сета в най-лошия момент. Димитров изоставаше с 10:11, не можа да вкара сервисите си и след точно един час даде първия сет на сметката на Иснър. Ключов се оказа и броят на двойните грешки, който беше две срещу нула за Иснър в първия сет. Българинът започна уверено втория сет, спечели подаването си, а във втория гейм на два пъти стигна до точки за пробив, но не успя да ги оползотвори. За разлика от двубоя с Гаске във втория кръг, този път липсваше емоция, не само заради липсата на французин на корта, но и заради стила на Иснър. Американецът почти роботизирано разчиташе само на силния си сервис и в много редките случаи, когато се стигаше до дълги разигравания нямаше успех. Димитров нямаше сериозни затруднения при подаването си, макар че първият му сервис не влизаше. За сметка на това българинът успя да стабилизира процентите при втория си сервис и рядко губеше точки. При 5:4 в своя полза Димитров имаше нови възможности да постави под напрежение американския си съперник, но Иснър доказа, че в завързаните моменти се справя добре и не трепна. Последваха два гейма за 6:5 в полза на българина, преди да се стигне до драматичния 12-и гейм. Иснър започна колебливо и на два пъти даде гейм бол на българина. В първия случай американецът се измъкна след надлъгване при мрежата, но след това направи двойна грешка и сетовете бяха изравнени. Статистиката на двамата във втория сет беше доста по-изравнена. Асовете на американеца секнаха и той реализира само три, срещу 12 в първия сет. За сметка на това и двойните грешки на Иснър бяха три. Спечеленият сет промени изцяло настроението на Григор Димитров, който вече водещият тенисист в мача. Българинът печелеше безпроблемно подаването си, а стигаше до точки за пробив във всеки един от първите три сервис гейма на Иснър. При 1:0 и 2:1 американецът се измъкна, но в шестия гейм прошка нямаше. След няколко много тежки разигравания Димитров проби подаването на Иснър, завършвайки с короннония си бекхенд. За да бъде драмата пълна Димитров реализира двойна грешка в много важен момент. Той сервираше за мача при 5:3, но загуби подаването си и върна интригата. Американецът увеличи серията си на поредни геймове на три и изравни резултата при 5:5. След два гейма без нови драматични моменти се стигна до 6:6 и втори тайбрек, който реши мача. Иснър записа ранен минипробив след продължително разиграване и мощен форхенд в ъгъла на корта. Димитров обаче върна минипробива при втория сервис на американеца с прекрасен минаващ удар от бекхенд. Американецът върна предимството си след нова грешка на Димитров и поведе с 4:2. След това не даде точки на световния №8 и затвори тайбрека със 7:3, а с това и двубоя. Димитров отново не успя да прескочи третия кръг на турнира в Париж. Той вече има пет поредни отпадания на тази фаза. През 2016 г. българинът загуби от Новак Джокович, през 2015 г. от Давид Ферер, а преди това последователно от Анди Мъри и Хуан Мартин дел Потро. При първото си участие в зала \"Берси\" през 2012 г., Димитров започна от квалификациите и стигна до втори кръг, губейки от Хуан Монако.", "date": "2017.11.02", "title": "Григор Димитров рухна срещу Иснър и отпадна от турнира в Париж"}
{"url": "http://www.dnevnik.bg/bulgaria/2017/11/02/3071080_komiisite_po_finansi_zdraveopazvane_i_socialna/", "text": "С мнозинство от управляващата коалиция срещу опозицията депутатите от бюджетната, здравната и социалната комисия в съвместно заседание днес приеха на първо гласуване законопроекта за Бюджет 2018 г. Обсъждането продължи три часа с любезен тон, но с критики от депутатите на БСП и ДПС, както и от лекарското съсловие срещу бюджета за здравната каса, и от работодалските организации срещу този за общественото осигуряване. Повече спорове се заформиха около бюджетите за здравеопазване и социално осигуряване. Представители на Българския лекарски съюз и Националното сдружение на общопрактикуващите лекари изразиха подкрепа към  увеличението на общия бюджет на касата с над 400 млн. лв. , но настояха парите по перото за извънболнична помощ - за личните лекари и извъноблничните специалисти - да се увеличат с 25 млн. лв. Те са подготвили и разчет за какво са необходими тези пари - за увеличения в цените на някои дейности, заплащани от здравната каса, като увеличенията варират от стотинки до два лева. Така ще се вдигнат възнагражденията на личните лекари, които без финансов стимул напускат професията, коментира председателят на сдружението на личните лекари Любомир Киров. Според председателя на лекарския съюз Венцислав Грозев парите спокойно могат да дойдат за сметка на трансферите, които сега касата прави към НАП, както и от заложения резерв. Възражения от синдикати и депутати получиха мерките, предложени от Надзорния съвет на здравната каса да има  мораториум за плащането за нови молекули , на нови лечебни заведения и нови лечебни дейности, одобрени или разкрити в рамката на годината. Според Нигяр Джафер от ДПС тези текстове вероятно няма да издържат пред Административния съд, или може би дори пред Конституционния. За нея е съмнително и дали намаляването на резерва на касата от 10% на 3% през 2018 г. е правилно решение и прогнозира дефицит от 300-400 млн. лв. в обществения здравен фонд догодина. Председателят на Надзора Кирил Ананиев защити решението за мораториума с обяснението, че в други европейски държави минават по 2-3 години докато започнат да се плащат от публичния фонд след като са били одобрени и вписани в позитивния лекарствен списпък. Според финансовия министър Владислав Горанов надзорът на касата прави малки опити да овладее разходите в здравния сектор, но не може да го направи, когато те се посрещат с критики и без решения.  , каза министър Горанов. Част от депутатите от опозицията и бизнес организациите коментираха също и че макар в мотивите към проектозакона за здравната каса да се посочват като приоритети засилването на профилактиката и  въвеждането на електронно здравеопазване , по тези пера няма необходимото увеличение или изобщо не са предвидени средства.", "date": "2017.11.02", "title": "Комиисите по финанси, здравеопазване и социална политика одобриха Бюджет 2018 г. на първо гласуване"}
{"url": "http://www.dnevnik.bg/sviat/2017/11/02/3071116_bivshite_ministri_na_katalunia_sa_arestuvani/", "text": "Испански съдия нареди да бъдат арестувани 8 бивши министри от разпуснатото регионално правителство на Каталуня и част от тях веднага бяха откарани с полицейски микробуси. Те ще бъдат задържани до предявяването на обвинения за бунт, подстрекателство към размирици и злоупотреба с обществени средства. Според \"Ройтерс\" разследването може да се проточи с години преди да бъдат повдигнати обвинения и да започне съдебен процес. Девети министър - Санти Вила, който подаде оставка ден преди гласуването на независимост в парламента в Барселона, е пуснат под гаранция от 50 хиляди евро. Сред арестуваните е бившият каталунски вицепремиер Ориол Жункерас. За премиера Карлес Пучдемон и четирима бивши министри, които са в Брюксел, съдът разреши издаване на европейска заповед за задържане, съобщи в.\"Ла Вангуардия\". Неправителствената организация Каталунско национално събрание, подкрепяща независимостта от Испания, призова за голяма демонстрация тази вечер пред разпуснатия парламент в Барселона. Зам.-председателят на организацията Агусти Алкоберо нарече арестуваните лидери \"политически затворници\". \"Това е черен ден за Каталуня. Правителство, избрано демократично, е в затвора. Има единен фронт за постигане свободата на политзатворниците\", заяви и Ада Колау, кмет на каталунската столица. Пред две отделни сдъдилища в Мадрид в четвъртък бяха призовани 20 лидери на сепаратистите, за да свидетелстват за ролята си в опита за провеждане на забранения референдум от 1 октомври и последвалата декларация за независимост на Каталуня. Явиха се 15 от тях, защото останалите са от групата с Пучдемон в Белгия. Всички бивши министри с изключение на един са отказали да отговарят на въпросите на прокурора и на съдията от Върховния съд. \"Заподозрените са изиграли активна роля като са прокарвали вничателно подготвен процес за отделяне от страната и за преодоляване на всички препятствия, които биха ги отклонили от постигането на окончателната им цел\", се казва в решението на съдията, с което министрите се изпращат в затвора. Основният мотив е, че те може да напуснат страната или да унищожат доказателства. Петима високопоставени членове на разпуснатия каталунски парламент, включително председателят Карме Форкадел, трябва да се явят пред Върховния съд, занимаващ се с хора, ползващи се с парламентарен имунитет. Днес съдът им отпусна още една седмица, за да подготвят защитата си на заседанието, насрочено за 9 ноември. Петък е крайният срок, в който лидерите на каталунските сепаратисти трябва да внесат гаранция от 6.2 милиона евро.                     ", "date": "2017.11.02", "title": "Бившите министри на Каталуня са арестувани"}
{"url": "http://www.dnevnik.bg/regioni/2017/11/02/3071119_tonove_opasni_otpaduci_sa_otkriti_krai_svishtov/", "text": "Тонове опасни отпадъци от преработка на олово са открити на нерегламентирано сметище край Свищов, предаде Би Ти Ви. Задържан е и камион, преди да разтовари поредните отпадъци. До разкриването на нерегламентираното сметище в западната индустриална зона на града се стигнало след сигнал от местни жители за нетипична, остра миризма. Мястото е открита шлака, а камионът е задържан няколко часа по-късно. Той е собственост на софийска фирма, изкупила отпадъците от завод за производство на акумулатори в Монтана. Инспекцията по околната среда е установила 4 курса на камиона и смята, че на сметището са изхвърлени около 80 тона опасни материали. Първият курс камионът е направил на 26 октомври. Вредните отпадъци впоследствие са били закопани с багери на метър и половина под земята, като има и непокрити. Собственикът на фирмата е поел отговорността за замърсяването. Той може да бъе глобен с между 5 хил. и 30 хил. лева и ще трябва да отстрани замърсяването От завода за акумулатори \"Монбат\" съобщиха, че нямат общо с рециклирането на отпадъците и че имат сключен договор с лицензираната от Министерството на околната среда и водите фирма.", "date": "2017.11.02", "title": "Тонове опасни отпадъци са открити край Свищов"}
{"url": "http://www.dnevnik.bg/sviat/2017/11/02/3071114_makedoniia_prashta_v_zatvora_33_etnicheski_albanci_za/", "text": "Скопският наказателен съд произнесе днес седем доживотни присъди, 13 присъди по 40 години затвор, шест по 20 години, една от 18 години и по две по 14, 13 и 12 години по процеса за  въоръжения сблъсък в Куманово  през май 2015 г., при който бяха убити осем македонски полицаи, съобщава агенция МИА. Четирима от 37-те обвиняеми бяха оправдани. Присъдата трябваше  да бъде произнесена на 17 октомври, но по искане на министерството на вътрешните работи произнасянето бе отложено заради местните избори. Днешното заседание на съда премина в напрегната атмосфера. Преди да бъдат произнесени присъдите, обвиняемите станаха от местата си и започнаха да скандират УЧК (инициалите на албански език на Армията за освобождение на Косово, която имаше свое подразделение в Македония - Освободителната народна армия - бел. ред.). Обвиняемите отправиха заплахи, че  кръвта на убитите  няма да остане неотмъстена и че в  Македония няма да има мир . Съдията отстрани от съдебната зала повечето обвиняеми, които нарушаваха реда, след което бяха прочетени присъдите. В края на процеса обвинението бе поискало доживотен затвор за 37 души, които бяха обвинени в тероризъм и участие в терористична група. Адвокатите на подсъдимите настояха за оправдателна присъда поради липса на доказателства. Осем македонски полицаи бяха убити, а около 40 ранени на 9 и 10 май 2015 г. при полицейска операция срещу въоръжена група в квартал \"Дива населба\" в Куманово. Десет членове на въоръжената група бяха убити, а около 30 се предадоха на полицията. Съдебният процес започна на 9 февруари миналата година след разследване, продължило няколко месеца.", "date": "2017.11.02", "title": "Македония праща в затвора 33 етнически албанци за сблъсъците в Куманово"}
{"url": "http://www.dnevnik.bg/bulgaria/2017/11/02/3071120_vurhovniiat_sud_otkri_narusheniia_pri_sluchainoto/", "text": "Върховният касационен съд (ВКС) констатира, че има нарушения при случайното разпределение на съдиите в Софийския апелативен съд. Повод за проверката, назначена от председателя на съда Лозан Панов стана изявлението на съдия  Милен Василев от Търговското отделение на съда , в което той говори как със заповед на председателя на съда Даниела Дончева неправомерно и в нарушение на Закона за съдебната власт е сменила състав по определено дело. Трима върховни съдии - Емануела Балевска, Татяна Върбанова (Търговска колегия) и Борис Илиев (Гражданска колегия) са извършили проверката. След изявлението на Василев, председателят на Софийския апелативен съд Даниела Дончева  поиска проверка  от главния прокурор Сотир Цацаров и Инспектората към Висшия съдебен съвет. След проверката от ВКС отправят препоръка за промяна на вътрешните правила за случайно разпределение на делата, според която административният ръководител или негов заместник издава писмена заповед, с която определя заместващия съдия. \"Според върховните съдии това правило трябва да бъде относимо само при временно отсъствие на съдията докладчик или на друг член на състава. В случаите, когато отсъствието е продължително или постоянно, спазването на принципа за случаен подбор трябва да бъде гарантирано\", става известно от доклада от проверката, разпространен от пресслужбата на съда. От доклада се разбира, че проверяващите препоръчват при промяна правилата да бъдат съгласувани с общото събрание на съд. Освен това сред препоръките е и да се изиска становище от Общото събрание за утвърждаване на критерии, при които съдия може да бъде преместен от едни в друг състав на същото отделение и правила, по които това да става. Ето пълният текст на доклада: Комисията, назначена със Заповед № 2510/16.10.2017 г. на председателя на Върховния касационен съд (ВКС), извърши проверка на организацията на дейността на Софийския апелативен съд (САС) по повод на издадената от председателя на САС Заповед № А-1198/04.10.2017 г. Изготвеният от комисията доклад е публикуван в страницата на ВКС в интернет. Търговско дело № 2632/2017 г. е образувано по въззивни жалби срещу решение на Кюстендилския окръжен съд по т. д. № 57/2016 г., с което са отхвърлени предявените от \"Н. к. и.\" АД против \"Е.\" ЕООД (в несъстоятелност) установителни искове за вземания в общ размер 102 229 519,75 лв. Комисията констатира, че по делото са приложени два протокола за извършено електронно разпределение. В доклада се уточнява, че трети протокол не е приложен. Според представена допълнително извадка от История на съдийските назначения по Автоматизираната система за управление на делата на САС на 05.10.2017 г. в 10:52:07 ч. е извършено ръчно преразпределение на делото, въз основа на което разпределеният съдия Милен Василев е заменен със съдия Даниела Дончева. Като причина за преразпределението, което не е отразено в сървъра на ВСС, е посочена Заповед № А-1198/04.10.2017 г.  Комисията на ВКС констатира, че разпределението на съдиите от САС по отделения е извършено със заповед на административния ръководител № А-852/16.10.2012 г. въз основа на решение на Общото събрание на съдиите, взето на 11.10.2012 г. Няма взето решение от Общото събрание на съдиите в Апелативен съд – София за преместване на съдия Даниела Дончева за съдия в Търговското отделение на съда. С посоченото решението от 11.10.2012 г. тя е определена за съдия в Гражданското отделение. От какво е обусловена необходимостта от преместването на съдия Милен Василев в друг състав на Търговското отделение комисията не може да установи от самата заповед, с което това е извършено. Мотивите, които се съдържат в нея, нямат пряко отношение към преместването на съдия Василев. Комисията на ВКС приема, съобразно изложеното в доклада си, че при издаването на Заповед № А-1198/04.10.2017 г. не е спазена разпоредбата на чл. 9 от ЗСВ. Делата на преместения от един състав на Търговското отделение на САС в друг състав на същото отделение съдия са преразпределени \"ръчно\", без да е спазен принципът на случайния подбор. В доклада пише още, че извън решението на Общото събрание от 11.10.2012 г. няма взето друго решение за определяне на броя и съставите на отделенията. Съставите на отделенията са определяни със заповеди на административния ръководител, а не с решения на Общото събрание на съдиите. Отговорът на въпроса дали това противоречи на императивни разпоредби от ЗСВ комисията приема, че е от компетентността на ВСС. Комисията отправя препоръка за промяна на т. 20 от Вътрешните правила за случайно разпределение на делата, според която административният ръководител или негов заместник издава писмена заповед, с която определя заместващия съдия. Според върховните съдии това правило трябва да бъде относимо само при временно отсъствие на съдията докладчик или на друг член на състава. В случаите, когато отсъствието е продължително или постоянно, спазването на принципа за случаен подбор трябва да бъде гарантирано. Комисията препоръчва също да се използва съгласувателната функция на Общото събрание по т. 4.1.4 от Единната методика преди утвърждаване на вътрешните правила. Върховните съдии препоръчват и да се изиска становище от Общото събрание за утвърждаване на критерии, при които съдия може да бъде преместен от едни в друг състав на същото отделение и правила, по които това да става.", "date": "2017.11.02", "title": "Върховният съд откри нарушения при случайното разпределяне на делата в Софийския апелативен съд"}
{"url": "http://www.dnevnik.bg/politika/2017/11/02/3070307_slujiteli_na_parlamenta_napisali_chetiriezichen/", "text": "Съдържанието на четириезичният речник на \"Парламентарното измерение на Българското председателство на съвета на ЕС за 2018 г.\" е подготвен от служители на Народното събрание. Това се казва в отговор на въпроси по Закона за достъп до обществена информация за обществена поръчка на парламента, която е с максимална прогнозна стойност 142 000 лв. (без ДДС). За тази сума се търси кой да отпечата материали в 18 позиции. Речникът трябва да е на български, английски, френски и немски език, с обем 550 страници. В отговора не се посочват имената на авторите от администрацията на парламента, но се казва, че авторски права няма да се плащат. \"Речникът съдържа приблизително 1500 термина\", отговориха от Народното събрание на въпрос какви са специфичните термини, които налагат издаването му. Той \"съдържа терминология, с която боравят звената на НС, свързана с разглеждането на европейски въпроси, включително и специфични термини, свързани със структурни фондове на ЕС\", пишат от парламента. В отговора сумата, която е предвидена за отпечатването на речника не е посочена, защото според парламента въпросът \"е извън обхвата на ЗДОИ, доколкото касае прилагането на нормативна уредба в областта на обществените поръчки\". \"В случай, че се искат разяснения по условията на процедурата, то за това е предвиден специален чл. 33 от ЗОП\", аргументират се от администрацията на парламента.", "date": "2017.11.02", "title": "Служители на парламента написали четириезичен речник на председателството"}
{"url": "http://www.dnevnik.bg/biznes/2017/11/02/3065912_da_kupish_jilishte_ili_da_si_pod_naem_-_tova_e_vuprosut/", "text": "След отминаването на последната криза, което разбира се е доста условно, лихвите по заемите спаднаха до исторически най-ниските си нива, все повече хора започнаха да взимат решение за покупка на дом, на пазара на жилища се усети глад и съответно цените тръгнаха нагоре. И ако в годините на имотния бум – около 2008 г. и цените бяха високи, и лихвите – също, то сега решението за покупка изглежда привлекателно на все повече хора. Но изборът между това и да си останеш под наем не е никак просто. Причините за това са няколко. Да купя ли или да си плащам наема Ако се вземе общият случай – желание за покупка на двустайно жилище в някои от кварталите на София, извън държащите постоянно високи цени, то наемът му в момента е около 600 лв. При покупка на въпросното жилище, вноската по заема би била около 800-850 лв. при сегашните условия. В сметката не влиза това, че банките обикновено финансират до 85% от пазарната стойност на едно жилище. Това означава, че купувачът трябва да има спестени останалите в най-добрия случай 15%. Покупката на имот е доста скъпа сделка и хората, които не са спестявали, не могат да влязат в нея, казва Тихомир Тошев, директор на \"Кредит център\". Допълва, че разходите по такава сделка не са малки и възлизат на около 4.5-8% от стойността на имота.  Така, ако например, се купува имот за 70 хил. евро, са нужни около 10 500 евро самоучастие и около 5 500 евро разходи по кредита. Така, ако даден купувач не разполага с около 16 хил. евро налични при покупка на примерния имот, ще се наложи да вземе потребителски заем. Това обаче не е препоръчително за хора, които нямат достатъчно високи доходи, посочват кредитните експерти. Основното правило, което не е добре да се нарушава при такава покупка, е вноската по заема да не надхвърля 30% от дохода на домакинството. При комбинацията от ипотечен и потребителски заем този дял може да достигне до 50-55% от доходите, а това е рисково, посочва Тошев.  В допълнение собственикът на жилище вече сам поема разходите по евентуални ремонти, плаща данък сгради и такса смет, макар че в нова сграда може дългосрочно да не се появяват сериозни проблеми. Две напред, едно назад След края на кризата около 70% от хората, желаещи да имат собствено жилище и живеещи под наем, са взели решение за покупка, а 30% са останали на варианта наем, сочат данните на \"Кредит център\". През последните 6 месеца това съотношение обаче леко се променя, тай като цените на имотите нараснаха през последните две години и тази сметка, която се прави дали да се купи или да се живее под наем, трябва да се прави \"много тънко\", съветват специалистите. Зачестяват случаите, в които решението в полза на покупка, излиза неизгодно в момента. Така съотношението между купуващи и оставащи наематели вече е 60:40. За разлика от 2015 г., когато вноската по заема се е равнявала на наема или е била с около 10% по-висока, то сега ситуацията не е такава. В момента на сделка се решават хора с добри доходи, на възраст около и над 30 г., които са семейни или живеят с някого, с дете са или го планират. Сферите, в които работят, са такива, наричани от специалистите - \"с потенциал\" - ИТ, енергетика, фармация, а доходът да домакинството е 1800-2500 лева на месец. Въпреки повишението на цените, хората, които твърдо са решили да се сдобият с жилище, са склонни на компромиси – около 15% от тях. Много често отиват в по-отдалечен район или в панелно жилище, защото смятат, че е дошъл моментът да станат собственици на имот. Масовият процент обаче искат да запазят стандарта на живот и дори да го подобрят – тоест да вземат по-добро жилище, така че отлагат решението за по-подходящ за тях момент. Наемите са стабилни За разлика от цените на жилищата, които тръгнаха нагоре през последните две години, при наемите те се запазват стабилни, казват брокери на имоти. Цените не са се променили драстично през последните години, защото са вързани със способността да се плащат наемите, коментира Младен Митов, мениджър отдел \"Пазарни проучвания и анализи\" в \"Явлена\". Хората, които искат доход от наем, трябва да го съобразят с пазара, обяснява той и допълва, че наемите не са стандартни, а зависят от това как ще се плаща – дали ще има аванс за няколко месеца, дали всеки месец ще се внася договорената сума, какво е жилището, има ли добър транспорт до него и т. н. \"Но не можем да говорим за ръст в цените на наемите, просто защото се търсят\", обяснява той. Въпреки че през последните 3-4 години специално в София има дефицит на жилища, които се дават под наем. Част от имотите, които са били години на пазара на наеми, в даден момент се продават. Респективно големи комплекси в \"приличните зони\" на София няма големи комплекси излезли на пазара.  София привлича една трета от работещите в България, идват чужденци временно да работят, отделно идват туристи, пояснява Митов. Това, което се очаква, е на пазара да излязат тъкмо големи сгради, които са предназначени само за наематели.  Младите залагат на наема За разлика от годините преди кризата днес младите са хората на наемите – искат свободно да могат да вземат решения да сменят града и дори държавата, предпочитат да са мобилни. Друго момент при младите хора е, че дори да искат да купят жилище, обикновено нямат спестени пари за самоучастие. Вариантът да купят \"на зелено\" директно от строителя за тях трудно би работил, тъй като също трябват да имат заделени пари, а банките могат да са им от помощ едва при завършване на грубия строеж на сградата. В същото време е трудно да се плаща и наем, и вноска при строителя. Лихвите - надолу, надолу  Данните на БНБ за септември показват, че лихвите по жилищните кредити продължават да спадат и в момента са между 3 и 4%. При жилищните заеми в левове през миналия месец средната лихва намалява с 0.02 процентни пункта до 3.88% и така вече е под 4% - нива, които досега не са достигани на българския кредитен пазар. Ипотечните заеми в евро също поевтиняват - с 0.20 процентни пункта до 4.13%. Тази голяма стъпка показва и по-голямата активност на банките на пазара. По данни на финансовия портал \"Моите пари\" през септември основната активност на банките е била именно при жилищните кредити, като шест банки са предприели промени в условия по заемите си.", "date": "2017.11.02", "title": "Да купиш жилище или да си под наем - това е въпросът"}
{"url": "http://www.dnevnik.bg/sport/2017/11/02/3070411_grigor_dimitrov_izliza_za_vtora_pobeda_sreshtu_isnur/", "text": "Григор Димитров ще играе този следобед с Джон Иснър в мач от третия кръг от турнира в Париж. Българският тенисист и американецът излизат на централния корт не преди 15.00 часа. Осмият в света  започна с победа след уверена игра и 6:4, 6:4 срещу Ришар Гаске . Иснър се справи в три сета с Диего Шварцман за 7:6 (2), 6:7 (11), 6:3 след 2.38 часа. Американецът, който е финалист от миналата година, направи 29 аса в мача си с аржентинеца. До момента Димитров и Иснър са играли два пъти. През 2015 г. американецът се наложи със 7:6, 6:2 в мастърса в Маями. Този сезон  българинът победи със 7:6, 7:6 в полуфинала в Синсинати , където след това спечели първата си титла от сериите \"Мастърс\". При победа в четвъртфиналите Димитров ще играе с победителя от мача между Робин Хаасе и Хуан Мартин дел Потро.", "date": "2017.11.02", "title": "Григор Димитров излиза за втора победа срещу Иснър през сезона"}
{"url": "http://www.dnevnik.bg/sviat/2017/11/02/3070177_evrokomisiiata_i_svetovnata_banka_otivat_na_diskusiia/", "text": "Специфичните за България препоръки в рамките на  Европейския семестър  за координиране на икономическите политики ще бъдат представени на дискусия в Габрово по инициатива на Представителството на Европейската комисия. Постоянното представителство на Световната банка ще анонсира своя Доклад за жилищния сектор в страната, озаглавен \"Покрив над главата\". Събитието ще бъде открито от кмета на община Габрово Таня Христова, заместник-министъра на регионалното развитие и благоустройството Малина Крумова, ръководителя на Представителство на Европейската комисия в България Огнян Златев и постоянния представител на Световната банка за България Тони Томпсън. Специфичните препоръки за България ще представи Марина Кирова, съветник Икономическо управление и Европейски семестър в Представителството на Комисията в София. Представянето на Доклада за жилищния сектор ще направи Ашна Матема, старши специалист по градско развитие в Световната банка. Презентациите ще бъдат последвани от дискусия, по време на която ще имате възможност да зададете своите въпроси. Събитието започва от 09:30ч. днес в Ритуалната зала на Община Габрово.", "date": "2017.11.02", "title": "Еврокомисията и Световната банка отиват на дискусия в Габрово"}
{"url": "http://www.dnevnik.bg/sviat/2017/11/02/3070242_vek_po-kusno_deklaraciiata_na_balfur_oshte_razdelia/", "text": "Израелците я празнуват, палестинците а ненавиждат. Декларацията на Балфур - британското обещание към ционистите за създаване на еврейско отечество там, където днес е Израел, навършва 100 години тази седмица. Тази годишнина ще бъде отбелязана с прояви и събития в Израел, палестинските територии и Великобритания, които ще привлекат вниманието към пожълтелия от времето документ, съхраняван в лондонската Британска библиотека. Историците все още умуват относно мотивацията на Великобритания и ангажимента ѝ с тази декларация, размиващи се в десетилетията след нейното публикуване. И все пак 67-те думи, написани от един британски министър, все още имат силен отзвук 100 години по-късно. Както израелците, така и палестинците използват годишнината, за да придадат повече тежест на своята версия и да оправдаят своите позиции. Всяка от двете страни отбелязва вековната годишнина по коренно различен начин, което хвърля светлина върху пропастта между Израел и палестинците, зейнала според някои именно на 2 ноември 1917 г. \"Тя остава все така разделяща дори и днес, защото ционистите смятат, че Декларацията на Балфур е заложила основния камък на съвременен Израел - и те са прави да мислят така. По същата причина палестинците и арабите виждат в нея първопричината за отнемането на тяхната собственост и за своята мизерия\", каза Джонатан Шниър - историк, който е автор на книга за документа. \"Всичко произтича от тази декларация\", добавя той. Декларацията бе резултат от дебатите между британските ционистки лидери, търсещи политическо признание на своите цели за създаване на еврейска държава, и британските политици, въвлечени във водовъртежа на Първата световна война. Декларацията, написана от британския външен министър лорд Артър Балфур и адресирана до британския финансист и ционистки лидер лорд Лайънъл Уолтър Ротшилд, обещава британска помощ за създаването на еврейско отечество.  \"Правителството на негово величество ще подкрепи създаването в Палестина на родина за еврейския народ и ще положи всички възможни усилия за улесняването и постигането на тази цел\", се казва в декларацията, която продължава със забележката: \"Трябва да бъде ясно, че няма да бъде направено нищо, което може да накърни гражданските и религиозните права на живеещите в Палестина нееврейски общности\". Политическите мотиви за появата на декларацията включват империалистически политически сметки, имащи за цел да се заеме солидна позиция в източния Левант, където в онзи момент е в ход разпад на Османската империя. Роля играе и месианството на британските политици, коренящо се в библейската история, които се надяват да върнат евреите в родината на техните предци. Декларацията послужи като основа за британския мандат върху Палестина, който бе одобрен през 1920 г. от Обществото на народите - предвестника на ООН. Резултатът през последвалите десетилетия бе поток от евреи, имигриращи към Палестина, и възникването на първичните институции на ционистката държава. Заедно с това се засилиха и търканията с (местното) арабско население, с което бяха заложени и корените на конфликта, който продължава и до ден днешен. Тази противоречива история намира израз днес в начина, по който Израел и палестинците използват столетието на декларацията в подкрепа на своите позиции. Израел разглежда (британското) обещание като първото международно признание на желанието на еврейския народ да се завърне в земите на историческото си отечество. Той смята, че Великобритания е дала подкрепящо рамо на неговата версия на историята, изпълнена с решимостта, героизма и пионерския дух на ранните (еврейски) заселници, борили се за изграждането на държавата. \"Държавата не би могла да възникне без заселване, саможертви и готовност за борба в името на тази цел, но международният импулс за това, несъмнено, бе Декларацията на Балфур\", каза тази седмица израелският премиер Бенямин Нетаняху. Израел планира мощна кампания, за да наложи това свое послание, като го съсредоточи върху топлите отношения с Великобритания - важен съюзник в момент, когато Европейският съюз през последните години предприема стъпки срещу израелските селища на Западния бряг. Нетаняху ще отиде в Лондон, където ще отбележи годишнината с празнична вечеря, домакини на която ще бъдат днешните лордове Балфур и Ротшилд и ще присъства британския премиер Тереза Мей. В \"юбилеен концерт\" в Лондон през уикенда ще участват британски изпълнители заедно с израелски еврейски кларинетист и пианист, който е арабски гражданин на Израел. Годишнината се отбелязва в далеч по-мрачни краски от палестинците. Те гледат на декларацията като на \"първичния грях\", предизвестил тяхната \"накба\", или катастрофа, довел до масовото им прокуждане (от родните земи) в резултат на войната, свързана със създаването на Израел през 1948 г. Възникналата тогава бежанска криза и до днес отеква в региона, а палестинците обявяват Израел, заради декларацията и нейните британски империалистически вдъхновители, за колониална креатура. Палестинците, които през последните години се борят за международно признание на държавата им от международните институции, настояват британците да поемат отговорност. Те искат извинение и заплашват Великобритания със съд заради декларацията. \"Ние искаме те да поправят нещата, да коригират този исторически репресивен акт, като признаят държавата Палестина и се извинят на палестинския народ\", заяви палестинският външен министър Риад Малки. Той добави, че те са настояли пред Великобритания да излезе с нова декларация, която да бъде по-благосклонна към палестинците. Лондон обаче отхвърли това искане, посочи Малки. Планирани са протести в палестинските територии, където хиляди ученици утре ще се съберат в училищните дворове с искане Великобритания да се отрече от декларацията, и в самата Великобритания, където ще дефилират десетки коли, изрисувани с постери и плакати, осъждащи декларацията. На британското консулство в Ерусалим ще бъдат връчени хиляди писма от палестински ученици. Лондон в същото време \"стъпва\" предпазливо, представяйки годишнината като възпоминание, а не като празнуване. \"Ние ще отбележим тази вековна годишнина с гордост и уважение, но също и с известна тъга, тъй като проблемите между Израел и палестинците остават нерешени\", каза заместник-министърът по близкоизточните въпроси Алистър Бърт миналата седмица. Едно от последвалите британски правителства през 1930-те години започна да отстъпва от предишното си обещание към ционистите. Официална разследваща комисия стигна до извода, че британският мандат върху Палестина, съпроводен от постоянни кръвопролитни насилия, се е оказал несъстоятелен. През 1937 г. т.нар. комисия \"Пийл\" препоръчва земята да бъде поделена между араби и евреи. Отношенията между евреите в подмандатна Палестина и Великобритания продължават да се влошават, преди Израел да обяви независимост. По-късно Израел ще завладее още територии в резултат на Шестдневната война през 1967 г., включително Източен Ерусалим, Западния бряг на река Йордан и ивицата Газа - земи, на които палестинците се надяват да създадат своята държава. Последвалите години оттогава са изпълнени с непрестанни изблици на насилие, докато надеждите за мир угасват. \"Декларацията на Балфур се използва от двете страни, за да поставят сегашните си искания, каза Мартин Крамер, историк в колежа \"Шарем\" в Ерусалим. Израелците имат причини да са благодарни за нея, а палестинците - за да съжаляват. Но такава е историята. Тя не може да бъде променена.\" /БТА", "date": "2017.11.02", "title": "Век по-късно, декларацията на Балфур още разделя евреи и палестинци"}
{"url": "http://www.dnevnik.bg/zdrave/2017/11/02/3070257_za_sushtestvenite_razliki_mejdu_marihuanata_i/", "text": "Осемнайсетгодишен  младеж преби медицинска сестра в \"Пирогов\"  миналата седмица, след като бил приет в токсикологията за \"употреба на марихуана\". Бил завързан, но успял да се освободи сам според твърдението на болницата и  часове по-късно е сложил край на живота си . По разказа на бащата на момчето седмица преди трагедията започнали внезапни коренни промени в поведението му. Спрял да спортува и да контактува с близките си, започнал да проповядва религиозни и сатанински послания, смятал, че е \"избраният\". Бащата си обяснява промяната със \"секта, която го е зомбирала\", защото младежът не взимал наркотици, освен че пушел марихуана. Специалисти по зависимостите обаче дадоха друго предположение - синтетични наркотици или т. нар. дизайнерска дрога, която може да действа точно така - с резки животозастрашаващи промени в поведението. От \"Пирогов\" отказаха да дадат на \"Дневник\" подробности дали пробите от младежа показват наличие на други наркотични вещества. Те повториха само информацията от деня на инцидента, че чрез тест е установена употреба на марихуана, но не пожелаха да уточнят и какъв е бил тестът. Въпросите какво точно е взело момчето и какви са проверките, които правят в токсикологиите, обаче са съществени, защото от това може да зависи животът и на други осемнайсетгодишни хора в разцвета на силите си. Какво е дизайнерска дрога и защо съществува Дизайнерска дрога е популярното название на ново поколение наркотични вещества, които масово заливат пазарите в последните пет години. Първият потресаващ случай, който насочи вниманието към тях, е от 2012 г. когато  мъж под влиянието на \"новото LSD\" изяде лицето на бездомен човек на улицата в Маями . През 2013 г.  ООН предупреди, че тези нови видове наркотици,  идващи предимно от Китай, се разпространяват със светкавична скорост и се превръщат в сериозна заплаха. А през 2017 г. броят на синтезираните нови формули, достъпни в целия свят, е вече тройно повече от тогава -  . Тези наркотици се произвеждат от комбинации от разнообразни химични, промишлени и дори строителни материали, което ги прави  . И понеже властите не смогват на темпото, с което навлизат, за да ги вписват в списъците със забранени вещества, та са и  . Още по-достъпни са и заради  . В репортаж на \"България он ер\" младежи споделят, че 3-4 цигари от така наречената \"билка\", която прилича на синтетичен канабис, струват 10 лева и се намират много лесно. В материала Стефан Бакалов от Агенция \"Митници\" коментира, че суровината е изключително евтина и за 1000 долара можеш да поръчаш един килограм от Китай, а от един килограм се получават 10 хиляди дози. Производството на дизайнерска дрога е \"с една единствена цел – да се заобикаля анти-дрога законодателството и ограниченията за внос-износ, произвеждайки абсолютно нова субстанция и ново химическо съединение, което все още не фигурира в забранителните списъци. По този начин за кратък период от време пазарът може да бъде наводнен с нещо, което е евтино, силно потентно, законно (не е все още забранено) и без никаква информация и изследвания за дозите и ефектите му върху човешкия организъм\", коментират в  анализ по темата  от Българско либертарианско общество.  срещу традиционните наркотици са довели дотук, и особено в България, смятат от организацията. \"Заплахата от затвор дори за цигара трева, засиленият контрол върху автомобилните водачи, тестуването на ученици и младежи и общата стигма върху употребяващите наркотици роди и засили търсенето на полу-легални, по-евтини и неоткриваеми за тестерите субстанции... а търсенето определя предлагането.\" Ако мерките продължават да се затягат, каквато е тенденцията у нас, инцидентите като този в \"Пирогов\" ще зачестяват, защото тийнейджърите вече масово се преориентират към дрогите, за които не могат да ги хванат, прогнозират либертарианците. Природен и синтетичен канабис Растителният и синтетичният канабис са две много различни неща. Освен цената им, достъпността и отношението на закона към тях, съвсем различни са и въздействието им и рисковете за здравето.  Аргументите за легализиране на канабиса  тук са без значение, но заради случая в \"Пирогов\" е важно разграничаването на растението от синтетичния продукт, защото първото не застрашава пряко живота, а второто - да.  се свързват с отпадналост, сънливост, нарушена координация, мускулна слабост и понижено кръвно налягане - точно обратните на агресията, която е демонстрирал младежът в онази вечер в \"Пирогов\", посочват от Либертарианското общество. Освен това ефектите на тревата стават незабележими към третия час след прием чрез пушене, докато момчето е проявило агресия дълго след като е било прието в токсикологията, пресмятат либертарианците. Причината да се установи употреба на марихуана в организма му е това, че веществото остава в кръвта със седмици, докато синтетичните дроги не могат да бъдат уловени, дори когато човек е все още под влиянието им. \" . Вероятно е пушил марихуана, защото много хора пушат, но употребяват и съзнателно или без да знаят и много други опасни субстанции\", коментира и д-р Александър Канчелов, специалист по психиатрия и лечение на зависимости, президент на Българската асоциация за метадоново лечение и член на Борда на директорите на Европейската асоциация за лечение на опиева зависимост в интервю по Нова телевизия. \"Новите наркотични субстанции водят много бързо до пристрастяване, неадекватни реакции, които често са свързани с микропсихотични епизоди, регресивно поведение и много сериозна агресия. Имат много  \", казва специалистът. По думите му тези субстанции заливат и България. \"През последните една-две години повечето  случаи, за които се съобщава в медиите,  са свързани с употребата и комбинираната употреба на такива субстанции. Рядко обаче причината за фаталните инциденти се свързва с реалния причинител\", коментира Канчелов. Дизайнерските дроги могат да се приемат по различни традиционни начини например чрез пушене или поглъщане, \"но разликата е в това, че те водят до много резки психиатрични и мозъчни увреждания, особено при младите хора, които некритично ги употребяват\". В конкретния случай според специалиста по зависимостите \"има преморбидни данни за вероятни  , което е често срещано при хората, които активно употребяват наркотични субстанции. И комбинирането на такива субстанции може да доведе до резки промени в поведението и психичното състояние\". Скрити от света Доклад на Европейския център за мониторинг на наркотиците и наркоманиите, публикуван тази година, показа, че най-популярното наркотично вещество сред българите е марихуаната (за която вече има по-евтина, по-силна, но и далеч по-опасна алтернатива), а  най-честите потребители са младежите между 15 и 24 години . Същевременно  България е на трето място в Европа по употреба на амфетамини от ученици,  а според анализ на Световната здравна организация като цяло подрастващите у нас  оглавяват класациите за злоупотреба със забранени вещества . Дизайнерсата дрога обаче е невидима и за тестерите, и за закона. Това означава, че всички младежи, които са я открили, са извън мрачната статистика и истинската статистика е всъщност много по-мрачна.  Обаче свят без наркотици е утопична идея . Строгите мерки срещу притежанието и разпространението им очевидно не дават резултат, още повече когато и самите наркотици еволюират. Трябва да се смени подходът. Ако фокусът се постави върху превенцията, особено сред учениците и младите хора, картината може би ще се промени, но това няма как да стане достатъчно бързо, че да бъдат спасени всички застрашени животи в момента. Още случаи като този в \"Пирогов\" ще има дотогава, докогато отговорните институции не насочат усилията си на правилното място. На Исландия й отне около 20 години  да замести пороците сред тийнейджърите със спорт и хобита , благодарение на целенасочени управленски решения и добре премислени нови политики. Те са публични и се предлагат на всяка общност и държава, която ги поиска. Остава само и България да ги поиска.", "date": "2017.11.02", "title": "За съществените разлики между марихуаната и дизайнерската дрога"}
{"url": "http://www.dnevnik.bg/sviat/2017/11/02/3070453_napadateliat_ot_manhatun_se_izpravi_pred_suda_i_ne/", "text": "Извършителят на атаката с камион в Манхатън във вторник се яви пред съда в Ню Йорк в инвалидна количка и с белезници на ръцете и краката. Узбекистанецът Сайфуло Саипов, който помете хора с тежкотоварния автомобил, убивайки осем души, бе прострелян и обезвреден от полицай, съобщава БТА.  29-годишният мъж не поиска да бъде освободен под гаранция и ще остане в ареста. Според прокурорите той е бил \"погълнат от омраза и от една изкривена идеология\". Те му повдигнаха две обвинения - в оказване на подкрепа на джихадистката групировка \"Ислямска държава\" и в причиняване на смъртта на пешеходци. Саипов ще се яви отново пред съда на 15 ноември. Мъжът признал, че е бил вдъхновен от видеоматериали на \"Ислямска държава\", и обяснил, че е решил да извърши атаката на празника Хелоуин, защото очаквал да има повече хора по улиците. Саипов заявил, че е \"доволен от онова, което е направил\", и попитал дали може да разпъне черното знаме на \"Ислямска държава\" в болничната си стая. Той казал, че планирал да продължи към Бруклинския мост, където да извърши втора атака, като помете още пешеходци.  Федералното бюро за разследване обяви, че е открило издирвания във връзка с нападението узбекистанец Мухамадзоир Кадиров. По-рано ФБР смяташе, че той разполага с информация по случая, но предположенията им са се оказали напразни.", "date": "2017.11.02", "title": "Нападателят от Манхатън се изправи пред съда и не поиска да бъде пуснат под гаранция"}
{"url": "http://www.dnevnik.bg/analizi/2017/11/02/3060380_personalno_medicinsko_dosie_velikolepno_a/", "text": "Болниците ни са \"на червено\" с 500 милиона лева дефицит – алармират медиите отскоро. Авторитетни експерти правят анализи и прогнози. Предлагат мерки. Изсипаха се няколко милиона лева. Дотук добре. Проблемът е и стар, и системен. В годините са предлагани много решения, някои реализирани, но той все още стои. Идеята на министерството на здравеопазването за създаване на \"Персонално медицинско досие\" е изключително интересна и полезна. Но може да се мисли и в още посоки. Ето едно мнение. Дали медицински институции, предлагащи \"здраве\" да са търговски дружества е въпрос, дискутиран отдавна. Обаче – щом той се дискутира толкова дълго, значи в решаването му са ангажирани мощни сили, сред които доминира становището \"да се запази статуквото\". Добре, нека публичните болници да си останат търговски дружества. Насочвам вниманието към определението \"автономни\". Нормалните търговски дружества са автономни по определение. Сладкарски цех или корабостроителен завод се борят за клиенти и така за оцеляване в конкурентна борба. Те се стремят да намалят разходите си, да привлекат квалифициран персонал и да повишат качеството на продуктите си. И – ревниво пазят производствените си и икономически тайни. Публичните болници са също автономни. Към 2015 г. те са 202. Това означава, че 202 болнични ръководства провеждат своя икономическа политика. Някои са успешни. Други – не дотам. Кои: Ние, Големият Финансиращ Орган, не знаем. Научаваме само за тези, които трябва да се спасяват и за които пак Ние трябва да доплатим 500 милиона лева. Нека да се съгласим, че болницата е особен и специален вид търговско дружество. , защото за опазването на националния ни капитал – здравето, използват национални, т.е. Наши ресурси. - Сгради, машини (апаратура) и съоръжения за много милиарди лева (само за 2015 г. капиталовите им разходи са за над 118 млн. лв.).  - Медицински персонал - 9 802 лекари и 21 277 медицински сестри, 2015 г. - Текущи разходи: за медицински грижи, консумативи, лекарства - близо 1 573 милиона лева, 2015 г.  Разпределянето и ефективното използване на всички тези ресурси не може да се остави само \"в ръцете\" на 202 автономни болнични ръководства. , защото в тях по определение няма и не може да има серийно производство. Да, има медицински стандарти, инструкции, клинични пътеки. Но всеки пациент е уникален със своята възраст, физиологични параметри и конкретни заболявания - често повече от едно. Всеки лекар разполага с различни медикаменти, апаратура, интервенции. А икономическата политика на болниците трябва да ги осигурява, но от друга страна тя трябва да е в синхрон с  . Предлагам три възможни мерки за формиране на такава политика – по реда на увеличаваща им се сложност. Тя се базира на изискването за максимална прозрачност и публичност на дейността й. Как може да изглежда подобно \"Икономическо досие\"? Преди повече от двадесет години се създаде болнична икономическа отчетност. Всяка болница изпращаше в тогавашния \"Главен информационно-изчислителен център\" на министерството първични данни на хартиени документи. От тях се изготвяха отчети – за всяка болница поотделно и обобщени - по групи, по типове ресурси, по видове показатели и пр. Отчетите се публикуваха в хартиени издания – Бюлетини.   Днес отчетността пак съществува. Публичните болници изпращат отчетите си в звено на \"Националния център по обществено здраве и анализи\" към министерството. Разликата е, че отчетите се публикуват не за  , а само   – по групи болници: Университетски и национални, областни, градски и т.н. – общо 15 групи. Защо? Защото висшестоящ фактор някога бил постановил: \"болниците са търговски дружества, а публикуването на икономически данни за дейносттта им е нарушение на търговската тайна\". И въпросът приключил. Няма протести от ръководствата на болниците, нито от висшестоящи организации, вкл. и от министерството. Значи - всички са доволни.  И - дефицитът продължава да е налице. Ето какви икономически показатели се отчитат от публичните болници: 1. Приходи по видове източници в болницата - общо и по отделения. Възможните източници са: МЗ и общини, НЗОК, Продажби на стоки и услуги, Дарения.  2. Разходи – общо и по отделения. Диференцирани са за: персонал, храна, медикаменти, оперативни. Редица разходи се отчитат в по-големи детайли. От тези и от данни в други отчети, в Центъра се изчисляват средни разходи – общо и по отделения: за едно легло, за един леглоден, за един преминал болен, за един храноден, за един лекарстводен. Фрагмент от публикуваните понастоящем данни – в хартиени и електронни бюлетини: Дори бегъл поглед върху тези данни показва интересни неща. Примерно: - голяма неравномерност в динамиката на средния разход на лекарстводен  - разлики от четири до девет пъти (!!) в разходите на един лекарстводен между терапевтичните отделения в УМБАЛ и тези в общинските МБАЛ. И т.н. Обаче остава неясно участието на всяка отделна ПБ във формирането на тези неравномерности и разлики. Всички данни от отчетите да се публикуват поотделно за всяка болница. И в динамични редове. Така ще се получи документ, който условно наричам \"Икономическо досие \"Х\". Разбира се, теорията и практиката може да покажат потребност от събиране и публикуване на още данни. И в по-малка периодичност. Примерно – ако данните за приходите и разходите се публикуваха на тримесечия, сигналите за големи преразходи на някои болници щяха да станат публични още през м. април или м. юли т.г. и те със сигурност нямаше да достигнат 500 милиона лева. 1. Всяко болнично ръководство ще може да съпостави икономическите показатели на своята болница с тези на сходни. Примерно: \"защо разходите ни за персонал в отделение \"М\" са по-ниски от тези в болница \"А\" или \"Б\" ?\". Или: \"защо в нашето отделение \"Н\" има по-висок среден разход на медикаменти за преминал болен?\" Или: \"защо в годините динамиката на разходите ни за храна е толкова неравномерна, а при \"съседите\" от нашия регион не е така?\". И т.н. и т.н. И - да търси организационни решения. 2. На по-високо равнище: Регионални здравни центрове, общини (за общинските), министерството (за държавните), ще могат да задават такива въпроси и да търсят решения: конкретни за всяка болница, общи - за групите и за всички. Тук нещата са по-сложни. Идеята е Това означава най-общо: 1. Да се ограничи в определена степен автонономността на икономическата им политика  2, Да се разширят в определена степен правомощията на министерството в надзора, контрола, насочването, регулирането, в известна степен и на управлението на икономическата им политика.  Идеята не е нова. В материали на Световната здравна организация още от 2000 г. се препоръчва подходът \"stewardship\". Преводът е труден, но става въпрос за \"внимателно калибрирани пазарни механизми, наречени планирани пазари, квази пазари и управлявани пазари\". Или - за обществено отговорни пазарни инструменти. Твърди се, че \"Аспектите на тези хибридни механизми могат да бъдат приложими и за развиващите се и посткомунистическите страни\". Обсъждат се примери от здравните системи на Швеция, Великобритания, Канада и на други държави. Пример в подобна насока даде министерството – с решението Областната болница във Враца да мине на т.нар. ръчно управление поради лоши финансови резултати. Това разбира се е палиативна мярка. Сериозните - бившият министър проф. д-р Николай Петров в интервю пред \"Панорама\" обяви, че \"... голяма работна група разработва т.нар. стратегия за управление на болнични заведения ... държавни и общински\". Предстои въвеждането на стандарт за управление на лечебните заведения и на още редица мерки. Тук навлизам в изключително взривоопасна тема. Най-лесният отговор е същият – те са частни и никой не може да \"наднича\" в оперативната им дейност. Неизбежното \"Но\": те работят в известна част с публични ресурси (на НЗОК), и донякъде спомагат за опазване на здравето на населението – виж в Преамбюла. Значи? Би могло да се мисли най-малкото за Мярка 1: създаване и публикуване на \"Икономическо досие за частна болница \"У\". Най-малкото, за което то ще може да се използва, е да служи като база за сравнение \"как частният капитал управлява икономиката на болницата си\" и доколко резултатите са съпоставими с тези на публичните. И още – подобно досие би служило като безплатна реклама:  Мислене в тази посока може да доведе до концепцията за \"голямата болница\", лансирана от мен в далечната 2013 г. Каква беше тя? Интеграция (реална или виртуална) на всички публични болници в конгломерат условно наречен \"Голямата болница\". Експерти по управление на сложни системи да разработят параметрите на тази система – в рамките на Търговския закон (като консорциум или като холдинг) или извън него (като някаква принципно нова мега конструкция) и да предложат адекватни подходи за нейното управление. Изглежда сложно, неясно, някои ще го определят и като опасно. Липсват и утвърдени образци. Май липсват и експерти по големи и сложни системи. Но си струва да се помисли – потенциалната икономия на 500 млн. лв. изглежда съблазнителна. Именно за това предлагам като първа стъпка безплатната и изключително лесна за реализация  . Информацията е налице в компютрите на Центъра. Единствено трябва да се обсъди въпроса дали тя наистина представлява \"търговска тайна\" и публикуването и е някакво нейно нарушение. Нататък – ще се мисли. От много години здравните икономисти по света се мъчат да организират институциите, осигуряващи здравето ни. Търсенията се базират на постулата, че здравето е базова човешка ценност и за това грижата за него трябва да се осъществява от социално ориентирани здравни системи – колкото и неясно да е това изискване. Как да се изградят тези системи? Има условно две крайни виждания. Едното - държавна собственост и централизирано управление. Другото – частна собственост и управление на принципите на пазарната икономика. Държавната собственост и централизираното държавно управление доминираха в \"социалистическия лагер\" и бяха определени като неефективни – в общата икономика, в т.ч. и в здравната. Пазарната икономика е общопризната като най-ефективен принцип за управление.  Така възникна огромният проблем – да се запази и засили социалният характер на здравните системи и от друга страна – в управлението им да има и механизми на пазарната икономика, за да се повиши тяхната икономическа и здравна ефективност. Експерти по света се мъчат да изградят здравните системи в тези \"зададени\" рамки. И в повечето развити държави по света има различни решения – гравитиращи повече или по-малко към някое от вижданията. Дори САЩ, признати като \"лидер\" на \"пазарната идея\", правят редица опити за смекчаване на пазарния характер на здравната си система с различни социални инструменти. В България близо 40 г. доминираше \"социалистическото здравеопазване\" – с държавна собственост и централизирано управление. То имаше редица предимства и недостатъци – все още недостатъчно изучени. В синхрон с прехода на цялото ни стопанство, след деветдесетте години здравната система също беше прехвърлена на \"пазарни релси\". Преходът беше рязък, \"образците\" от други успешни държави се считаха за неособено приложими. Така се стигна до днешната ситуация, в която трябва да се търсят нови решения. ", "date": "2017.11.02", "title": "Персонално медицинско досие – великолепно. А \"икономическо досие\" на всяка публична болница?"}
{"url": "http://www.dnevnik.bg/citat_na_deniia/2017/11/02/3070457_citat_na_denia_momcheto_ot_bankia_se_kachi_po_stulbata/", "text": "Това заяви бившият лидер на Демократи за силна България (ДСБ) Радан Кънев пред Би Ти Ви. Той уточни, че с предложения бюджет за следващата година правителството на ГЕРБ цели да пилее повече пари с предизборна цел, както и за кражби и по това си личало, че са \"едни и същи комунисти с безотговорно отношение\", напомняйки, че по време на Тройната коалиция е имало бюджет с толкова завишени финансови показатели. По думите му е трябвало да се направи десен отговорен бюджет, като управляващите е можело да се възползват от повечето пари в него. Кънев посочи сектори като отбраната, здравеопазването и образованието, за които трябва да се дадат повече пари за модернизация, а не само за заплати. Според него обявената от вицепремиера Томислав Дончев административна реформа изобщо не е заложена в бюджета, тъй като в него не са предвидени каквито и да е обезщетения. \"Значи Дончев лъже\", заключи Радан Кънев. Той подчерта, че  обединението на ДСБ и \"Движение Да, България\"  ще оформи проект с дясна насоченост. Той ще бъде опозиция на Бойко Борисов и на модела на управление, който Кънев определи като модела \"Борисов-Пеевски\".", "date": "2017.11.02", "title": "Цитат на деня: Момчето от Банкя се качи по стълбата на Смирненски и сега живее в розови облаци"}
{"url": "http://www.dnevnik.bg/sport/2017/11/02/3070462_ludogorec_se_zasilva_za_nova_stupka_kum_izlizane_ot/", "text": "Българският футболен шампион \"Лудогорец\" се подготвя да направи нова важна крачка към излизане от групата си в Лига Европа. Разградчани приемат \"Брага\" в 20.00 часа тази вечер. В предния кръг воденият от Димитър Димитров отбор  постигна ценна победа с 2:0 в Португалия - първата за български отбор в тази страна . Това позволи на състава да оглави група С със седем точки, като \"Брага\" е втори с една по-малко. В класирането следват \"Хофенхайм\" с три и \"Истанбул Башакшехир\". При победа тази вечер \"Лудогорец\" ще постигне целта си за излизане от групата. Димитров е уверен, че отборът му отново може да изненада съперника. Под негово ръководство шампионите  изградиха прагматичен стил, който дотук носи успех . \"Лудогорец\" е допуснал само един гол, като заедно със \"Залцбург\" и \"Локомотив\" (Москва) има най-стабилната защита в турнира. \"Надявам се победната ни серия да продължи. В никакъв начин не се заблуждавам, че ни чака лесен мач, \"Брага\" е добър отбор, който показа своите качества. Те имат пет победи и едно равенство в последните си шест мача за първенство. Освен това португалското първенство е по-силно от нашето, само фактът, че имат три отбора в групите на Шампионската лига, говори сам по себе си\", каза треньорът. \"Според мен ще подходят тук по същия начин, както го направиха и в първата среща. Колко по-различно ще се развие мачът обаче не мога да кажа. Ние ще се опитаме отново да ги изненадаме и да подготвим някаква тактическа новост. Може отново да променим схемата\", добави Димитров. Капитанът Светослав Дяков също смята, че \"Лудогорец\" има добри възможности за успех.", "date": "2017.11.02", "title": "\"Лудогорец\" се засилва за нова стъпка към излизане от групите в Лига Европа"}
{"url": "http://www.dnevnik.bg/sviat/2017/11/02/3070467_trima_dushi_biaha_ubiti_pri_strelba_v_magazin_v/", "text": "Двама мъже и една жена са били убити тази нощ при стрелба в супермаркет от веригата Уолмарт в предградие на Денвър, в американския щат Колорадо, съобщиха Ройтерс и Асошиейтед прес, цитирани от БТА. Полицията съобщи, че все още никой не е арестуван за инцидента и не даде никаква информация за обстоятелствата около стрелбата. Появиха се информации, че са стреляли двама мъже. Магазинът се намира в Торнтън, на около 16 км североизточно от Денвър. Инцидентът става месец, след като в Лас Вегас  бяха застреляни 58 души , което се оказа най-масовото убийство в съвременната история на САЩ.", "date": "2017.11.02", "title": "Трима души бяха убити при стрелба в магазин в предградие на Денвър"}
{"url": "http://www.dnevnik.bg/kultura/2017/11/02/3070267_ivo_dimchev_predstavia_albuma_si_skulpturi_i_v_sofiia/", "text": "След премиера във виенския \"Фолкстеатър\" през август и представяне на фестивала One Dance Week, Иво Димчев ще представи първия си албум \"Скулптури\" и в София. Мястото е клуб \"Терминал 1\". Хореограф и пърформанс артист със световно признание, Димчев става все по-популярен с музиката си, първоначално композирана за различни представления през годините и записана с нов аранжимент. Музикални продуценти на албума са работещият в САЩ музикант Георги Линев, известен и като Kan Wakan, и Sash & Blazh. Албумът излезе на 28 септември и съдържа 12 парчета, в които оперната школовка на гласа на Димчев среща меланхолията на артисти като Anthony and the Johnstons и електронната музика. Те ще бъдат представени в албумната си версия заедно с нови композиции на Димчев. Билети се продават в  Eventim  на цена от 20 лв и на входа за 25 лв.", "date": "2017.11.02", "title": "Иво Димчев представя албума си \"Скулптури\" и в София"}
{"url": "http://www.dnevnik.bg/sport/2017/11/02/3070269_taisun_fjuri_pokani_donald_trump_v_ugula_si_pri/", "text": "Бившият световен шампион по бокс Тайсън Фюри все още е със спрени права, но в последните дни отново привлича вниманието на медиите. Британецът, който детронира Владимир Кличко през 2015 г., но година по-късно беше хванат с кокаин, иска да се завърне на ринга. Той вече предизвика световния шампион в три от версиите  Антъни Джошуа . Фюри определи евентуален сблъсък с Джошуа като повторение на мача между  Мохамед Али и Джордж Форман от 1974 г. \"Старият шампион се завръща да се бие с мъжа, за когото всички казват, че ще ме нокаутира. Също като Али срещу Форман – стилният срещу мумията, всички знаем как завърши този мач. Знам, че всички ме освиркват, но аз не се плаша от малко мускули. Имам манталитет на победител и мъж, който никога не е губил мач. Истински шампион, който се връща, за да се качи пак на трона\", написа Фюри в \"Инстаграм\". По-късно Фюри стигна още по-далеч, обръщайки се към американския президент Доналд Тръмп в \"Туитър\". Той дори го покани да присъства в ъгъла му при евентуален мач с Джошуа. \"Доналд Тръмп, кой мислите, че ще спечели в мач Фюри срещу Джошуа? Ако искате, можете да излезете с мен и да бъдете част от най-големия мач в историята\", написа той в \"Туитър\". Фюри се закани, че ще спре Джошуа в рамките на осем рунда и ще нанесе първа загуба на 27-годишния британец на ринга. Промотърът на световния шампион Еди Хърн обяви, че през 2018 г. клиентът му вероятно ще се бие с други двама шампиони –  Дионтей Уайлдър  и  Джоузеф Паркър . Възможно е, след като обедини всички пет пояса в тежката категория, Джошуа да се боксира и с Фюри в края на 2018 г.", "date": "2017.11.02", "title": "Тайсън Фюри покани Доналд Тръмп в ъгъла си при евентуален мач с Джошуа"}
{"url": "http://www.dnevnik.bg/bulgaria/2017/11/02/3070471_poniakoga_za_nekachestvenite_remonti_sa_vinovni/", "text": "Никоя фирма няма интерес да работи некачествено. Никой обаче не може да гарантира, че някоя фирма, някоя бригада, или някой конкретен строител няма да направи това, което вие показахте\" (наредените на зиг-заг антипаркинг колчета в подлеза на НДК, б.р.). С тези думи кметът на София Йорданка Фандъкова коментира пред Нова телевизия скандалите около некачествените ремонти в столицата. Тя допълни, че в ситуацията няма нищо извънредно, а просто тази година са били реализирани и продължава работата, по много обекти. Фандъкова обяви, че се радва на активността на гражданите, които подават сигнали за некачествени ремонти. \"Всяка нередност се отстранява за сметка на изпълнителя. Прекратихме и договора на фирмата, ремонтирала \"Шипченски проход\". Освен това, фирми, допуснали некачествени ремонти, няма да могат да участват в конкурси отново\", обобщи кметът на София. Фандъкова уточни, че няма да прекратява договори, като ПР-акция, както искали някои общински съветници. До тази стъпка се стигало само при сериозни аргументи. Коментирайки  велоалеята на улица \"Георги Раковски\" , обособяването на която предизвика много коментари, кметът при призна, че в проекта е имало доста погрешни решения и критиките са били основателни. Общината обаче се съобразила и недостатъците са били коригирани. Фандъкова припомни, че преди велоалеята на улицата непрекъснато е имало паркирани автомобили и пак се е ползвали само по една лента на посока. Кметът на София допълни, че при създаването на проекта за продължението на велоалеята от Кристал до тази на бул. \"Дондукъв\" ще има срещи и обсъждания с неправителствени организации и всички предложения са добре дошли.", "date": "2017.11.02", "title": "Понякога за некачествените ремонти са виновни отделни работници, смята Фандъкова"}
{"url": "http://www.dnevnik.bg/na_put/2017/11/02/3070044_avstraliia_zabraniava_katereneto_po_vtorata_po/", "text": "От октомври 2019 г. скалните катерачи ще загубят едно от любимите си места за практикуване на опасното си хоби. От тогава влиза в сила забраната за катерене по втората по големина скала в света Улуру, известна още като Голямата червена скала. Считано за едно от чудесата на света, това природно образувание се намира в северна Австралия. Улуру е записан в Книгата на Гинес като най-голямата скала в света, въпреки че официално Маунт Огъстъс е обявена за първенец по размери. Височината на Айръс Рок, както още е популярен Улуру, е 318 метра, широчината е 3 км, а дължината – 3.6 км. Този пясъчен монолит е най-голямата в света изолирана скална маса.  Скалата е част от Националния парк \"Улуру-Ката Тюта\" и за местните аборигени е най-свещеното място в Австралия. Именно след оплаквания от тях, че стотици туристи катерят всеки ден Улуру, властите в страната решиха да забранят подобни инициативи. Целта е Голямата червена скала да бъде туристически обект, върху който да няма никаква човешка дейност. \"Това е много важно място. Не е детска площадка или парк тип \"Дисниленд\". От десетки хиляди години Улуру е с голямо духовно и културно значение за местните аборигени\", заяви директорът на националния парк Сами Уилсън. Той даде за пример други свещени обекти с ограничен достъп до тях по целия свят. Според него никой не се катери по катедралите в Милано или Кьолн, които са от изключителна важност за местното население. \"Трябва да се знае, че не спираме туризма, а спираме катеренето по Улуру. Това място е едно от най-популярните за посещение в Австралия и няма как да се откажем от него като туристически обект\", каза още Уилсън. Около 300 хил. души посещават всяка година скалното образувание. Въпреки че няма официални данни колко от тях изкачват Улуру, според местните власти броят им е намалял драстично през последните години. През лятото температурите на повърхността на скалата достигат 45 градуса и има не един или два смъртни случая на любителите на скалното катерене.", "date": "2017.11.02", "title": "Австралия забранява катеренето по втората по големина скала в света"}
{"url": "http://www.dnevnik.bg/zdrave/2017/11/02/3070472_ostavkata_na_nikolai_petrov_shte_zabavi_fatalno/", "text": "Оставката на здравния министър Николай Петров ще забави фатално проекта за Спешна помощ. Ще забави и реанимацията на болниците във Враца и Ловеч. Това заяви пред БНТ зам.-министърът Мирослав Ненков. В момента той изпълнява функциите на Петров, който е в отпуска до гласуването на оставката му в Народното събрание. Проектът включва  изграждането на нови центрове за Спешна помощ и ремонт на старите. До началото на 2018 г. беше планирано да бъдат обявени обществените поръчки за изпълнението на ремонтите и строежите на общо близо 240 обекта. Всичко това сега е под въпрос, твърди Ненков. \"С Николай Петров напреднахме много по няколко важни задачи. На идващия нов министър ще му трябва малко време за ориентация, което фатално ще забави проекта за Спешна помощ, който е на финалната си фаза. Именно такова обстоятелство може да ме спре за поста министър и затова не съм готов с отговора си. Ако провеждам политиката на Петров, бих се съгласил\", заяви Ненков, който е  сред спряганите имена за нов здравен министър.  Той уточни, че официални разговори с него не са водени. Имало е един неофициален, но това нищо не означавало. Ненков обясни, че има неточности в телевизионния репортаж, който доведе до оставката на Петров. В него беше посочено, че фирма на бащата на детето на дъщерята на подалия оставка министър е спечелила 1.7 млн. лв. по обществена поръчка за доставка на консумативи във ВМА в периода, в който Петров е бил директор на болницата. По думите на Ненков консорциумът от фирми, в която попада и тази на близкия до Петров мъж, е дал най-ниска оферта и реално за последните три години е спечелил около 300 хил. лв., тъй като обявените 1.7 млн. лв. са за очакван максимален разход. \"Коя е тази далавера, при която Явор Цонев (бел. ред. бащата на детето на дъщерята на Николай Петров) участва с името си. Като директор на ВМА Петров е икономисал много пари и затова моето мнение беше, че не трябва да подава оставка. След разследването на прокуратурата ще видим дали ще има някой смел да каже, че няма престъпление\", допълни Ненков, като уточни, че по негова информация обществената поръчка е била обявена преди още Петров да стане директор на болницата. Ненков каза още, че следващият министър трябва да е смел и да има поглед над системата. Той не изключи възможността и срещу него да има атаки, като \"може да бъде обявен за педофил, или че яде малки котенца\".", "date": "2017.11.02", "title": "Оставката на Николай Петров ще забави фатално проекта за Спешна помощ, заяви заместникът му"}
{"url": "http://www.dnevnik.bg/sviat/2017/11/02/3070476_holandcite_shte_glasuvat_na_referendum_za_sporen_zakon/", "text": "Студенти, отхвърлящи подслушването на холандските граждани от службите за сигурност, се пребориха за организирането на консултативен референдум за бъдещия закон, който ще формулира правомощията на тези служби, предаде \"Франс прес\". Съгласно  закона  службите за сигурност и разузнаването ще могат да използват система за масово подслушване на интернет комуникациите, както и на граждани, които не са под подозрение, обясняват на сайта си студенти от Амстердамския университет, опасяващи се, че законът ще има тежки последици за свободата. \"Цял квартал може да бъде подслушван заради един заподозрян, живеещ в него, при положение, че устройства като телефоните, компютри или смарт-телевизори са уязвими за хакерски атаки. С този закон всички съобщения във \"Фейсбук\" например биха могли да бъдат прехващани от даден град и съхранявани с години, отбелязват организациите, отговарящи за кампанията за референдума. Събирането на сведения чрез телефоните, електронната поща и интернет може да става само ако има причина, заяви на свой ред на сайта си холандското правителство, уверявайки, че личният живот на гражданите ще бъде максимално защитен. Холандският избирателен съвет обяви днес, че е достигнат прагът от 300 000 подписа, необходими за организиране на референдум за закона, който ще определи правомощията на службите на разузнаването и службите за обща и военна сигурност, и който се очаква да влезе в сила през 2018 г. \"Референдумът вероятно ще бъде съчетан с общинските избори на 21 март 2018 г.\", допълни съветът. При активност от поне 30 процента мнозинство, което е против закона, може да накара правителството да преразгледа текста, уточни избирателният съвет, въпреки че резултатът от референдума не е задължаващ. Това ще е втори подобен референдум в Холандия. През април 2016 г. консултативен референдум, свикан от евроскептични организации,  отхвърли  ключово споразумение между Европейския съюз и Украйна, поставяйки премиера Марк Рюте в  неловко  положение пред останалите 27 страни членки, ратифицирали споразумението, и налагайки договаряне на компромис,  одобрен  година по-късно, припомня АФП. /БТА", "date": "2017.11.02", "title": "Холандците ще гласуват на референдум за спорен закон за подслушване на комуникациите"}
{"url": "http://www.dnevnik.bg/bulgaria/2017/11/02/3070483_cacarov_se_oplakal_na_ognian_gerdjikov_ot_lichniia/", "text": "Бившият служебен премиер Огнян Герджиков заяви пред БНТ, че Сотир Цацаров му е \"споделял, че  не е доволен от голяма част от състава на прокуратурата \". По думите му обаче главният прокурор няма какво да направи, тъй като заварва една система с много звена, в която \"не може да влияе върху личния състав толкова много\". Герджиков, който оглави консултативния съвет по законодателството към председателя на Народното събрание, разкритикува хората, които се занимават с писането на закони. По думите му се правят \"много несъстоятелни неща\", които го карат да излиза от кожата си. \"Недопустимо е да се пишат закони без да се разбира значението им. На моменти ме е срам. Това показва пълно неразбиране на материята. Не всички сред пишещите закони са професионалисти, дори и тези с дипломи\", добави Герджиков, като уточни, че има неработещи закони. Той каза още, че няма проблем Народното събрание да избира председателя на бъдещото антикорупционно звено. Това обаче трябвало да става с квалифицирано мнозинство, което да е 3/4 или поне 2/3 от депутатите. Герджиков допълни, че по време на мандата му като служебен премиер му е било докладвано за обществената поръчка за доставка на консумативи във ВМА, заради която  здравният министър Николай Петров подаде оставка . Тогава Петров е бил директор на болницата. \"Още тогава той искаше да подаде оставка. Почувства се обиден, защото смяташе, че някой му е скроил шапка. Моето мнение беше, че не трябва да напуска поста си\", добави Герджиков. По думите му Николай Петров е \"много качествен администратор и лекар и е грехота такива хора да изгарят\". Според него има нечисти подбуди в атаката срещу него.", "date": "2017.11.02", "title": "Цацаров се оплакал на Огнян Герджиков от личния състав на прокуратурата"}
{"url": "http://www.dnevnik.bg/sport/2017/11/02/3070478_aguero_stana_nai-rezultatniiat_futbolist_v_istoriiata/", "text": "Нападателят на \"Манчестър сити\" Серхио Агуеро стана най-резултатният футболист в историята на клуба. Той се разписа при  ключовия успех с 4:2 срещу \"Наполи\" като гост , който изпрати \"гражданите\" в осминафиналите в Шампионската лига. Агуеро вече има 178 гола, като изпревари досегашния водач в класацията Ерик Брук. Аржентинецът постигна рекорда след 264 мача. \"Много съм щастлив, защото това е уникален момент\", каза нападателят, вкарал головете си срещу 48 съперника от общо 54, срещу които е играл. \"Трябва да продължим да се представяме по този начин. Сезонът е дълъг и е важно да продължим по същия начин\", заяви Агуеро. Мениджърът Хосеп Гуардиола остана доволен от играта у характера на отбора си. \"На това ниво няма как да контролираме мача 90 минути. Ще има моменти, в които ще сме притиснати. Важното е как ще отговориш. Направихме го два пъти - след 0:1 и при 2:2, и затова съм толкова доволен\", заяви испанецът. И допълни: \"Когато всичко върви, е лесно. Дори вие и аз можем да играем.\" \"Манчестър сити\" натрупа четири поредни победи и вече е сигурен за осминафиналите. Следващата цел пред \"гражданите\" е да си осигурят първото място в групата.", "date": "2017.11.02", "title": "Агуеро стана най-резултатният футболист в историята на \"Манчестър сити\""}
{"url": "http://www.dnevnik.bg/sviat/2017/11/02/3070479_trump_poiska_smurtna_prisuda_za_napadatelia_ot_manhatun/", "text": "Американският президент Доналд Тръмп каза в сряда, че Сайфуло Саипов, извършил терористичната атака в Манхатън, при която загинаха  осем  души, трябва да бъде осъден на смърт. \"Нюйоркският терорист възторжено да разпъне знамето на (групировката \"Ислямска държава\") в своята болнична стая. Той уби осем човека и рани тежко 12. Трябва да получи смъртна присъда!\", коментира Тръмп в \"Туитър\".   Саипов , дошъл в САЩ от  Узбекистан , беше обвинен по бърза процедура по две точки - предоставяне на материална подкрепа и ресурси на чуждестранна терористична организация (\"Ислямска държава\") и убийството на осем души чрез насилие и унищожаване на превозни средства. Според съдебните власти по първото обвинение той може да получи доживотна присъда, а второто може да доведе до смъртна, ако бъде осъден и ако правителството на САЩ поиска това.  Нападателят, който направи самопризнания и  отказа  да се възползва от правото си да запази мълчание, каза, че се е \"почувствал добре\" след деянието си, сочат съдебни документи. Саипов заявил, че е \"доволен от онова, което е направил\", и попитал дали може да разпъне черното знаме на \"Ислямска държава\" в болничната си стая. Пред разпитващите той каза в болничната си стая, че е бил вдъхновен от видео на \"Ислямска държава\" и лидера ѝ Абу Бакр ал Багдади.", "date": "2017.11.02", "title": "Тръмп поиска смъртна присъда за нападателя от Манхатън"}
{"url": "http://www.dnevnik.bg/sviat/2017/11/02/3070486_liderut_na_bivshite_kolumbiiski_buntovnici_fark_se/", "text": "Бившата колумбийска партизанска групировка ФАРК, станала политическа партия по силата на мирно споразумение, сключено миналата година с правителството, обяви днес кандидатурата на водача си Родриго Лондоньо, известен с прозвището Тимоченко, за президентските избори през май догодина, предаде \"Франс прес\".  \"Обявяваме, че нашият кандидат за президент на републиката ще бъде Родриго Лондоньо Ечевери-Тимоченко\", каза на пресконференция говорителят на политическата формация Иван Маркес. Петдесет и осем годишният бивш партизанин е последният командир на Революционните въоръжени сили на Колумбия (ФАРК), които в края на август станаха политическа партия, наречена \"Обща алтернативна революционна сила\" (Fuerza Alternativa Revolucionaria del Común), запазвайки съкращението си. Мирното споразумение, сключено през ноември 2016 г. с президента на Колумбия  Хуан Мануел Сантос , гарантира на кандидатите от ФАРК 10 места в парламента - по пет във всяка камара, но те ще трябва да се явят на избори. Наред с това членовете на ФАРК ще трябва да отговарят пред специален съд за престъпления, извършени по време на продължилата 53 години въоръжена конфронтация със силите на реда. Мирното  споразумение  предвижда още бившите партизани да получат алтернативни на затвора наказания, ако признаят истината и обезщетят жертвите. /БТА", "date": "2017.11.02", "title": "Лидерът на бившите колумбийски бунтовници ФАРК се кандидатира за президент"}
{"url": "http://www.dnevnik.bg/sport/2017/11/02/3070490_video_tainiiat_udar_s_koito_shvarcman_vpechatli_na/", "text": "Аржентинският тенисист Диего Шварцман отпадна във втория кръг на мастърса в Париж, но привлече вниманието с впечатляващ \"таен\" удар. Той се получи в края на втория сет от мача с Джон Иснър. Шварцман за пореден път беше затруднен от мощния начален удар на съперника си и американецът взе предимство в разиграването. Поставен \"до стената\", аржентинецът импровизира с удар зад гърба, който обаче се получи по най-добрия начин и му донесе точка. Това вдъхнови Шварцман и той успя да изравни резултата, но впоследствие загуби решителния трети сет. След повече от два часа и половина игра Иснър спечели срещата и  си осигури мач с Григор Димитров . Българинът и американецът ще играят днес следобед, като мачът ще започне не по-рано от 15.00 часа.", "date": "2017.11.02", "title": "Видео: \"Тайният удар\", с който Шварцман впечатли на тенис турнира в Париж"}
{"url": "http://www.dnevnik.bg/sviat/2017/11/02/3070493_irakskite_kjurdi_predlojiha_na_bagdad_obsht_kontrol_na/", "text": "Властите в Иракски Кюрдистан са предложили да охраняват стратегически граничен пункт заедно с иракските сили и части от оглавяваната от САЩ коалиция срещу \"Ислямска държава\". Това съобщи \"Ройтерс\", след като армията на Багдад обвини регионалното правителство на Кюрдистан, че не предава навреме граничния контрол на пункта при Фиш Хабур и на границите с Иран и Сирия на ираксите сили. В изявление  кюрдите  обявиха, че са направили предложението във вторник като част от план с пет точки, включващ също така пълно  прекратяване  на огъня, продължаване на общата офанзива срещу \"Ислямска държава\", съвместно управление на \" оспорваните  територии\" и начало на политически диалог. Малко по-рано Ирак обвини силите на  Кюрдистан , че само се опитват да спечелят време, за да укрепят бойните си позиции. Според Ербил общото разполагане на сили на пункта \"Фиш-Хабур\" трябва да се възприема като жест на добра воля, който ще бъде \"временно\" решение, докато се стигне до решение на проблема съгласно иракската конституция. За Кюрдистан достъпът до границата е ключов, защото именно в района на градчето Фиш-Хабур преминава петролопровод, достигащ до Средиземно море през Турция. От друга страна, Багдад се опасяваше, че стъпки към обявяване на независимост от Иракски Кюрдистан биха прекъснали сухоземната връзка на Ирак с Турция, тъй като цялата граница се намира в рамките на автономния регион. Във вторник се появиха иракски патрули между турските и кюрдските гранични служители, което означаваше, че превозните средства, пресичащи общата граница, преминават през три отделни проверки.", "date": "2017.11.02", "title": "Иракските кюрди предложиха на Багдад общ контрол на границата с Турция"}
{"url": "http://www.dnevnik.bg/biznes/2017/11/02/3070498_pechalbata_na_bankite_produljava_da_raste/", "text": "Банките продължават да увеличават печалбата въпреки намалените приходи от лихви. Това показват данните на БНБ към края на септември. Печалбата на сектора за деветте месеца на годината е в размер на 871.8 млн. лв., съобщава в днешния си брой  \"Капитал daily\" . Това е свиване с 18.8% спрямо година по-рано, но през миналата година върху резултатите еднократно имаше влияние от сделката по придобиването на международната картова организация Visa Europe. Извънредният доход през миналото лято беше оценен от БНБ на 186 млн. лв. Ако сега се извади този еднократен бонус, печалбата към септември тази година е по-ниска, но само с около 2%. Това вероятно отразява и друг еднократен ефект - от по-съществена загуба за една от големите банки. Данните за отделните кредитни институции към деветмесечието показват, че ОББ отчита загуба от 81.4 млн. лв., което смъква и общия резултат на системата. При ОББ тази загуба обаче е вследствие на направени корекции чрез обезценки, идентифицирани при дю дилиджънса още преди продажбата й. Отчетните по-големи разходи за обезценки за една банка намаляват и силния принос, който имат през годината по-ниските обезценки към формирането на печалбата. Към деветмесечието те са в размер на 537 млн. лв. общо за системата, като на годишна база спадат с 5.2% при двуцифрен темп на намаление предходните тримесечия (27.6% към юни 2017 г.). Така или иначе, на банките може да им се наложи от догодина да започнат отново да правят повече разходи за обезценки заради нови регулации. Причината за това е заявката на централната банка да приложи стимули за намаляване на нивото на необслужваните кредити и да адаптира правилата на Европейската централна банка за отчитане на необслужваните заеми. Така почивката след отминалите стрес тестове и оценката на активите през 2016 г., за които банките активно чистеха портфейлите си, може да приключи с отминаването на тази година, посочва изданието. Необслужваните кредити в банковата система намаляват, като към края на септември те възлизат на 9.305 млрд. лв. (при 9.462 млрд. лв. в края на юни). Делът им в общата сума на брутните кредити и аванси намалява до 11.45% (при 12.11% към юни). Въпреки че продължава тенденцията на свиване на нетния лихвен доход, годишният му темп на понижение за деветте месеца е по-малък – 4.72%, в сравнение с този за шестте месеца (5.2%). За деветмесечието кредитирането отчита по-високи темпове на растеж в сравнение с тези към полугодието, показват данните на БНБ. Ръстът е основно при домакинствата, но и фирменото кредитирането вече е с ръст над процент. Най-висок годишен темп на нарастване отчитат жилищните заеми – 5.27% до 9.2 млрд. лв.", "date": "2017.11.02", "title": "Печалбата на банките продължава да расте"}
{"url": "http://www.dnevnik.bg/video/s_dve_dumi/2017/11/02/3070474_kolite_koito_stroiat_novite_gradove_video/", "text": "Защо Ню Йорк не изчезна и какво ще се случва с градовете в бъдещето? Как то зависи от колите? Ще върнат ли умните автомобили градските центрове на пешеходците - това са част от въпросите, чиито отговори ще видите във видеото. Видеото е с подкрепата на BMW i.", "date": "2017.11.02", "title": null}
{"url": "http://www.dnevnik.bg/skorost/2017/11/02/3070534_na_rumuncite_moje_da_bude_zabraneno_da_kupuvat_poveche/", "text": "Законопроект на управляващата в Румъния Социалдемократическа партия (СДП) предвижда жителите на страната да могат да купуват по един употребяван автомобил на две години, пише в. \"Ромъния либера\", цитиран от БТА. Предвижда се също колите втора ръка, внесени от чужбина, да могат да се продават само от фирми. Целта е да се спре търговията с коли \"втора ръка\" от чужбина от частни лица, които ги продават в Румъния, без да плащат данък. Според данни на Националната данъчна администрация в Румъния през 2016 г. редица физически лица, които не са данъчно регистрирани, са притежавали по 10-15 автомобила, които са продали. Намеренията на управляващите обаче се приемат критично от големите компании в страната, уточнява в. \"Зиарул финанчиар\". \"Не искаме намаляване на такси и данъци. Искаме да оставите нещата такива, каквито са, защото поставяте в опасност икономическия и данъчния баланс в страната\", призовават техни представители. Коалицията за развитие на Румъния, която обединява най-големите компании и най-силните инвеститори в страната, иска от правителството на СДП \"да спре шоковата терапия\". Румънското правителство планира от 1 януари 2018 г. да намали данъка върху доходите от 16 на 10%, да прехвърли изцяло социалните осигуровки от работодателя върху служителя, да увеличи минималната работна заплата от 1450 леи на 1900 леи и да намали социалните удръжки.", "date": "2017.11.02", "title": "На румънците може да бъде забранено да купуват повече от една стара кола за две години"}
{"url": "http://www.dnevnik.bg/photos/2017/11/02/3070515_fotogaleriia_luvut_koito_zameni_pametnika_1300_godini/", "text": "На мястото, на което доскоро се издигаше паметникът \"1300 години България\", от днес се извисява бронзовият лъв от съборения през 1977 г. Мемориал на Първи и Шести пехотен полк. Зам.-кметът на София по културата Тодор Чобанов описа събитието \"като късче от историята се върна на историческото си място\" и \"момент на историческа справедливост\".", "date": "2017.11.02", "title": "Фотогалерия: Лъвът, който замени паметника \"1300 години България\" пред НДК"}
{"url": "http://www.dnevnik.bg/biznes/2017/11/02/3070530_projdajba_na_nebosturgach_se_prevurna_v_rekordna_za/", "text": "Най-богатият човек в Хонконг Ли Ка-шин продаде небостърча \"Сентър\" (The Center), който принадлежеше на холдинга му \"Си Кей асет\" (CK Asset), за 40.2 милиарда хонконгски долара, или 5.15 млрд. щатски долара. Това съобщи днес в. \"Саут Чайна морнинг пост\". Изданието допълни, че тази сделка е рекордна на пазара за недвижими имоти в мегаполиса, а вероятно и в цял свят, предадоха \"Франс прес\" и ТАСС. Новият собственик на 73-етажната сграда е консорциумът \"Си Ейч Ем Ти пийсфул дивелъпмънт Ейша пропърти\" (CHMT Peaceful Development Asia Property). Той е регистриран на Британските Вирджински острови, но е тясно свързан с инвеститори от Пекин, уточни ТАСС. Продажната цена на тази сграда превиши параметрите на сделка от началото на годината, при която търговски център бе продаден за 23.28 млрд. хонконгски долара от местното правителство на групата \"Хендерсън ланд\" (Hendersen Land), собственост на бизнесмена Ли Шау-ки. \"Сентър\" е построен през 1998 година в бизнес центъра на Хонконг, има здрава стоманена конструкция и е без бетонна сърцевина. Осветен от ярка неонова светлина, небостъргачът, завършващ с остър шпил, е петият по височина в града. В офисната сграда има над 40 скоростни асансьора и подземен паркинг с 400 места. Пазарът на недвижими имоти в Хонконг е един от най-скъпите в света. Високите цени на жилищните и офисните сгради, на търговските обекти и паркингите се обясняват с недостига на свободна земя и продължаващото високо търсене включително от инвеститорите от континентален Китай.", "date": "2017.11.02", "title": "Прождажба на небостъргач се превърна в рекордна за пазара в Хонконг"}
{"url": "http://www.dnevnik.bg/sviat/2017/11/02/3070527_sasht_odobriha_nova_orujeina_sdelka_s_katar_vupreki/", "text": "Съединените щати одобриха нова оръжейна сделка с Катар за 1.1 милиарда долара въпреки кризата между емирството и други арабски страни, предадоха \"Франс прес\" и БТА. Договорът предвижда логистична и техническа поддръжка за катарските бойни самолети Ф-15, сочи комюнике на администрацията в САЩ. Катар е сила от съществено значение за политическата стабилност и икономическия напредък в района на Персийския залив, се изтъква в  комюнике  на Агенцията за сътрудничество в отбраната и сигурността към Държавния департамент. През юни САЩ и Катар сключиха  споразумение , според което на малката петролна страна бяха продадени американски Ф-15 за 12 милиарда долара. Това стана дни преди началото на кризата между Доха и четири арабски страни начело със Саудитска Арабия, които обвиняват Катар, че подкрепя екстремистки организации и се сближава с Иран - мощен съперник на Рияд в региона. От началото на юни те държат Катар в строга блокада. Отначало изглеждаше, че президентът на САЩ Доналд Тръмп подкрепя  изолацията на Катар , след като обвини тази страна, че финансира \"тероризма на твърде високо равнище\". След това обаче САЩ направиха опит за посредничество; държавният секретар Рекс Тилърсън дори по-скоро упрекна неотдавна Саудитска Арабия и съюзниците й - Обединените арабски емирства, Египет и Бахрейн, за отказа им да започнат диалог със съседната страна. При посещение в Доха през октомври първият дипломат на САЩ обеща да заздрави връзките с емирството, но не успя да насочи кризата към изход и днес нещата са в задънена улица, припомня АФП.", "date": "2017.11.02", "title": "САЩ одобриха нова оръжейна сделка с Катар въпреки кризата в Персийския залив"}
{"url": "http://www.dnevnik.bg/biznes/2017/11/02/3070529_ot_2008_g_zaplatata_v_chastniia_sektor_narastva_dvoino/", "text": "От 2008 г. до 2016 г. средната заплата в частния сектор е нараснала с 88.6%, в държавния - с 32.4%, а средно за страната - със 70.3%. Това сочат данните от изследване на Българската стопанска камара. Минималната заплата, която се определя административно, е нараснала през същия период със 131.8% - от 220 лв. на 510 лв. Данъчно задължени в страната са 318 903 предприятия (към 2015 г. ), с 22% повече от 2008 г. От тяхна счетоводна печалба са 223 619 (71.3%), а на счетоводна загуба – 91 526 (28.7%). С най-голям дял (13.74%) в общата счетоводна печалба са финансовите и застрахователните предприятия, преработващата промишленост (20.08%) и търговията (20.01%) – сектори на икономиката със средна заплата над 1300 лв. В момента неграмотни, полуграмотни или хора с начално образование по административно разпореждане получават заплащане, равно на това на хора с висше и средно-специално образование – млади научни работници, млади лекари, библиотечни служители, социални работници, коментира данните изпълнителният председател на камарата Божидар Данев. Той напомня, че бюджетно финансираните системи от болници, БАН, Селскостопанската академия до ж.п. инфраструктура, изпадат в сериозни дефицити. Административните решения за промяна на минималната работна заплата, минималния осигурителен доход и т.н. не са довели до съответните промени в бюджетите на бюджетно финансираните институции и организации, коментира Данев по повод записаното в проектобюджета за 2018 г. и искането на синдикатите за увеличение на всички заплати с по 100 лв.", "date": "2017.11.02", "title": "От 2008 г. заплатата в частния сектор нараства двойно по-бързо от държавния"}
{"url": "http://www.dnevnik.bg/biznes/2017/11/02/3070535_s_29_se_uvelichavat_razreshitelnite_za_stroej_na/", "text": "Две години след като пазарът на жилища се оживи след годините на кризата и се видя глада за нови сгради инвеститорите отговарят на търсенето. През третото тримесечие местните администрации са издали разрешителни за строеж на 1 526 жилищни сгради със 7 135 жилища в тях и 934 851 кв. м разгъната застроена площ, показват данните на Националния статистически институт. В сравнение с третото тримесечие на 2016 г. издадените разрешителни за жилищни сгради се увеличават с 29%, жилищата в тях - с 44.5%, а разгънатата им застроена площ е повече с 47.2%. София, Пловдив и Варна са лидери Най-голям брой разрешителни за строеж на нови жилищни сгради са издадени в областите София (столица) - 262, Пловдив - 239, Варна - 154, и София - 111. Най-много жилища предстои да бъдат започнати в областите София (столица) - 2 432, Пловдив - 1 371, Варна - 751, и Бургас - 636. През месеците юли-септември е започнал строежът на 982 жилищни сгради с 3 409 жилища в тях и с 451 460 кв. м обща застроена площ, сочат още данните на статистиката. Спрямо предходното тримесечие започнатите жилищни сгради са по-малко с 23.3%, жилищата в тях - с 11.3%, а общата им застроена площ - с 14.2%. На годишна база обаче се вижда, че има значителен ръст - започнатите нови жилищни сгради се увеличават с 18.3%, жилищата в тях - с 8.4%, а разгънатата им застроена площ - с 14.1%. Строителство на най-голям брой нови сгради е започнало в областите: Пловдив - 165 жилищни и 80 други сгради; София (столица) - 135 жилищни, 4 административни и 27 други сгради; Варна - 85 жилищни и 38 други сгради; Стара Загора - 73 жилищни и 47 други сгради. По-малко офиси с по-голяма площ Броят на започнатите административни сгради през трите месеца намалява с 15.6%, докато тяхната площ нараства с 46.3%. Започнатите други видове сгради бележат ръст от 18.3%, а разгънатата им обща застроена площ е повече с 6.7%. През юли-септември разрешение за строеж е дадено на 28 административни сгради/офиси с 39 133 кв. м площ и на 1 221 други сгради със 713 207 кв. м площ. Спрямо предходното тримесечие се наблюдава спад съответно с 30 и 38%, а при тяхната площ намалението е респективно с 47.1 и 24.8%.", "date": "2017.11.02", "title": "С 29% се увеличават разрешителните за строеж на жилищни сгради"}
{"url": "http://www.dnevnik.bg/sport/2017/11/02/3070536_krizata_v_klivland_se_zadulbochi_s_chetvurta_poredna/", "text": "Един от големите фаворити за титлата в НБА - \"Кливланд кавалиърс\", задълбочи кризата си с четвърта поредна загуба. Финалистът от миналия сезон отстъпи със 107:124 срещу \"Индиана пейсърс\". Звездата Леброн Джеймс отбеляза 33 точки и записа 11 асистенции, но и това беше недостатъчно за отбора. \"Кливланд\" вече има пет загуби в последните си шест срещи. Тадеус Йънг записа 26 точки, а Дарън Колисън добави 25 за успеха на \"пешеходците\". \"Пейсърс\" (5 победи и 3 загуби) се изкачи на третото място в Източната конференция след \"Бостън\" (6-2) и \"Орландо\" (6-2), a \"Кавалиърс\" е 13-и от 15 отбора. \"Кливланд\" за последно имаше преднина при 69:68 в третата част. След това с четири поредни тройки \"Индиана\" дръпна уверено и поддържаше аванс до края. Водачът в конференцията \"Бостън\" победи със 113:86 \"Сакраменто\", като Кайри Ървинг и Джейлън Браун отбелязаха по 22 точки в трите четвъртини, които изиграха.  \"Орландо меджик\" се наложи със 101:99 срещу \"Мемфис гризлис\". \"Магьосниците\" контролираха развоя през по-голямата част от последната четвърт, но серия на Тайрик Евънс, който завърши с 32 точки, донесе равенство при 97:97 по-малко от две минути преди края. Тройка на Гордън осигури победата на \"Орландо\".", "date": "2017.11.02", "title": "Кризата в \"Кливланд\" се задълбочи с четвърта поредна загуба в НБА (видео)"}
{"url": "http://www.dnevnik.bg/bulgaria/2017/11/02/3070580_bulgariia_ekstradira_rusnak_tursen_za_ubiistvo_i/", "text": "България екстрадира руски гражданин, търсен за убийство, сексуално насилие и мъчения над деца, съобщиха от МВР. Той е бил задържан на 30 май в Бургас, след като през април е бил обявен за издирване с червена бюлетина от \"Интерпол Москва\". 41-годишният руснак беше екстрадиран със съдействието на Дирекция \"Международно оперативно сътрудничество\". Това е станало на летище София. В екстрадирането му са взели участие и руските власти. Мъжът е сочен за лидер на криминална група, която е откривала жени чрез интернет за участие в порнографски филми и проституция.", "date": "2017.11.02", "title": "България екстрадира руснак, търсен за убийство и педофилия"}
{"url": "http://www.dnevnik.bg/bulgaria/2017/11/02/3070585_predozirane_borisov_shte_upravliava_dokato_mu_omruznem/", "text": "Днес публикуваме част от интервюто на депутата от гражданската квота на ГЕРБ Георги Марков пред сайта marica.bg. - \"Тежък мандат, но той досега не е карал леки. Или трябва да управлява в правителство на малцинство, или в коалиция. А винаги, когато се прави коалиция, има проблеми. Но мисля, че мандатът върви добре. В България се случиха много положителни неща във външнополитически аспект, важни за нашата страна, които вече споменах. А във вътрешната политика също има напредък - вдигнаха се пенсиите, има икономически растеж, прави се всичко възможно да се вдигат доходите на хората в една изключително изстрадала страна като нашата. На практика Борисов е най-успешният български премиер в последните години и няма алтернатива. От БСП пак говорят за вот на недоверие и избори, но Борисов ще ни управлява, докато му омръзнем\". В интервюто Марков посочва още, че от началото на този парламент министър-председателят не е дошъл нито веднъж на събиране на парламентарната група на ГЕРБ, защото не искал да влияе върху решенията на депутатите. За народния представител от гражданската квота на ГЕРБ Борисов е постигнал и много във външната политика - \"договора с Македония, Балканската четворка във Варна, успя да извоюва Юнкер публично да заяви да влезем в Шенген и еврозоната, постигна точка от дневния ред догодина лидерите на 27-те страни да бъдат на една маса с лидерите на Западните Балкани, които не са в ЕС\". На въпрос в какви отношения са Борисов и Цветанов, Марков казва, че двамата са като сиамските близнаци. \"Единият не може без другия. Партията не може без Борисов, който е неоспорим лидер, мажоритарно избран министър-председател, но ГЕРБ не може да е толкова силен и без Цветанов, който много добре е изградил структурите. В ГЕРБ има класическо разделение на властите - партията и изпълнителната власт се ръководят от Борисов, докато Цветанов се занимава с парламентарната група и структурите. Двамата са образец за спортсменски отношения и колегиалност\", казва още той.", "date": "2017.11.02", "title": "Предозиране: Борисов ще управлява, докато му омръзнем, смята Георги Марков"}
{"url": "http://www.dnevnik.bg/politika/2017/11/02/3070572_bsp_shte_razgovaria_s_dps_i_volia_za_vnasiane_na_vot/", "text": "БСП ще започне разговори с парламентарните групи на ДПС и \"Воля\" за внасяне на първи вот на недоверие към кабинета \"Борисов 3\". Предложението на левицата ще бъде темата на вота да е свързана с корупцията, обяви лидерът на БСП Корнелия Нинова днес. По думите й може да е за корупция в здравеопазването, образованието, регионалното развитие или други сфери, тъй като навсякъде имало поводи. Разговорите ще започнат следващата седмица и ще се водят в Народното събрание, тъй че нямало да има \"нищо скрито-покрито\". Решението за започване на разговори с останалите партии за внасяне на вот на недоверие към правителството бе взето от конгреса на БСП в събота. Неофициалното желание на социалистите е вотът да бъде внесен в началото на януари, когато България за първи път ще председателства Съвета на Европейския съюз (ЕС). Според Нинова председателството не можело да оправдае корупцията, която се вихрела в държавата. В сряда ДПС обяви, че корупцията е сериозна тема за внасяне на вот на недоверие. Засега депутатите от \"Воля\" нямат позиция по въпроса. За внасяне на вот на недоверие са нужни 48 подписа, а народните представители на социалистическата партия са 80, тъй че не е необходима подкрепата на другите политически сили. За сваляне на правителството са нужни гласовете на 121 от 240 депутати, т.е. и гласове на други партии. Заедно с ДПС и \"Воля\" обаче гласовете могат да станат 118, което значи, че вотът ще е неуспешен. \"Ясно ни е кой колко гласове има. Вотът на недоверие не е математика, а политика и разговор за проблемите\", обяви Нинова днес. Според нея е нужен и обществен разговор извън парламента за борбата с корупцията. \"Искаме борбата с корупцията да се започне веднъж завинаги\", каза още Нинова и обясни, че в момента има политическа имитация за такава. В парламентарните групи на ГЕРБ и \"Обединените патриоти\" смятат, че вотът на недоверие ще бъде неуспешен.", "date": "2017.11.02", "title": "БСП ще разговаря с ДПС и \"Воля\" за внасяне на вот на недоверие към правителството"}
{"url": "http://www.dnevnik.bg/biznes/2017/11/02/3070606_razgovorite_v_rouming_v_stranite_ot_zapadnite_balkani/", "text": "До края на годината може да поевтинеят значително разговорите в роуминг в страните от Западните Балкани. Това съобщи министърът на транспорта и съобщенията Ивайло Московски, цитиран от БТА. До месец ще бъде подписан Меморандум на ниво правителство за отпадане на таксите за роуминг за страните от Западните Балкани, каза министърът. Това ще даде възможност на телеком операторите да подпишат споразумение и по между си, за да паднат цените. \"Не може да имаме 6-7 лева на минута такса с Македония, с Босна или Сърбия. Това са чудовищни цени\", коментира Московски. Той каза, че очаква операторите да подпишат споразумението до края на годината. Министър Московски откри днес Петата конференция \"Логистични хоризонти 2025\". Пред форума той изброи заложените цели и приоритети на министерството по време на председателството на България на Съвета на ЕС. \"Основна задача ще бъде още популяризиране на цифровите политики на ЕС със страните от Западните Балкани. Това са широколентов интернет, високоскоростна трансгранична свързаност, както и намаляването на цените за роуминг услугата, каза Московски.", "date": "2017.11.02", "title": "Разговорите в роуминг в страните от Западните Балкани могат да поевтинеят до края на годината"}
{"url": "http://www.dnevnik.bg/bulgaria/2017/11/02/3070642_sudebniiat_suvet_shte_plashta_do_1000_leva_za_naem_na/", "text": "Висшият съдебен съвет (ВСС) ще плаща до 1000 лева наем месечно за апартаменти на членовете, които не са от София. Това реши днес кадровият орган на заседанието си днес, 19 бяха \"за\", а един - Олга Керелска - беше против. Подобен режим ще важи и за членовете на Комисията по атестирането и конкурсите, които не живеят в столицата. Съветът ще поеме и обзавеждането на жилищата им. В едно от първите заседания на новия състав на съвета беше решено кадровиците, които не са от София, да живеят на хотел, за който се плащаше по 160 лева на нощувка. Не стана известно защо новите членове на съвета няма да бъдат настанени във ведомствени жилища, каквато беше практиката досега. В новия съдебен съвет шестима не са от София - Пламен Найденов, който е от Перник, Калина Чапкънова, Георги Кузманов и Боряна Димитрова са от Бургас, Огнян Дамянов е от Разград и Гергана Мутафова е от Пловдив. От думите на председателя на бюджетната комисия в съвета се разбра, че явно за тях ще се търсят тристайни апартаменти. \"За нас е по-изгодно да се наеме жилище, макар и за 1000 лв., а не да се плаща всеки ден. А цените на недвижимите имоти и наемите в София много се увеличиха. Двустаен апартамент е 600-700 лева\", заяви Магдалинчев, който обясни, че целта на подобно решение е икономии. \"Доколкото знам, досега лимитът е бил 800 лева месечен наем, какво налага увеличаването му? Още повече че при новината за хотелите до 160 лева нощувка хора се обаждаха да ме питат защо толкова големи суми?\", реагира единственият член на съвета, който бе против - Олга Керелска. Магдалинчев предложи същите условия да се отнасят и до постоянните преподаватели в Националния институт на правосъдието, на което възрази главният прокурор Сотир Цацаров. Той отбеляза, че подобно решение трябва да е за сметка на бюджета на института.", "date": "2017.11.02", "title": "Съдебният съвет ще плаща до 1000 лева за наем на членовете, които не са от София"}
{"url": "http://www.dnevnik.bg/sviat/2017/11/02/3070622_kitai_mechtae_da_suzdade_armiia_ot_svetovna_klasa_v/", "text": "Армия от световна класа\": това е мечтата, която китайският президент Си Цзинпин иска да бъде изпълнена до 2050 година. Трябва ли да се безпокоим? Макар и Китай да тревожи съседите си в Азия, той не представлява засега непосредствена заплаха, смятат експерти. Самолети, кораби, оръжия... Китайският военен бюджет се увеличава от 30 години за модернизиране на овехтялото оборудване, но продължава да е три пъти по-нисък от този на САЩ. Така че Пекин иска да навакса изоставането си. \"Трябва да осъществим модернизирането на националната отбрана и армията през 2035 г., а към средата на века да направим от народната армия армия от световна класа\", заяви категорично Си преди дни пред 2300 делегати от Китайската комунистическа партия. Речта бе насочена към китайските националисти, смята Джеймс Чар, експерт по военно дело от Техническия университет в Нанянг, Сингапур. \"Тя бе също така послание към другите страни, че Пекин иска армията му да е силна колкото икономиката\", която в момента е втората по сила в света. Китай губи всички конфликти, в които е участвал от средата на 19 век. \"Затова мечтаем за силна армия повече от всяка друга страна. Не да тормозим други държави, а за да се отбраняваме\", заяви Ни Лъсюн, преподавател в Института за изследване на отбранителната стратегия в Шанхай. \"Свалянето на режимите в Ирак и Либия послужи като предупреждение за тази необходимост\". Тревожни съседи Китай не е участвал в нито един конфликт от кратката война срещу Виетнам през 1979 г., но засилва присъствието си на международно равнище. Тази година откри първата си база в чужбина, в Джибути. Военноморският му флот участва от 2008 г. в операциите срещу  пиратите край бреговете на Сомалия  и в Аденския залив. Китай е с най-голям принос към операциите за поддържане на мира на ООН измежду постоянните членки на Съвета за сигурност (2500 войници и военни експерти). Пекин обаче тревожи съседите си. С  Индия има няколко гранични спора , което се видя през лятото, когато въоръжените сили на двете страни се изправиха лице в лице в Хималаите и напрежението продължи два месеца. Япония се дразни от постоянните китайски военноморски патрули край островите Сенкаку (наричани Дяоюй на мандарин), към които Китай има териториални претенции. За Токио китайското военно укрепване е \"тревога за сигурността в региона\". Пекин смята за своя и по-голямата част от  Южнокитайско море , към което и останалите страни, имащи излаз - Виетнам, Филипините и Малайзия - имат ответни претенции. От идването си на власт през 2012 г. Си Цзинпин укрепва контролираните от Китай рифове и изгражда различни съоръжения, включително военни (писти за кацане, оръжейни установки). \"Китай няма войнствени намерения. Но безспорно нарастването на военната му мощ предизвиква надпревара във въоръжаването в Азия\", смята Жулиет Жьоньоваз, изследователка в Института по стратегически изследвания към Френското военно училище. \"Япония говори за превъоръжаване, Южна Корея разполага система за противоракетна отбрана, бюджетите за отбрана на Виетнам и Филипините растат бързо\". Открита война Китайските военни разходи през 2016 г. са достигнали 215 млрд. долара според Международния институт за изследване на мира в Стокхолм, което поставя Китай на първо място в Азия, далеч преди Индия (56 млрд.), Япония (46 млрд.) и Южна Корея (37 млрд.). Напрежението през последните месеци с Виетнам и Филипините обаче поспадна. С Индия \"със сигурност може да има стълкновения на места, смята Манодж Джоши от базираната в Делхи фондация \"Обзървър рисърч\", но \"няма перспектива за открита война между двете съседни страни, имащи ядрено оръжие\". Си трябваше да покаже мускули начело на армията през първите пет години от мандата си, тъй като не бе консолидирал властта си, смята Джеймс Чар. Сега обаче силният човек в Пекин затвърди на конгреса на комунистическата партия пълния партиен контрол върху армията, след като отстрани двама от най-висшите военни за корупция. \"Сега, когато укрепи властта си, може да смятаме, че Пекин ще води не толкова агресивна дипломация в краткосрочен и средносрочен план. Китай ще продължи да се развива все по-далеч от бреговете си и вероятно ще открие нови бази в чужбина\", смята Джеймс Чар. \"Но ще действа предпазливо навън и няма да се ангажира в мисии като световен полицай, подобно на САЩ в Ирак или в Афганистан\". /БТА", "date": "2017.11.02", "title": "Китай мечтае да създаде \"армия от световна класа\" в идните тридесет години"}
{"url": "http://www.dnevnik.bg/politika/2017/11/02/3070652_cvetanov_vot_na_nedoverie_shte_e_zaguba_na_vreme/", "text": "Това ще бъде една загуба на време, защото страната има съответните добри показатели и опозицията няма алтернативни решения за това, което сме направили досега. Така председателят на ГЕРБ в парламента Цветан Цветанов коментира намеренията на БСП за  внасяне на вот на недоверие  към правителството на Бойко Борисов. Ще бъде загуба на време, но трябва да се съобразим с конституционните разпоредби и парламентарната практика, каза Цветанов. Той смята, че това е нормалната парламентарна процедура, и се радва, че дебатът ще се води в пленарната зала, защото не е \"коректно ежедневно да се хвърлят някакви обвинения, които въобще да не кореспондират с истината\". \"Ние се придържаме към начертаната програма, приемането на бюджета и законодателството, което има пряко отношение към ангажиментите по управленската ни програма. От тази гледна точка вотът на недоверие ще ни отнеме може би половин ден, за да може да се водят дебати, иначе нямаме промяна от това, което сме си начертали\", заяви Цветанов. Според Цветанов внасянето на вот на недоверие в навечерието на бъдещото председателство на България на Съвета на ЕС е показател за политическа незрялост. \"Аз не мога да повярвам, че една партия, която претендира за 100-годишна история, загърбва националните приоритети, които са свързани с председателството\", каза Цветанов. Той прогнозира, че по време на дебата ще бъдат изречени много неистини, и напомни, че от ГЕРБ са изготвили  регистър на фалшивите новини , създавани от БСП.", "date": "2017.11.02", "title": "Цветанов: Вот на недоверие ще е загуба на време"}
{"url": "http://www.dnevnik.bg/sviat/2017/11/02/3070569_ispaniia_moje_da_izdade_evropeiska_zapoved_za_arest_za/", "text": "Уволненият каталунски премиер Карлес Пучдемон може да бъде потърсен чрез eвропейска заповед за арест, ако не се яви, за да свидетелства в испанския Национален съд. Това обяви председателят на Върховния съд на Испания Карлос Лесмес, цитиран от \"Ройтерс\" и \"Ел мундо\". Бившият лидер трябваше да бъде разпитан на 2 и 3 ноември и задействането на европейска заповед би отговаряло на практиката на испански и други европейски съдилища с подобни случаи. Главната прокуратура на Испания междувременно поиска постоянен арест за цялото уволнено каталунско правителство - включително Пучдемон, но без министъра на труда  Санти Вила , който напусна кабинета миналата седмица като протест срещу плановете за обявяване на  независимост . На ръководството на парламента, изслушвано от Върховния съд, беше наложено \"полицейско наблюдение\" до 9 ноември, когато представителите му ще трябва да се явят за изслушване. Случаят на Пучдемон все още не е официално коментиран от Националния съд, който по-рано му изпрати призовка за разпит, след като прие исканите от прокурора  обвинения за бунт  и подбудителство към бунт заради референдума и обявяването на независимост в Каталуня. \"Когато някой не се яви, след като е призован, в Испания или друга европейска страна обикновено се издава заповед за арест.\" Практиката както на Националния, така и на Върховния съд (който разпитва председателя и други членове на каталунския парламент) гласи, че ако призованите да свидетелстват не се явят, магистратите имат право да поискат принудителното им изправяне пред правосъдието. Междувременно някогашният заместник на Пучдемон,  Ориол Жункерас , пристигна в Националния съд, за да даде показания, заедно с бившите каталунски министри, които в момента са в Испания. Пучдемон, който вчера се обяви от Белгия за  \"президент в изгнание\" , вече съобщи, че няма да се появи в Мадрид, за да свидетелства пред Националния съд. На призовките си няма да се отзоват и останалите няколко бивши министри, които останаха с него в Мадрид (трима от седемте се прибраха в Барселона във вторник вечерта). От \"легитимното правителство на Женералитат\" (органите на каталунското самоуправление) настояват, че  оставането в Брюксел  е необходимо, за да се защитава каталунската кауза пред европейските институции. Адвокатът на Пучдемон Пол Бекарт каза, че \"е възможно\" уволненият лидер да свидетелства с видеоконферентна връзка и че независимо от решението си да остане в Белгия е решен да сътрудничи на властите. \"Климатът (в Испания) не е добър, по-добре е да се поддържа известно разстояние,\" каза Бекарт. Не е известно дали съдът е готов да приеме подобно искане. То беше отхвърлено дори за испанския премиер Мариано Рахой по случая \"Гюртел\" - корупционен скандал, който разтърси неговата управляваща Народна партия. Ако искането за свидетелстване от разстояние се отхвърли, може да се издаде заповед за задържането на Пучдемон и другите членове на бившия кабинет - нещо, което  Бекарт  каза, че ще се опита да избегне. Бекарт по-късно заяви, че целта на Пучдемон и бившия му екип не е да \"избягат от правосъдието\". Какво ще направи Белгия Ако Националният съд поиска издаването на Европейска заповед за арест, Белгия ще трябва да реши дали да предаде Пучдемон и останалите на испанските власти. Бившият премиер казва, че целта му е да \"изобличи липсата на гаранции в испанската съдебна система\" и да защити \"свободата на политическите си идеи\". При пободен сценарий Пучдемон вероятно ще остане в Белгия, вместо да опита да отиде в друга европейска държава, различна от Испания, заради възможността властите в Брюксел да са по-чувствителни към проблема, отколкото са други страни - членки на съюза, пише \"Вангуардия\". Изданието отбелязва, че в последните години сътрудничеството в полицейските и съдебните въпроси между страните от ЕС чувствително се е подобрило заради заплахата от джихадисткия тероризъм. Тогава Националният съд на Испания ще поиска от белгийските си колеги да разрешат екстрадицията на Пучдемон, както и на бившите министри, които все още са в страната. Те ще трябва да бъдат задържани и тогава белгийските власти да решат в рамките на 60 дни (30 - в \"изключителни случаи\") дали има достатъчно основания за екстрадицията. Пред белгийския обществен оператор VRT Бекарт обясни в сряда, че голяма част от стратегията му включва усилия да убеди правосъдието \"да отхвърли всяко възможно искане за екстрадиция\". Адвокатът ще опита да докаже, че наказанията, които може да им бъдат наложени (до 30 години лишаване от свобода за бунт, ако бъдат признати за виновни), са твърде тежки. Съдията, който ще разглежда искането, ще трябва да установи дали Пучдемон и другите бивши министри са заплашени от прояви на жестокост или друго нехуманно или унизително поведение, ако попаднат в испански затвор. Ако стигне до заключението, че отговорът е \"да\", ще трябва да поиска допълнителна информация от Мадрид. Белгия приема само между 6 и 10% от молбите за екстрадиция, но фактът, че Пучдемон е гражданин на страна членка, и възможността за опасен дипломатически конфликт създават по-голяма възможност да се съобрази с искането.", "date": "2017.11.02", "title": "Испания може да издаде европейска заповед за арест за Пучдемон"}
{"url": "http://www.dnevnik.bg/photos/2017/11/02/3070667_snimka_na_denia_esen_v_severna_angliia/", "text": "Дървета се отразяват в езерото в Кесуик, Северна Англия.", "date": "2017.11.02", "title": "Снимка на деня: Есен в Северна Англия"}
{"url": "http://www.dnevnik.bg/sport/2017/11/02/3070638_mutko_e_raztrevojen_ot_dojivotnite_nakazaniiata_na/", "text": "Руският вицепремиер и бивш министър на спорта Виталий Мутко заяви, че е разтревожен от  доживотните наказания на ски бегачите Александър Легков и Евгений Белов . В сряда двамата бяха обвинени от Международния олимпийски комитет (МОК) след потвърждаване на положителните им допинг проби от зимните олимпийски игри в Сочи. Мутко е изненадан от обвиненията срещу Легков и Белов, които според него са били пример за \"чисти\" състезатели. \"Решението е тревожно и объркващо. Състезател, който е бил в спорта дълги години, извоювал си е добра репутация и никога не е давал положителни допинг проби, сега е напълно беззащитен с оглед на доказателствата\", каза вицепремиерът на Русия пред ТАСС. Мутко допълни, че \"естественият отговор\" на решението на МОК е то да бъде обжалвано пред Арбитражния съд в Лозана. Той увери, че Легков и Белов ще получат нужното съдействие по процеса. Двамата ски бегачи няма да могат да бъдат акредитирани за следващи олимпийски игри, като от МОК не беше съобщено кои допинг правила са нарушени. Цялата руска щафета в състав Дмитрий Япаров, Александър Бесмертних, Максим Вилегжанин и Легков е дисквалифицирана заради положителната проба на олимпийския шампион на 50 километра свободен стил в Сочи. В следващите дни ще има още решения, тъй като приключват разследванията по още няколко случая за положителни допинг проби. МОК подложи на проверки всички руски атлети, участвали на олимпийските игри в Сочи.", "date": "2017.11.02", "title": "Мутко е разтревожен от доживотните наказанията на двамата руски ски бегачи"}
{"url": "http://www.dnevnik.bg/biznes/2017/11/02/3070692_ot_dekemvri_komisiiata_za_zashtita_na_potrebitelite/", "text": "От началото на декември Комисията за защита на потребителите започва проверки на туристическите и търговските обекти на територията на зимните курорти. Първоначално с превантивна цел те ще обхванат обектите, при които в предходни периоди са били установени нарушения, за да се провери дали те са преодолени и обектите могат да функционират нормално. Проверките ще бъдат съвместно с Държавната агенция за метрология и технически надзор, Българската агенция за безопасност на храните, Икономическа полиция, както винаги координирано с Министерството на туризма. Това обяви председателят на комисията Димитър Маргаритов в Банско по време на среща за готовността на институциите за сезона зима 2017-2018. Той съобщава, цитиран от пресцентъра си, и че през изминалия зимен сезон комисията е извършила около 700 проверки в туристически и търговски обекти на територията на големите курортни комплекси, предлагащи условия за зимен туризъм. Съставени са около 100 акта за нарушения, сред които липса на категоризация на обекта или предоставяне на по-ниско качество на услугите. \"Имаме около 15 случая на нелоялни търговски практики, които са забранени с актове на комисията. Те са свързани с адресиране на невярна информация към потребителите, заблуда, принуда касаят както туристически, така и търговки обекти\", добавя Маргаритов. \"Осъществили сме контрол и по отношение на ски пистите. Макар и с известно закъснение почти всички от тях отговарят по отношение на информацията и категоризацията на изискванията на актуалните нормативни катове. Въпреки това в два случая се е стигнало до налагането на временна мярка спиране експлоатацията на два обекта\", каза още председателят.", "date": "2017.11.02", "title": "От декември Комисията за защита на потребителите ще проверява зимните курорти"}
{"url": "http://www.dnevnik.bg/biznes/2017/11/02/3070646_koi_kontrolira_vremeto_za_pochivka_i_aktovete_na/", "text": "Транспортните фирми не могат да контролират тахографските шайби на шофьорите, нито знаят дали служителите им са били глобявани за пътни нарушения. Това се разбра от обясненията на управителя на \"Юнион Ивкони\" Георги Атанасов, чийто автобус катастрофира на 30 октомври на път от София за Слънчев бряг, а 17 души бяха ранени. На пресконференция след вътрешна проверка на фирмата той съобщи, че има съмнения, че при предишния курс - от Слънчев бряг към София същия ден сутринта, е имало самоволна смяна на шофьори и затова е възможно катастрофиралият шофьор да е карал повече от разрешените 9 часа на ден. Едновременно с това Атанасов подчерта, че човекът е преминал медицински преглед преди злополучното пътуване, а автобусът - технически преглед. От думите на управителя се разбра, че дружеството има 2 акта за нарушения, като единият все още не е влязъл в сила и се обжалва в съда. Останалите 26 акта, за които спомена ръководството на Министерството на транспорта, били персонално на шофьорите. Фирмата обаче не знаела за тези актове, защото автомобилната администрация не й предоставяла информация кого и за какво нарушение е глобила. Самите шофьори също не си признавали, защото щели да бъдат наказани дисциплинарно и от работодателя. \"Няма норматив, по който ние да разбираме дали шофьорът има акт или не. Когато сме разбрали, сме ги санкционирали за нарушение\", каза Атанасов. По повод публикациите в медиите, че автобусът бил със стара тахошайба - документ, който засича колко часа е пътувал шофьорът, шефът на компанията повтори разпоредбите в закона. Според тях шофьорът е отговорен за смяна на тахошайбите и е длъжен да ги съхранява 28 дни лично. След този срок те се предавали в компанията, която ги пазела още година. \"Задължение на дружеството е да осигури автобуса с работещ тахограф и при годишния преглед без него не може да премине преглед, който е минат 10 дни преди инцидента. Задължение да попълни и постави тахошайбата - хартиения диск, е на шофьора. Дружествата нямат право да контролират и няма как да го правят, това го прави автомобилната администрация\", каза шефът на компанията. Управителят увери, че графиците на шофьорите за разстояние за пътуване и време за почивка винаги са съобразени с нормативната уредба. Контролът върху тях бил линеен - по точки от маршрута. В дружеството досега имало три случая на самоволни смени на шофьори, информация за които е стигнала до ръководството. Атанасов не можа да обясни какви биха били мотивите на катастрофиралия шофьор да поеме нерегламентирано и част от предходния курс. Дружеството нямало връзка с него от деня на инцидента въпреки усилията си да установи такава. ", "date": "2017.11.02", "title": "Кой контролира времето за почивка и актовете на шофьорите"}
{"url": "http://www.dnevnik.bg/zdrave/2017/11/02/3070712_stresut_e_osnoven_faktor_za_poiavata_na_psoriazis/", "text": "Между 2 и 4% от българите имат псориазис. Това е автоимунно заболяване, което най-често се проявява върху кожата с епизоди на обостряне, но може да засегне също и ставите и вътрешните органи. Доказано е, че пациентите с псориазис вулгарис имат с 60-70% повишен риск от развиване на диабет и хипертония, ендокринии и сърдечно-съдови заболявания. Това обобщи д-р Весел Кантарджиев, началник на Клиниката по дерматология на Военномедицинска академия (ВМА), по повод Световния ден на хората с псориазис (29 октомври) и в рамките на кампанията на болницата за безплатни прегледи за хора с псориазис, от които се възползваха 150 души. \"Причините за появата на заболяването са различни, като основополагащ е начинът на живот. Най-често псориазисът се развива вследствие на емоционален стрес, но понякога и след употребата на някои медикаменти\", коментира д-р Кантарджиев. По думите му тежкият псориазис е огромен проблем за пациентите и за обществото, тъй като при засегнатите хора страда самочувствието и оттам - социалните и личните контакти. За съжаление това се отразява и на техните близки и роднини, казва дерматологът. \"Окончателното излекуване на пациентите е трудно и много рядко, но вече има ефикасни методи за контрол. ВМА разполага с една от най-модерните лаборатории и с някои от най-ефективните апарати за лечение. Затова и препоръката ми е да не се прибягва да самолечение, а да се потърси специализирана медицинска помощ\", допълва д-р Кантарджиев. Дерматологичната клиника на ВМА е и национален център за борба с псориазиса.", "date": "2017.11.02", "title": "Стресът е основен фактор за появата на псориазис, предупреждават дерматолозите от ВМА"}
{"url": "http://www.dnevnik.bg/sport/2017/11/02/3070717_v_real_niama_kriza_smiatat_ronaldo_i_zidan/", "text": "Европейският и световен клубен шампион \"Реал\" (Мадрид) остава уверен въпреки незадоволителните резултати. Това се разбра от думите на звездата Кристиано Роналдо и треньора Зинедин Зидан след  загубата с 1:3 от \"Тотнъм\" в Шампионската лига . \"Не знам какво се има предвид под \"криза\". Може да загубим три или четири мача, но никога няма криза\", заяви португалецът. Според него има критики заради резултатите, но вярва, че това ще се промени. \"Може би след два месеца ще пишете, че сме най-добрият отбор.\" По думите му във футбола най-важно е не какво става сега, а какъв е резултатът в края на сезона. \"Реал\" е втори в групата си в Шампионската лига, като изостава с три точки от \"Тотнъм\". В Испания след поражението с 1:2 от \"Жирона\" мадридчани са на осем точки от водача \"Барселона\". \"Първият гол на \"Тотнъм\" беше от засада. Преди това срещу \"Жирона\" - същото\", заяви Роналдо. Той добави, че с Пепе, Мората и Хамес \"Реал\" е бил по-силен отбор. \"Сега в състава има повече млади играчи, липсват ни още Карвахал и Бейл.\" \"Не сме в криза. Вероятно не всички сме на едно ниво, но това се случва. Сега всичко е в главата - губим два мача поред и не можем да сме с висок дух, но имаме три или четири дни да починем и футболът продължава\", каза Зидан.", "date": "2017.11.02", "title": "В \"Реал\" няма криза, смятат Роналдо и Зидан"}
{"url": "http://www.dnevnik.bg/sviat/2017/11/02/3070751_mei_naznachi_parlamentarniia_lider_na_torite_za/", "text": "Лидерът на консерваторите в британския парламент е новият министър на отбраната в Обединеното кралство, съобщиха Би Би Си и \"Гардиън\". Говорител на премиера Тереза Мей съобщи, че кралица Елизабет Втора е одобрила назначаването му. Той поема поста от Майкъл Фалън, който  подаде оставка  след публикация за сексуален тормоз на радиоводеща. Мей предупреди, че ще се \"предприемат действия\" срещу онези, които се отправят подобни обвинения. Досега 41-годишният Уилямсън отговаряше за партийната дисциплина сред консерваторите, чиито позиции често се различават от линията на ръководството и според \"Гардиън\" назначаването му на подобна позиция е изненада за много консерватори във време на разнобой в партийните редици. Други се опасяват, че ще последват нови оставки. Новият министър на отбраната беше ключова фигура и в преговорите с Демократичната юнионистка партия (ДЮП), която  осигури мнозинството  на Мей. Според \"Политико\" той напоследък е и лицето на кампания, с която трябва да се окуражи изобличаването на насилие в британския парламент.", "date": "2017.11.02", "title": "Мей назначи парламентарния лидер на торите за министър на отбраната"}
{"url": "http://www.dnevnik.bg/biznes/2017/11/02/3070718_energiinoto_ministerstvo_proveriava_centralite_za/", "text": "Министерството на енергетиката и Електроенергийният системен оператор са започнали проверки на енергийните предприятия за осигуряване на студен резерв. Те са започнали от \"Ей и Ес-3С Марица-изток I\" и ТЕЦ \"Марица-изток 2\" ЕАД. Това съобщават от Министерството на енергетиката. През миналата зима, когато ниските температури се задържаха дълго, се оказа, че централите, които трябва да поддържат студен резерв и да се включат в такъв момент, имат проблеми. Затова и сега в аванс се прави проверка. Енергийният министър Теменужка Петкова констатирала, че и двете централи разполагат с необходимите запаси от въглища, така че да произвеждат надеждно и продължително електроенергия. И в двата обекта първо са проверени документите, а после и складовите наличности на въглища. В ТЕЦ \"Марица-изток\" 2 при нормативно задължение да се поддържа складова наличност от 560 хил. тона в момента централата разполага с 650 хил. тона. В \"Ей и Ес-3С Марица-изток I\" при определено задължение от 280 хил. тона предприятието разполага с над 400 хил. тона.  Министър Петкова подчертала, че са предприети всички необходими мерки, така че предприятията, включени в заповедта на оператора за осигуряване на студен резерв, да реагират при аварийни ситуации. Общото количество от 650 MW може се подсигури при необходимост от ТЕЦ \"Бобов дол\" ЕАД, \"Топлофикация - Перник\" АД, \"Топлофикация Русе\" ЕАД, ТЕЦ \"Марица-изток 2\" ЕАД, ТЕЦ \"Марица 3\" АД, \"Брикел\" ЕАД и \"Биовет\". Проверките ще продължат до 10 ноември.", "date": "2017.11.02", "title": "Енергийното министерство проверява централите за студен резерв"}
{"url": "http://www.dnevnik.bg/sport/2017/11/02/3070693_pochetino_totnum_veche_e_sred_nai-dobrite_v_evropa_i_e/", "text": "Мениджърът на \"Тотнъм\" Маурисио Почетино заяви, че отборът му е вече на едно ниво с най-добрите в Европа. Според аржентинеца \"шпорите\" са доказали това с  победата си с 3:1 срещу европейския клубен шампион \"Реал\" (Мадрид)  в сряда. \"Сега принадлежим не само към най-добрите в Англия, но и в Европа. Това, което трябва да направим, е да се придвижим да следващото ниво и да започнем да печелим титли. Удовлетворени сме от представянето си, но то няма да има значение, ако не спечелим нищо\", каза Почетино след победата срещу \"Реал\". Успехът помогна на \"Тотнъм\" да оглави групата с десет точки и се класира за осминафиналите в Шампионската лига. За последно англичаните играха във фазата на елиминациите през 2011 г., когато достигнаха до четвъртфиналите. Почетино вярва, че отборът му има възможности и е готов да направи следващата крачка към пробив в надпреварата. \"Способни сме да се борим с другите отбори на ниво физика и психика. Това е нещо, което всички в Европа ще видят\", каза още Почетино. Аржентинският мениджър определи вярата на неговите играчи в собствените им качества като една от главните причини за добрите мачове в Европа през този сезон. Специалистът отдаде значимото на нападателя Деле Али, който отбеляза два гола срещу \"Реал\". \"Той (Али) е фантастичен. Започваме да усещаме, че става все по-добър с всеки изминал ден. Имаме нужда да е на най-високо ниво, за да помогне на отбора да постигнем успехи\", допълни Почетино.", "date": "2017.11.02", "title": "Почетино: \"Тотнъм\" вече е сред най-добрите в Европа и е време за титли"}
{"url": "http://www.dnevnik.bg/zelen/2017/11/02/3070763_ima_goliam_risk_za_podpochvenite_vodi_ako_se_dobiva/", "text": "Има голям риск от замърсяване на подпочвените води в Добруджа, ако се реализира инвестиционното предложение на \"Русгеоком БГ\" ЕАД за добив на газ в региона. Това посочиха на среща с журналисти от ПП \"Зелените\", които са внесли отрицателно експертно становище в община Генерал Тошево, в момента текат обществените обсъждания. Вече е одобрен Докладът за въздействие върху околната среда . Преди дни от \"Русгеоком БГ\" заявиха, че проектът предвижда всички сондажи, които ще бъдат изградени в периода 2018 - 2039 година, да бъдат на дълбочина 2700 метра, така че разположеният по-плитко водоносен хоризонт няма да бъде засегнат. Според \"Зелените\" става дума за неконвеционален добив – подземна газификация на въглища, което попада в мораториума за добив на шистов газ. По думите им оценката за въздействие върху околната среда от проекта не отчита кумулативния ефект от инвестицията, не се дава и оценка на използваната тежка техника. Проектът ще наложи рекултивация на огромни площи в региона, а в доклада не се посочва кой ще осигури финансирането. Референдумът, който ще се проведе в общината, има голям шанс да спре проекта, е мнението на Владислав Панев и Петков Ковачев от \"Зелените\". По думите им причината за протестите и негативните обществени нагласи срещу подобни инвестиционни намерения е пълното недоверие на гражданите към държавата. Енергийната независимост, достъпност и възобновяемост са трите акцента в стратегията за развитие на енергийния сектор, приета от \"Зелените\". Според одобрения документ България може да бъде изцяло невъглеродна икономика до 2050 година, като производството на електроенергия от ВЕИ може да достигне 100% десет години по-рано.  \"Страната ни разполага с нужните за това природни ресурси и е идеално разположена да развива стратегически партньорства, без те да ограничават устойчивостта на енергийната ни система\", заяви съпредседателят Владислав Панев. В краткосрочен план приоритетът трябва да е ограничаване на зависимостта ни от един доставчик на енергийни ресурси чрез развиване на взаимноизгодни отношения с регионалните ни партньори Програмата за енергийна ефективност е най-краткият път до ограничаването на вноса на енергийни суровини и трайното намаляване на енергийната консумация. Тук \"Зелените\" включват намаляването на загубите по преносните мрежи и насърчаване на мерки с най-голяма ефективност в дългосрочен план, Енергийните потребители трябва да имат достъп да избират компаниите, захранващи домовете им с енергия със собствено производство, смятат от партията. Целта до 2050 година цялата произведена енергия в България да е възобновяема може да се случи, ако се премахнат субсидии и помощи за всички видове енергия и се създаде свободен пазар в регионален мащаб.", "date": "2017.11.02", "title": "Има голям риск за подпочвените води, ако се добива газ край Генерал Тошево, смятат \"Зелените\""}
{"url": "http://www.dnevnik.bg/politika/2017/11/02/3070770_patriotite_predlagat_vsichki_hora_s_uvrejdaniia_da/", "text": "Имаме амбицията за около 2 години по т.нар. гръцки модел хората с увреждания да преминат през оценка на медицинската работоспособност, каза депутатът от \"Обединени патриоти\" (ВМРО) Калин Поповски. \"Хората с увреждания са около 1 млн. и се разделят на две големи групи. Около 450 хил. са тези между 18 и 60 години, те имат ТЕЛК-ови решения в работоспособна възраст. Още около половин милион имат интеграционни добавки за хора, пенсионирани по възраст\", каза Поповски след среща на депутати от парламентарната група с организации на хора с увреждания. Според него числото на хората, ползващи помощи за увреждания, се е увеличило повече през годините, отколкото са евентуалните хора с увреждания. \"Трябва да има ревизия и този публичен ресурс да се изразходва за хората, които имат нужда\", заяви Поповски. На срещата е обсъждано хората, които имат трайни увреждания, за които медицинските експерти са преценили, че са до живот, да не трябва да имат срочни ТЕЛК-ови решения. \"Няма смисъл да ги разхождаме през 2-3 години отново по комисии\", коментира Поповски Искрен Веселинов добави, че \"вече имаме продукт, който е внесен от МС в НС\". Той не е съгласен с виждането, което е останало в концепцията на проекта на правителството, че ще има две комисии, една за медицинската експертиза и една за работоспособността. \"Не може да разхождаме хората с увреждания от инстанция на инстанция\", каза Поповски. Председателят на съюза на слепите Васил Долапчиев коментира, че сегашният модел трябва да бъде прекратен и да се премина към съвременен европейски медико-социален модел, в центъра на който да бъде човекът с увреждане, но от думите му не се разбра дали подкрепя идеите на \"патриотите\". \"Декларирам, че хората с увреждания в България категорично сме за това онези, които са влезли в системата на хората с увреждания, ако не отговарят на необходимите медицински критерии, да бъдат изхвърлени. Всякаква корупция в тази сфера трябва да бъде пресечена един път завинаги\", каза още Долапчиев.", "date": "2017.11.02", "title": "\"Патриотите\" предлагат всички хора с увреждания да минат нова оценка"}
{"url": "http://www.dnevnik.bg/biznes/2017/11/02/3070639_tri_desni_partii_s_proektobjudjeta_kabinetut_se/", "text": "В правителствения проект за бюджет за 2018 г. личи пълен отказ от реформи, липсват и действия за намаляване на неефективното харчене. Това е становището на \"Да, България\", ДЕОС и ДСБ, изпратено до медиите. Според трите извънпарламентарни политически формации излишъкът се харчи произволно, разпределят се повече пари, но без връзка с резултатите. Растежът в България се дължи, в огромната си част на положителните развития в ЕС, а правителствената прогноза за растежа догодина е приблизително равна на средния очакван растеж на световната икономика. Липсват обаче вътрешните мерки за насърчаване на растежа,поради което България ще продължи да бъде на последно място в ЕС по доходи и стандарт на живот, прогнозират десните формации. Преди десет години БСП и Тройната коалиция пропиляха годините на растеж без да използват високите приходи и излишъци, за да финансират реформи образованието, социалното осигуряване, здравеопазването, отбраната. Днес ГЕРБ повтаря същата грешка - инвестира приходите от силните години в кражби, а не в реформи, се посочва в становището. Като лоша новина в него се определя увеличаването на данъците и осигуровките - чрез вдигането на вноската за пенсия с 1 процентен пункт и по-високите осигурителни прагове. Същевременно ръстът на пенсиите продължава да изостава от този на заплатите и жизнения стандарт, смятат трите формации. Те подчертават, че намаляващите преки чуждестранни инвестиции в България са изключително обезпокояваща тенденция, която показва, че страната е смятана за рискова. Според становището претенциите на управляващите за стабилност са неоправдани - България е най-бедната сред страните с прекомерни макроикономически дисбаланси в ЕС, а общините са в постоянен фактически фалит. Продължава според становището и тенденцията правителствата на ГЕРБ и БСП да фаворизират големите компании и да мачкат и унищожават малките. Един от примерите за това е, че за три години Министерството на финансите не монтира уреди за контрол и за данъчни цели на големите производители на цигари и алкохол. В същото време данъкът за едноличните търговци е 15%, докато за всички останали - 10%. При темповете на развитие от последните 15 години на България ще й бъдат необходими още 33 години за достигане на средноевропейските доходи. За сравнение Естония е скъсила този период на 10 години, коментират политическите формации.", "date": "2017.11.02", "title": "Три десни партии: С проектобюджета кабинетът се отказва от реформите"}
{"url": "http://www.dnevnik.bg/ot_vas/novini_ot_vas/2017/11/02/3069914_monte_karlo/", "text": "Монте Карло ни посрещна с модерния си дизайн.", "date": "2017.11.02", "title": "Монте Карло"}
{"url": "http://www.dnevnik.bg/skorost/avtomobilna_industriia/2017/11/02/3070827_ferari_korigira_ochakvaniiata_si_za_pechalba_na_1_mlrd/", "text": "Италианският производител на луксозни спортни автомобили \"Ферари\" коригира очакванията си за печалбата преди данъци, такси и амортизационни разходи (EBITDA) на 1 млрд. евро, съобщи \"Блумбърг\". Ако това стане факт, представянето на компанията по този показател ще е с 14% по-добро от миналата година. За третото тримесечие на годината EBITDA е 266 млн. евро, или с 13 на сто по-висока от същия период на 2016 г. Основната причина за скока на печалбата има лансирането на ексклузивни модели в лимитирани серии като FXX K Evo, представен през миналия месец. Шефът на \"Ферари\" Серджо Маркионе си постави за цел EBITDA от 1 млрд. евро още през 2014 година, когато смени на поста Лика ди Монтедземоло. Амбициите му обаче не спират дотук, като плановете му за финансовия разцвет на компанията предвиждат навлизане в сегменти, в които \"Ферари\" не присъства, като SUV модели. В последната година от управлението на Монтедземоло - 2013-а, EBITDA на \"Ферари\" стигна 634 млн. евро. За миналата тя беше 880 милиона. Като част от борбата за по-голяма печалба седалището на \"Ферари\" беше преместено в Холандия.", "date": "2017.11.02", "title": "\"Ферари\" коригира очакванията си за печалба на 1 млрд. евро"}
{"url": "http://www.dnevnik.bg/sport/2017/11/02/3070861_snimka_na_denia_boiko_borisov_sreshtu_veteranite_na/", "text": "Министър-председателят Бойко Борисов участва в мача между \"Витоша\" и \"Левски\" в първенството по футбол за ветерани. Премиерът, който играе с номер 13, изведе отбора от Бистрица с капитанската лента. Борисов изпусна дузпа, но отборът му спечели с 2:0. В състава на сините бяха Даниел Боримиров, Георги Иванов-Гонзо, Дончо Донев и Христо Йовов.", "date": "2017.11.02", "title": "Снимка на деня: Бойко Борисов срещу ветераните на \"Левски\""}
{"url": "http://www.dnevnik.bg/bulgaria/2017/11/02/3070859_prokuraturata_proveriava_samorazprava_na_turski/", "text": "Прокуратурата разследва побой от турски граничари от пункт Хамзабейли над български гражданин, след като вече бил преминал на българска територия в района на Лесово, съобщи пресцентърът на държавното обвинение. Сигналът за инцидента е бил подаден на 29 октомври около 07:45 ч. в дежурната част на граничния пункт Лесово. Обадила се е служителка на банково гише, намиращо се на втора бариера на граничния пункт, която е съобщила за случай на саморазправа с български гражданин. Инцидентът според съобщеното е възникнал на българска територия, в района на дезинфекция на влизащи в страната леки автомобили. На място веднага са били изпратени двама служители на граничния пункт Лесново, които установили, че служителите на турския пункт са навлезли на територията на България и са използвали физическа сила спрямо български гражданин, който е преминал вече границата с лек автомобил. Според информацията от прокуратурата, турските гранични служителите са нанесли удари по българския гражданин и са му причинил оток и синини в областта на лявото око. Прокуратурата в Елхово е била сигнализирана за случая едва вчера, като вече е образувано разследване за причиняване на лека телесна повреда на българския гражданин от длъжностни лица при изпълнение на службата им. За него е уведомен и главният прокурор Сотир Цацаров, който разпоредил досъдебното производство да бъде приключено в кратки срокове. Разследващите опитват да установят причините за възникване на инцидента, действията на чуждестранните длъжностни лица и начина на влизането им на територията България, информира още прокуратурата.", "date": "2017.11.02", "title": "Прокуратурата проверява саморазправа на турски граничари с българин на наша територия"}
{"url": "http://www.dnevnik.bg/bulgaria/2017/11/02/3070802_edno_kum_edno_ot_intervjuto_desislava_radeva_-_takava/", "text": "За котарака Чарли \"Чарли (котаракът) е в отлична форма и изобщо няма идея в колко важна фигура го превърнаха моите критици. Истината е, че те прочетоха във въпросния статус това, което искаха да прочетат. Имитираха първосигналност, като се вкопчиха в котарака ми. Не искаха да обърнат внимание на същностното послание. Но това не е мой проблем, мисля.\" За социалните мрежи и журналистиката \"Сега повечето новини нямат нищо общо с истината, а хората като че ли губят чувството си за хумор и стават все по-негативни. Което ме натоварва.\" За свободата, живота и лицемерието \"Свободата да бъдеш такъв, какъвто си. За мен да си свободен означава да казваш истината. Смятам себе си за свободен човек, защото казвам истината. Всъщност своята истина. Така съм възпитана. Така съм възпитала и детето си. Теорията за благородната лъжа ми звучи страхливо и неоправдано. Ако се придържаш към истината, си по-силен. Животът ти едва ли ще е по-лесен, но комуникацията с такива като теб става по-лесна. Хората, които казват истината, си мислят, че събеседникът им е като тях. Е, аз искам да имам и в голяма степен имам такива събеседници. Животът е прекалено кратък, за да го прахосам във фалш и лицемерие. И нещо важно за мен - не спестявам критика, нито бягам от нея. Говоря за критика с аргументи, с фактология, която прокарва дискусия. И може да развие мен или теб. Другото е празнословие, нищоговорене и чиста проба лицемерие.\" За анонимността \"Липсва ми онази сладка анонимност, която усетих, когато дойдох от Бургас в София да следвам. Анонимността да седна сама в кафене и да наблюдавам хората.\" За доверието  \"Лесно давам доверието си, но ако някой го загуби веднъж, трудно го давам отново, да не кажа почти никога.\" За гимназията \"Последния срок на последната година подадох молба за напускане заради учителя по физкултура, който пред целия клас ми удари два шамара. Боят за мен никога не е бил средство за каквото и да е... Завърших средното си образование в град от селски тип, както беше модерно да се казва тогава - Камено. Попаднах в среда на роми и етнически турци и бях единствената, която можеше да напише сложно съставно изречение без грешки.\" За Румен Радев \"Познавам Румен от 30 години. Запознахме се в Бургас. Докато бях ученичка, се подвизавах за кратко като модел, защото парите никога не стигаха... Запознахме се на едно от ревютата, свързано с някакъв празник. Аз съм Румен, представи се той. Аз съм Незабравка, отговорих... Станахме приятели, започна да идва вкъщи. Помагаше ми по математика... През годините сме се виждали не повече от два-три пъти. Но това не пречеше срещите ни да са много топли и пълни с доверие. Нали знаеш, има такива приятелства, които годините не могат да разрушат... Разговорите вървяха така, сякаш сме се разделили вчера. Ако ме питаш как се стигна дотук, не мога да ти отговоря. Отговор няма. Просто се случи. Сигурно е карма освен любов. Явно е трябвало да се случи.\" За любовта \"В любовта човек няма как да прави планове и сметки. Някои казват, че това е болестно състояние. И може би са прави. Притъпява се инстинктът ти за самосъхранение. Губиш егото си. Живееш за другия. И не можеш да си представиш света без него.\" За изневярата \"Мисля, че не мога да дам еднозначен отговор, макар да съм моногамна. Може би изневярата, последвана от лъжа, е предателство.\" За книгите \"Достоевски е вселена. Той прави ужасяващо прецизна и гениална дисекция на човешката същност, разкрива в пълнота психологията на противоречията, които бушуват у всеки от нас. И безспорно - невероятен майстор на словото. Харесвам Хемингуей . Той ми подсказва, че съществува само и единствено \"сега\". И то трябва да се живее. Без планове за \"после\" и жалби по \"преди\". За душата \"В душата си съм вечното дете. И сега, като влязох в толкова различна от досегашната реалност, най-много се страхувам да не загубя тази непосредственост, тази чистота на възприятията. Да не се променя. Или поне не много.\" За света и България \"Нямам време да видя хубавите места по света - имам доста наситена програма и не мога да се разходя в нито един град. В България е различно. Истината е, че виждам около себе си угрижени, тъжни хора. А на някои места и оскотели хора... Призрачност. Пустош. Празнота. Но не откъм сгради. Хората сякаш отвътре са празни.\" За семейството и училището \"От семейството. Там би трябвало да се задават ценностите. В първите седем години. Родителите свикнаха да обвиняват системата и учителите. И отказват да поемат своята отговорност. Общо взето, ние, българите, обичаме да обвиняваме системата. Но не учим децата си на уважение към учителите.\" За детето си \"Теорията ми на възпитание е следната: детето има нужда от три неща - любов, доверие и уважение. Моето дете е най-добрият ми учител.\" \"Казах си: не, не искам нито тази работа, нито тази София. Искам някъде, където ще се събуждам, за да остана с детето си, да му намажа филии с лютеница, а той да кара колело.\" За успеха \"Сега е много модерно да се измерва успехът. Имам една много любима мисъл на Чърчил, която обичам да си припомням. Успехът - това е ентусиазмът, с който се придвижваш от един неуспех към друг. Животът е синусоида. Ето ме мен - днес съм съпруга на президента, утре - съпруга на бившия президент. И в кой от двата момента ще бъда по-щастлива? И какво е успех? Отговорът е простичък. Да си щастлив независимо от всичко и да не губиш себе си по пътя.\"", "date": "2017.11.02", "title": "Едно към едно от интервюто \"Десислава Радева - такава, каквато е\""}
{"url": "http://www.dnevnik.bg/biznes/2017/11/02/3070888_bank_uf_ingland_povishi_lihvata_si_za_pruv_put_ot_10/", "text": "Както се прогнозираше, \"Банк ъв Ингланд\" (Bank of England) повиши водещата си лихва за пръв път от едно десетилетие в опит да сдържи ускоряването на инфлацията, нараснала след вота за Брекзит миналата година, предаде \"Асошиейтед прес\". Централната банка посочва в изявление днес, че вдига референтната си лихва, която се отразява на цената на кредитирането и лихвите по депозитите, до 0.5 на сто спрямо рекордния минимум от 0.25 на сто досега. Повишението, широко очаквано от пазарите, е първото от юли 2007 година, когато световните кредитни пазари започнаха да \"замръзват\", което се оказа прелюдия към световната финансова криза. Отсега нататък основният фактор, който ще движи решенията на банката за размера на лихвите, ще бъде изходът от преговорите за Брекзит. Това обяви управителят на банката Марк Карни. Банката ще ревизира икономическата си прогноза, след като получи ясна визия за процеса на Брекзит, допълва той.", "date": "2017.11.02", "title": "\"Банк ъф Ингланд\" повиши лихвата си за пръв път от 10 години"}
{"url": "http://www.dnevnik.bg/photos/2017/11/02/3070295_fotogaleriia_prez_planina_osogovo_na_dve_kolela/", "text": "Планина Осогово е поделена между България и Македония. Тя е петата по височина планина в България, като най-висок е граничният връх Руен - 2251 метра над морското равнище. Други по-високи върхове в българската част са Мали Руен – 2229 м, Шапка – 2188 м, Човека – 2047 м. Осогово привлича с тайнството си на съществуващите до неотдавна забрани на граничната зона. Там все още могат да бъдат намерени знаци от т.нар. желязна завеса, разделяла някога Европа. Днес тези територии са част от Европейския Зелен пояс.", "date": "2017.11.02", "title": "Фотогалерия: През планина Осогово на две колела"}
{"url": "http://www.dnevnik.bg/sviat/2017/11/02/3070816_prokurori_v_sasht_se_gotviat_da_obviniat_ruski/", "text": "Правосъдното министерство на САЩ е събрало достатъчно доказателства, за да повдигне обвинения срещу най-малко шестима представители на руските власти заради хакерската атака срещу щаба на Демократическата партия преди президентските избори миналата година. Това съобщи \"Уолстрийт джърнъл\", като се позова на източници, запознати с разследването. Прокурори във Вашингтон, Филаделфия, Питсбърг и Сан Франциско работят заедно с федерални агенти по случая, който може да стигне до съда догодина, обясняват източниците. В материала се казва, че сред мерките, които могат да бъдат наложени на отделни хакери от руските въоръжени сили и разузнаване, може да се наложат мерки като забрани за пътуване, но е малко вероятно да стане дума за арест и затвор. Разследването на хакерската атака, в което участват експерти по киберсигурност, започна още преди да започне оглавяваното от Робърт Мюлър разследване за руска намеса в американските избори и съглашателство на лица от екипа на президента Доналд Тръмп с Русия. И правосъдното министерство, и Мюлър се съгласиха работата на експертите да продължи с оригиналния екип агенти и прокурори. Целта е да се открият отговорните както за нападението срещу щаба на демократите, така и за това срещу Джон Подеста, бившия шеф на кампанията на Хилъри Клинтън. През януари висшето ръководство на американските цивилни и военни разузнавателни служби  свидетелства  на изслушване в Сената във Вашингтон, че по време на президентската кампания през миналата година Русия се е намесила в изборния процес, като е използвала хакери и е разпространявала традиционна пропаганда, дезинформация и фалшиви новини. Тогавашният директор на националното разузнаване Джеймс Клапър изрази убеденост, че руската държава стои зад хакерските атаки срещу демократите по време на кампанията. Русия отрича обвиненията, а президентът Тръмп - твърденията за съглашателство между щаба му и Москва. Тогава службите на САЩ не коментираха начина, по който са извършени атаките, нито дадоха подробности за лицата, които се смята, че стоят зад нея.  Това би бил вторият случай, в който САЩ повдигат обвинения на руски граждани за киберпрестъпления. Първият беше през март срещу двама агенти на разузнаването и двама хакери  заради кражбата  на половин милиард профила на потребители на компанията Yahoo през 2014 г.", "date": "2017.11.02", "title": "Прокурори в САЩ се готвят да обвинят руски разузнавачи за кибератаките срещу демократите"}
{"url": "http://www.dnevnik.bg/biznes/2017/11/02/3070947_dva_sa_kandidatite_da_kupiat_banka_viktoriia/", "text": "Два са кандидатите, подали обвързващи оферти за покупката на Търговска банка \"Виктория\". Това съобщават синдиците на фалиралата КТБ. Това е третият етап от процедурата по продажба на 100% от капитала на ТБ \"Виктория\" ЕАД и цялостната експозиция на едноличния собственик на капитала към банката. В рамките на определения срок - 31 октомври, обвързващи оферти за покупка са подали \"Българо-американска кредитна банка\" АД на Цветелина Бориславова и \"Инвестбанк\" АД на Петя Славова. Това е четвъртият опит на синдиците да продадат банката. Тя бе купена от мажоритарния собственик на КТБ Цветан Василев малко преди фалита. \"Виктория\" на практика функционира в режим на полудействаща банка от 2014 г. - от фалита на собственика й КТБ. Основните й кредитни портфейли бяха продадени, повечето депозити бяха изтеглени и тя остана почти без дейност, а трупаща разходи. Ако бъде избран купувач, БНБ трябва да даде разрешение за сделката.", "date": "2017.11.02", "title": "Два са кандидатите да купят банка \"Виктория\""}
{"url": "http://www.dnevnik.bg/sport/2017/11/02/3070955_konur_makgregur_iska_da_stane_sportistut_s_nai-visoki/", "text": "Звездата в смесените бойни изкуства  Конър Макгрегър  изрази амбицията си да стане най-добре платеният спортист в света. Ирландецът, който през лятото направи мач на боксовия ринг срещу Флойд Мейуедър, обясни, че е спечелил 75 млн. паунда от сблъсъка с американския боксьор. Макгергър говори пред \"Ройтерс\" за документалния филм, който ще излезе за него съвсем скоро. Лентата Notorious разказва за пътя му от водопроводчик, който няма никакви пари, до звезда в един от най-популярните спортове на новото време. Ирландецът, който е на 29 години, никога не е крил, че парите са голяма мотивация за него. \"Аз съм честен, аз искам да съм най-богатият, защото знам, че ще съм постигнал нещо много голямо. Да бъда на върха в класацията на \"Форбс\" е голяма мотивация за мен\", каза Макгрегър. През миналата година той беше на 24-о място с приходи от 34 млн. долара. След  техническия нокаут, който претърпя в мача с Мейуедър , той заработи такава сума, каквато не е взимал през цялата си кариера до момента. По сегашния курс на американската валута приходът на Макгрегър за 2017 г. е близо 100 млн. долара. \"Мисля, че за следващата година Флойд ще е №1, аз ще съм след него, а зад мен ще е Кристиано Роналдо, който досега беше на върха. Ако се бия един или два пъти през 2018 г., то тогава ще съм №1\", прави си сметката шампионът в ММА. Макгрегър е сочен за един от най-талантливите бойци в спорта за последните години, но той обмисля да смени попрището си и да заеме мениджърска роля. Той смята, че ще изкарва още повече пари, ако прояви бизнес нюх. \"Всички знаят за рапъра Пи Диди, но той дори не прави музика, нали? Никой не знае откога не е правил песни, а има приходи от 750 млн. долара. Това е така, защото е бизнесмен, печели от всичко, той прави водка, има различни инвестиции\", каза още Макгрегър и обясни, че ще следва тази формула.", "date": "2017.11.02", "title": "Конър Макгрегър иска да стане спортистът с най-високи приходи в света"}
{"url": "http://www.dnevnik.bg/zelen/2017/11/02/3070981_ekoministerstvoto_uvelichava_prihodite_ot_taksi_v/", "text": "През следващата година министерството на екологията планира да увеличи приходите от такси с 5.1 млн. лв. Тази заявка е направил министърът Нено Димов, цитиран от пресцентъра на МОСВ, по време на обсъждането на законопроекта за бюджета за 2018 г., който беше приет от парламентарната комисия по околна среда днес. Основното увеличение спрямо тази година се очаква от такси по Закона за водите, а приходите се трансферират на Предприятието за управление на дейностите по опазване на околната среда за финансиране на екологични проекти. В проекта на бюджета общо приходите на МОСВ са 56.3 млн. лв. Те се формират основно от приходи от държавни такси, глоби, санкции и концесии. Предвидените разходи през 2018 г. са в размер на 49.8 млн. лв. и са завишени с 3.8 млн. лв. спрямо 2017 г. От тези средства 2.3 млн. лв. са за персонал, 0.4 млн. лв. - за издръжка. За закриване и рекултивация на съществуващи сметища в областите Монтана и Габрово са предвидени 1,1 млн. лв. като капиталови разходи. През 2018 г. очертаните основни посоки в работата на администрацията са: управление и контрол на водните ресурси и отпадъците, намаляване на вредните емисии в атмосферния въздух, съхраняване на екосистеми и местообитания, както и мониторинг на околната среда.", "date": "2017.11.02", "title": "Екоминистерството увеличава приходите от такси в бюджета за 2018 г. с 5.1 млн. лв."}
{"url": "http://www.dnevnik.bg/biznes/2017/11/02/3070973_v_otsustvieto_na_angelkova_valeri_simeonov_se_razbra_s/", "text": "Работна група под ръководството на вицепремиера Валери Симеонов е постигнала \"категорично единодушие\", че от плажовете трябва да се махнат преместваемите обекти. Това съобщават от правителствената информационна служба. Изключение да се прави само за тези постройки, които осигуряват задължителните плажни и спортно-развлекателни дейности. Наскоро работодатели възразиха срещу предложени промени в Закона за туризма да се премахнат всички обекти по плажовете. В отговор ресорният министър Николина Ангелкова обяви, че в хода на обсъжданията е имало такова крайно предложение, което тя не подкрепя. Участниците в срещата при Симеонов са били напълно единодушни и в нуждата от промяна на законодателството, така че предоставянето на концесиите на плажните ивици да се осъществява по общ ред с ясна регламентация в Закона за концесиите, а не по Закона за управление на черноморското крайбрежие. Плажните концесии се управляват от Министерството на туризма, след като бе създадено. Преди това с тях се занимаваше Министерството на регионалното развитие и благоустройството. Работната група предлага и промяна в действащата нормативна уредба, която да позволи регулирането на шума в курортите. Това е тема, с която вицепремиерът се захвана лично това лято и по която влезе в противоречие с ресорния министър. Тя обаче също има предложения как да се реши въпросът. Работната група при вицепремиера Симеонов предлага и въвеждане на единна система за туристическа информация. В съобщението на пресслужбата се посочва, че вицепремиерът Симеонов ще координира предложенията със съответните ресорни министерства, като ги подложи на обществен и политически дебат в рамките на управляващото мнозинство. В работната група се отличава отсъствието на ресорния министър. В нея са участвали Стела Балтова – бивш министър на туризма, бившите заместник-министри Румен Драганов, Марияна Асенова, Димитър Хаджиниколов, Иво Маринов и Бранимир Ботев, Дияна Колчева – председател на УС на Сдружението на хотелиерите и ресторантьорите, Димитър Попов от асоциация АБТТА, Одисей Спасов – БАТА, Стоян Лазаров – Българска туристическа камара, Георги Щерев – Българска хотелиерска и ресторантьорска организация, Славейко Стайков – \"Рила Спорт\" АД, и Михаил Попов – Съюз на собствениците Слънчев бряг.", "date": "2017.11.02", "title": "В отсъствието на Ангелкова Валери Симеонов се разбра с туристическия бранш"}
{"url": "http://www.dnevnik.bg/bulgaria/2017/11/02/3070671_sudut_premesti_v_bolnica_ruskinia_osudena_na_purva/", "text": "Софийският градски съд (СГС) разпореди незабавното преместване от ареста в МВР болницата на рускинята с финландски паспорт Елизабет Елена вон Месинг.  В края на септември тя беше осъдена на първа инстанция  заедно със сънародника ѝ Дмитрий Абрамки на 10 години затвор. Двамата са подсъдими за пране на над 1 млрд. евро.  Съдия Величка Цанова разпореди преместването на подсъдимата за установяване на здравословното ѝ състояние. Причина стана молба на Месинг за промяна мярката ѝ за неотклонение. Пред съда адвокатите изтъкнаха лошото ѝ здравословно състояние, което не ѝ позволява да стои в ареста. Самата Месинг заяви през сълзи пред съда, че има високо кръвно и въпреки че иска прегледи - такива не ѝ се правят. Изреди и други свои заболявания и каза, че това влияе на психическото ѝ състояние. \"Разбирам, че присъдата от 10 години е голяма, но ако може да смените мярката ми с домашен арест, за да тече срокът (времето в ареста или под домашен арест се приспада след това от окончателната присъда - бел. ред.).\" Коментира, че повече не може да издържи в ареста, няма намерение да се укрива и обеща да изпълнява всички препоръки на властите. В крайна сметка съдът назначи трябва в 7-дневен срок да установят актуалното ѝ здравословно и психиатрично състояние. По тази причина съдът отложи делото за мярката ѝ за неотклонение за 10 ноември, когато трябва да е готово експертното заключение. А дотогава тя да бъде в МВР болницата. Адвокатите ѝ обясниха след заседанието, че тя иска домашен арест, който може да изтърпява в свой апартамент в София, който, макар и възбранен, може да ползва. Месинг е била задържана още в началото на наказателното производство за срок от няколко месеца, след това е била под домашен арест, по-късно е нямала наложена мярка, обясни адвокат Чавдар Държиков. Той заяви, че достъпът на лекари до Месинг в ареста бил забранен, в болницата нито в затвора, нито в сградата за следствието на \"Г. М. Димитров\" нямало нужната апаратура за преглед на рускинята с финландски паспорт. Адвокатът опитвал няколко пъти да се срещне с директора на болницата в затвора и началника на вътрешния отдел - без успех. Припомни, че тя е с финландски паспорт, т.е. европейски гражданин, и отношението към нея като такъв било недопустимо, тъй като не била бежанец от третия свят. Държиков заяви, че не знае дали болницата на МВР разполага с необходимите апаратура и специалисти, което не знаела и съдията. По думите му назначената експертиза била за протакане на престоя на Месинг в ареста, без да посочи кой и защо желае такова протакане. \"Как е възможно един човек да бъде държан един месец и никой да не обърне внимание, че той се явява тежко болен, видно от една тройна и една петорна медицинска експертиза, които се намират по делото\", коментира той, като обаче не можа да посочи от коя година са двете експертизи, които цитира. Заяви само, че са от преди 3-4 години. Според него било недопустимо да се задържа за едно и също нещо човек в хода на едно производство. По закон няма пречка да се сменя мярката за неотклонение при всяка промяна на обстоятелствата в хода на наказателното производство, каквато е прочитане на ефективна присъда.", "date": "2017.11.02", "title": "Съдът премести в болница рускиня, осъдена на първа инстанция за пране на пари"}
{"url": "http://www.dnevnik.bg/sport/2017/11/02/3070805_manchestur_junaited_e_poluchil_nai-mnogo_pari_ot/", "text": "\"Манчестър юнайтед\"  е клубът с най-големи приходи от дейности, които не са свързани с телевизионното излъчване за сезон 2015-2016. \"Червените дяволи\" отчитат 500.7 милиона евро от реклама и други дейности, показва проучване на KPMG. Според анализа генерираните приходи, които не влизат в графата телевизионни права, оказват по-голям положителен ефект върху дългосрочния бизнес план на футболните клубове. В повечето случаи парите от договорите за телевизионното излъчване са поравно разпределени и отборите нямат контрол над тях. Втори в класацията е германският шампион \"Байерн\" (Мюнхен) с 444.4 милиона евро приходи от \"други дейности\". Първата петица допълват \"Барселона\" (417 млн. евро), ПСЖ (397.8 млн.) и \"Реал\" (Мадрид) (369.7 млн.). Половината от представителите в топ 10 в класацията са от Висшата лига. Шести е \"Манчестър сити\" (308.8 млн.), следван от \"Арсенал\" (276.2 млн.), \"Челси\" (256 млн.), \"Ливърпул\" (238 млн.). \"Борусия\" (Дортмунд) (202.2 млн.) затваря челната десетка, като германският клуб е последният, който минава границата от 200 милиона евро. В анализа е направено сравнение с подреждането на първите 32 отбора по приходи от дейности извън телевизионните права спрямо мястото им по оперативна печалба през сезон 2015-2016. Клубовете в Бундеслигата показват най-голямо подобрение заради силата на рекламния пазар в Германия. Друг основен показател в анализа на KPMG е процентът на приходите от дейности извън телевизионните права спрямо общите приходи за сезона. Той показва до колко футболните клубове имат пряк контрол върху средствата, с които разполагат. Клубовете от Бундеслигата имат най-високия процент в сравнение с другите отбори от петте най-добри първенства в Европа. Първи е \"Брайтън\" със 77%, като те се дължат на факта, че тимът игра в Чемпиъншип през сезон 2015-2016, където парите от телевизионни права са далеч по-малко от Висшата лига и представляват по-малък дял от общата сума. Втори и трети са ПСЖ и \"Байерн\" със 75%. Едва 20 клуба от топ 5 на първенствата в Европа имат по-голям дял от 50%, 41 са под 40%, а 12 от тях имат по-малко от 25%. В дъното по този показател е \"Борнемут\" с 14%, а с по 15% са испанските \"Ейбар\" и \"Хетафе\".", "date": "2017.11.02", "title": "\"Манчестър юнайтед\" е получил най-много пари от дейности извън телевизионните права"}
{"url": "http://www.dnevnik.bg/regioni/2017/11/02/3071006_gerb_-_batak_shte_poiska_ostavkata_na_kmeta_petur/", "text": "Общинското ръководство на ГЕРБ в Батак ще поиска оставката на кмета Петър Паунов (БСП), съобщиха от пресцентъра на партията. Искането ще бъде внесено на редовното заседание на Общинския съвет утре (3 ноември). Повод за искането е  обвинителният акт срещу Паунов, който прокуратурата внесе в съда на 30 октомври . Кметът ще бъде съден за превишаване на права при продажба на част от държавен имот край язовир \"Батак\". Имотът е продаден за 2400 лева, след като собствеността му е била променена от държавна на общинска. От ГЕРБ - Батак, посочват, че ще искат оставката на Паунов за уронване на престижа и доброто име на общината в резултат на тази сделка. Председателят на групата на ГЕРБ в общинския съвет Атанас Коларов заяви, че решението за промяна на собствеността на имота е взето на последното заседание на съвета в предишния мандат на кмета. Настоящият общински съвет впоследствие е отменил решението като незаконосъобразно, но въпреки това продажбата е осъществена. В мотивите си за искането на оставката на кмета ГЕРБ ще посочи още и обществени поръчки, спечелени в разрез с моралните норми от сина му - Крум Паунов, като управител на семейната им фирма \"Престиж - Паунов\" ЕООД.", "date": "2017.11.02", "title": "ГЕРБ - Батак, ще поиска оставката на кмета Петър Паунов"}
{"url": "http://www.dnevnik.bg/sviat/2017/11/02/3070950_potiskani_u_doma_uzbekistanci_se_radikalizirat_v/", "text": "Тласнати от липсата на работа и строгия контрол върху поведението им и инакомислието, през последните години милиони узбекистанци емигрират. Стотици от тях са се присъединили към \"Ислямска държава\" в Близкия изток, докато други са възприели религиозния екстремизъм в приемната си страна. Сайфуло Саипов , узбекистанският имигрант, обвинен за убийството на осем души при нападение с пикап в Ню Йорк във вторник, изглежда, е поел по втория път, радикализирайки се, след като е срещнал трудности в живота на запад. Според американската полиция, преди да  пристъпи към атентата,  29-годишният мъж се е запознал с качени в интернет инструкции на \"Ислямска държава\". Нападението на Саипов  беше поне четвъртата за тази година атака с жертви в чужда страна с участието на узбекистански гражданин или етнически узбек, а в резултат на неговите действия изпъква като акцент сериозното влияние през последните години на 32-милионната централноазиатска държава върху глобалния джихад. \"За да се подготвят тези неща, се изисква време, а това, на което днес ставаме свидетели, е резултат от дейност, извършвана през последните години\", каза казахстанският анализатор Александър Князев. Хората, които следят отблизо процесите в Узбекистан, казват въз основа на известното досега за Саипов, че, изглежда, той е от \"забравено поколение\" узбекистански мъже, които са напуснали бившата съветска република, за да търсят по-добър живот, лишени от подходящо религиозно образование и неподготвени да се справят с живота на запад. Това и обичайната трудност за интегриране в чужда страна и култура може да го е направило податлив към екстремистки влияния, когато времената са станали тежки. \"Той стана религиозен изведнъж\", каза по телефона за \"Ройтерс\" Мирахмат Муминов, шофьор на камион и деец на узбекистанската общност, който живее в Стоу, щата Охайо, и е познавал Саипов. Той заяви, че Саипов преди е живеел в Ташкент. \"Започна да учи религия в САЩ\", каза Муминов, добавяйки, че Саипов \"не можел да се насити\" на религиозните свободи в САЩ, след като в Узбекистан живял в условията на строги ограничения.  Днес съсед на родителите му, които живеят в едноетажна къща в покрайнините на Ташкент, каза, че Хабило, бащата на Саипов, не ходи често на джамия и продава пособия за рисуване на местен пазар. Мъжът пожела анонимност поради деликатното естество на въпроса. В населения предимно с мюсюлмани Узбекистан ислямът е широко практикуван, но начинът, по който става това, е строго контролиран от властите, безпокоящи се от радикализъм. Управлявана с желязна хватка в продължение на повече от две десетилетия от някогашния първи секретар на КПСС в Узбекска ССР  Ислам Каримов , който почина миналата година, узбекистанската страна отдавна отстоява становището, че строгата ѝ политика в областта на религията е обоснована от съображения за националната сигурност.  При неговия приемник Шавкат Мирзийоев, встъпил в длъжност в края на 2016 г., властите започнаха да излъчват сигнали за отношение на по-голяма търпимост, като там се създадоха също надежди, че предприетите стопански реформи ще доведат до начало на освобождаване на икономиката, която е силно централизирана. През септември Мирзийоев заяви, че узбекистанските власти са премахнали около 16 000 от общо 17 000 души в черен списък на силите за сигурност с мюсюлмански религиозни екстремисти, както и че искал \"те да бъдат върнати в узбекистанското общество и да бъдат образовани\". Дали тези промени намаляват риска от бягства от Узбекистан и радикализация засега не е ясно. Те се предприемат твърде късно от гледна точка на Саипов и други. Някои узбекистанци бягат от страната само за да свършат по-късно като евтина работна ръка на дъното на социалната стълбица на запад или в Русия. Именно в този момент някои са възприели радикалния ислям.  От Ташкент Стив Суердлоу, изследовател на Централна Азия в организацията \"Хюман райтс уоч\", заяви, че през последните години около 5 милиона узбекистанци са емигрирали в Русия, а други като Саипов отиват на запад. \"Процесът на радикализация става извън Узбекистан\", каза Суердлоу, който добави, че страната има едно от най-лошите досиета в областта на човешките права и не толерира инакомислието. \"Това най-често са лица далеч от дома, които са маргинализирани и изпитват някакъв вид отчуждение от общността и социалното си обкръжение.\" Поради това, че мерките за сигурност в страната, която влиза в състава на СССР до разпада му през 1991 г., са толкова затегнати, се предполага, че в нея не е извършван ислямистки атентат от 2004 г., когато атентатори самоубийци атакуват американското и израелското посолство в Ташкент. Но спорадично припламва напрежение в долината Фергана, плодородна област, простираща се на териториите на три държави - Узбекистан, Киргизстан и Таджикистан. През 2010 г. десетки хора загинаха при междуетнически сблъсъци в киргизстанската част. Вчера източник от силовите ведомства в Киргизстан заяви, че мъж със същото име и дата на раждане като тези на Саипов през 2004 г. е живял в град в киргизстанския сектор на долината. Днес обаче същият източник каза, че властите били установили, че лицето е различно и става дума просто за съвпадение на имената. Според съобщение на американското посолство в Узбекистан Саипов се е преместил в САЩ през 2010 г., след като спечелил виза от лотарията за зелена карта. Мирзийоев заяви, че правителството му ще направи всичко възможно, за да подпомогне разследването на \"този изключително брутален\" атентат. Преди тазседмичното нападение въоръжен узбекистанец нахлу на Нова година в нощен клуб в Истанбул и уби 39 души. През април етнически узбек, роден в Киргизстан, се взриви във влак в метрото на Санкт Петербург, убивайки най-малко 14 души, а същия месец узбекистанец вряза камион в човешко множество в Стокхолм, при което загинаха четирима души. Узбекистанци има и в редиците на \"Ислямска държава\" в Сирия и Ирак. Според публикуван миналия месец доклад на центъра \"Соуфан\" над 1500 узбекистанци са се присъединили към екстремистката групировка, което надхвърля броя на присъединилите се към \"Ислямска държава\" от останалите централноазиатски страни. Броят на бойците от Узбекистан е по-малък от този от страни като Русия и Саудитска Арабия, се казва в същия доклад, както и че все пак от статистическа гледна точка той остава значителен.  Пол Стронски, старши сътрудник в организацията Фонд \"Карнеги\" и бивш член на Съвета за национална сигурност на САЩ при управлението на Обама, заяви, че радикализмът сред мигрантите от Узбекистан, който е най-многолюдната централноазиатска страна и има дълга граница с Афганистан, може да нарасне, тъй като все повече хора напускат, за да си търсят работа. \"В самия Узбекистан не сме ставали свидетели на кой знае какви проблеми с екстремизъм поради липсата на пространство за изява\", каза Стронски. \"В самия регион проблемът е управляем. По-голям става извън региона.\" /БТА", "date": "2017.11.02", "title": "Потискани у дома, узбекистанци се радикализират в чужбина"}
{"url": "http://www.dnevnik.bg/bulgaria/2017/11/02/3070943_doktorantskata_stipendiia_se_uvelichava_ot_450_na_500/", "text": "Докторантската стипендия ще бъде увеличена от 450 на 500 лева на месец през следващата година. Това се разбра от становище на просветния министър Красимир Вълчев по проектобюджета за образование и наука за 2018 г., който бе обсъден днес в ресорната комисия в парламента. За увеличението са заложени 2.5 млн. лева. Размерът на докторантската стипендия не е променян от 2008 г. и в момента е с 10 лева по-малък от минималната работна заплата. От 1 януари тя ще бъде 510 лева и съотношението ще се запази. В понеделник докторанти изпратиха писмо до депутатите и Министерския съвет, в което поискаха  размерът на стипендията да бъде поне една и половина минимална работна, или от януари поне 765 лева на месец. \"Неудовлетворени сме от това увеличение. Стипендията трябва да се увеличи двойно. През 2008 г. е било така и това е станало стимул на младите хора да записват докторантура. Един млад човек няма как да се издържа с тези 500 лева на месец\", каза Яна Вангелова от Националното представителство на студентските съвети. Според проф. Лъчезар Аврамов от БАН един докторант, подготвен в България, струва около 100 хил. лева, но повечето от тях заминават за чужбина. Той също поиска стипендията да стане 900 лева, тъй като след години нямало смисъл да се води този разговор. \"Рязко трябва да увеличим стипендиите - съгласен съм. Но аз пък имам данни, че има хора, които са записали докторантура само заради стипендията\", каза министър Вълчев. Парите за наука за догодина ще са 405.8 млн. лева при 285 млн. лева през т.г. След протестите на учени на 1 ноември  вицепремиерът Томислав Дончев и финансовият министър Владислав Горанов дадоха пресконференция , на която да обяснят, че в проектобюджета за 2018 г. има около 120 млн. лева повече за наука, за повечето от които учените трябва да кандидатстват на конкурентен принцип. От думите на министър Вълчев днес се разбра, че реалното увеличение на парите за наука е 80 млн. лева. През следващата година бюджетите на Българската академия на науките (БАН) и на Селскостопанската академия (ССА) се увеличават с общо 5.9 млн. лева. В проектобюджета са заложени 63.5 млн. лева за програмно-конкурсно финансиране на научната и изследователска дейност в изпълнение на Научната пътна карта за научна инфраструктура. От БАН изказаха становище, че увеличението на парите им ще отиде само за покриване на минималната работна заплата, но не и за увеличение на заплатите на научните работници. Според председателя на академията акад. Юлиан Ревалски този бюджет е силно обезпокоителен. За образование в проектобюджета за догодина са заложени около 490 млн. лева повече, като най-голяма част от парите ще отидат за увеличението на учителските заплати.", "date": "2017.11.02", "title": "Докторантската стипендия се увеличава от 450 на 500 лева на месец"}
{"url": "http://www.dnevnik.bg/sviat/2017/11/02/3071048_rusnaci_izviha_opashki_za_amerikanski_vizi_v_susedni/", "text": "Грузински туроператори започнаха да предлагат винно-визови пътувания за руснаци, идващи до Тбилиси заради кандидатстването за американски визи. Това е една от последиците от съкращаването по руско настояване на дипломатическия персонал на САЩ в Русия. Това доведе и до свиване наполовина на издадените визи на руска територия. Вашингтон закри от началото на септември всички визови служби в страната освен тази към консулството в Москва и посъветва желаещите да се насочат към бивши съветски републики. Най-бързо се обработват молбите в Киев, но малцина руснаци се наемат да пътуват до Украйна, съобщават от Руския съюз на туристическата индустрия. Така предимно в Латвия, Естония и Грузия пред американските консулства са се извили опашки от руснаци, а записването за интервю се прави понякога един месец предварително. Според говорителката на РТС Ирина Тюрина в момента за интервю в Москва за руснаците е невъзможно да се запишат, защото няма свободни места. Проблемът стана очевиден през септември, когато броят на неимиграционните визи, издадени от консулството в столицата, намаля с повече от 50% спрямо август - от 14 939 на 7110. Също през септември записването за среща с консулски служител в съседна столица е ставало 5-7 дни предварително, а сега по данни на РТС за Рига има свободни места за края на декември. За Талин записването е за 5-10 декември, за Тбилиси - също за началото на декември, а за Ереван има шанс до края на ноември. Тези срокове са накарали изобретателни грузински туроператори за предложат на руснаците да съчетаят идването за виза с отдих и дегустация на грузинско вино. Руснаците имат проблеми и в САЩ, тъй като от началото на септември там по настояване на Вашингтон бяха закрити генералното консулство в Сан Франциско, руското търговско представителство във Вашингтон, както и консулска служба в Ню Йорк. Така на руски граждани, нуждаещи се от консулски и визови услуги, се налага често да пътуват до другия край на страната. По данни на Държавния департамент през 2016 г. са били издадени неимигрантски визи за над 190 хиляди руски граждани. През 2017 г. този брой ще е значително по-малък, като проблемите се видяха още през първото полугодие. Според Националната туристическа служба на САЩ до края на юни, т.е. преди да възникне визовият въпрос, страната е била посетена от почти 73 000 туристи от Русия, което е с 26.5% по-малко на годишна база.", "date": "2017.11.02", "title": "Руснаци извиха опашки за американски визи в съседни страни"}
{"url": "http://www.dnevnik.bg/sviat/2017/11/02/3071027_obshtinskiiat_suvet_na_barselona_podkrepi_uvolnenoto/", "text": "Общинският съвет на Барселона гласува в подкрепа на  Карлес Пучдемон , уволнен от властите в Мадрид, предадоха испански издания. Каталунският вестник \"Вангуардия\" отбелязва, че заседанието в четвъртък на практика се е превърнало в плебисцит за декларацията за независимост и съдебните действия срещу бившия кабинет. Междувременно испанският главен прокурор Хосе Мануел Маса поиска да бъде издадена европейска заповед за арест на Пучдемон, който  не се яви на насрочения разпит  в испанския Национален съд. Искането обаче трябва да бъде одобрено от магистрати, преди да бъде предадено на белгийските власти и други европейски партньори. И привърженици, и противници на независимостта сред съветниците искаха от кмета Ада Колау да се позиционира и да изложи възгледите си за кризата. Тя даде ход на гласуване, поискано от партията на бившия вицепремиер Ориол Жункерас, Каталунската републиканска левица (ERC). Така по искане на ERC се стигна до обявяване на предишния кабинет и на парламента, \"възникнал от урните на 27 септември\" (последните избори в Каталуня), за \"единствените легитимни представители на народа\" на Каталуня. Новината бе съобщена и от председателя на групата на ERC в съвета Алфред Бош. Приетият текст също така отхвърля стъпките на Мадрид, предприети след задействането на чл. 155 от конституцията, и \"авторитарния и заплашителен отговор,\" който \"държавата\" дава на \"процеса\". Последната дума изразява всички стъпки към отделяне от Испания, предприети от правителства в Барселона през последните години. Колау, която по-рано  призоваваше  уволнения лидер Карлес Пучдемон и испанския премиер Мариано Рахой за диалог, определи налагането на пряко управление от Мадрид след обявяването на независимост като \"преврат\". Същевременно кметът, наричайки Пучдемон носител на \"законната власт\", се въздържа да признае Каталунската република за самостоятелна държава и поиска да провери дали вносителите на резолюции, свързани с референдума и последиците от него, споменават Пучдемон като \"президент\" на страната.", "date": "2017.11.02", "title": "Общинският съвет на Барселона подкрепи уволненото правителство на Пучдемон"}
{"url": "http://www.dnevnik.bg/politika/2017/11/02/3071035_zaplatite_na_voinicite_i_serjantite_se_povishat_sus_70/", "text": "Заплатите на войниците и сержантите ще бъдат повишени с около 70 лв., а на офицерите с 90 лв. от следващата година. Отделно ще се дават по 5 лв. за всяко армейско звание. Това се разбра от думите на постоянния секретар на отбраната Антон Ластарджиев пред ресорната парламентарната комисия. Увеличението ще бъде направено със 100 млн. лв., които са отпуснати в повече за персонал в Министерството на отбраната в  проектобюджета за следващата година . Опитваме с парите за личен състав да направим справедливо разпределение, с тези 100 млн. няма да разрешим проблемите, каза Ластарджиев. Той се надява в следващите две години да има \"по-качествени параметри\". От думите му се разбра, че основната заплата за редник в момента 608 лв., а за ефрейторите - 609 . Трудно намираме хора и се опитваме да решим този въпрос, каза Ластарджиев. Симеон Симеонов (ДПС), който е генерал от резерва, разказа, че на идване към заседанието е срещнал познати от Националната гвардейска част. \"Те не могат да покрият всички държавни мероприятия, защото не могат да направят 2 състава. Виждате ли докъде сме я докарали\", каза Симеонов. Той заяви, че от партията му ще искат повече пари за отбрана между двете четения на закона за бюджета. Пламен Манушев (ГЕРБ), който е вицеадмирал от резерва, каза, че не могат да се намерят хора за бойните поделения и затова трябва да се върне моделът, в който заплатите се определят не само от званието, а и от длъжността. Служебният министър на отбраната Стефан Янев каза на заседание на правителството през април, че \" некомплектът от личен състав е от порядъка между 25 и 30 процента , в отделни подразделения и над 30%, което на практика ги прави небоеспособни, не са в състояние да си извършват дори ежедневните учебни и мероприятия по бойната подготовка\". За 2019 и 2020 в актуализираната средносрочна бюджетна прогноза също са предвидени по 100 млн. лв. \"за увеличаване на възнагражденията на личния състав в системата на Министерството на отбраната с цел създаване на условия за мотивация и професионален подбор на кадрите, необходими за изпълнението на политиката в областта на отбраната\". За замяна на МиГ-29 с нов тип изтребител са заложени 678 млн. лв., като са разчетени по 226 млн. лв. за всяка година от периода (2018 - 2020). 513 млн. лв. са заложени за придобиване на многофункционални модулни патрулни кораби за Военноморските сили, като са разчетени по 171 млн. лв. за всяка година от периода. В бюджета обаче няма пари за проекта за купуване на нови бойни машини за пехотата, който трябва да струва 1.22 млрд. лв. Липсата на  проекта за бойна машина на пехотата  в бюджета е, защото все още не е внесен, каза на заседанието депутатът от ГЕРБ Христо Гаджев. Проектът трябва да е готов до месец и да бъде приет от парламента до края на годината. Очаква се средствата за него да бъдат осигурени от вече разчетените пари за модернизация, като бъде увеличен срокът на изплащане. Проектът за нов изтребител също трябва да бъде преразгледан от парламента, след като процедурата беше спряна след  доклад на парламентарната комисия , която провери процедурата и намери нарушения при класирането на Gripen като най-добра оферта от служебното правителство.", "date": "2017.11.02", "title": "Заплатите на войниците и сержантите се повишат със 70 лв., а на офицерите с 90 лв."}
{"url": "http://www.dnevnik.bg/bulgaria/2017/11/02/3071019_grajdanski_sudiia_poiska_da_uchastva_v_nadprevarata_za/", "text": "Съдията от гражданското отделение на Софийския градски съд (СГС) Евгени Георгиев ще е първият кандидат да оглави съда. Това съобщава сайта \"Дефакто\". Георгиев ще се самономинира, като за това е уведомил колегите си с писмо. Георгиев е известен с активното си участие в процедурите по медиация. Той бе и заместник-председател на СГС по времето на неговия временен ръководител Владимир Йорданов, който пое поста след напускането на Владимира Янева. Номинации за шеф на съда могат да бъдат издигани до 13 ноември. В писмото до колегите си Георгиев ги кани на среща, за да обсъдят проблемите в съда. Миналата седмица  общото събрание на съдиите от СГС не подкрепи нито един свой колега, за да бъде издигнат за председател. Тогава трима магистрати издигнаха съдията от Върховния касационен съд (ВКС) Геника Михайлова, не получи подкрепа, а номинираните след нея  Десислава Попколева , която в момента е и.д., и Владимир Вълков отказаха да участват в тази надпревара. Мястото се освободи след оставката на Калоян Топалов, който напусна и системата след близо две години на ръководния пост.", "date": "2017.11.02", "title": "Граждански съдия поиска да участва в надпреварата за градския съд"}
{"url": "http://www.dnevnik.bg/biznes/2017/11/02/3071065_v_zimnite_kurori_shte_patrulirat_i_policai_ot_gurciia/", "text": "През започващата зима в зимните курорти ще има патрули и от полицаи от Гърция и Румъния. Това съобщава министърът на туризма Николина Ангелкова. Днес тя бе в Банско, където се е провела среща за готовността на контролните органи да си вършат работата. Полицаите от съседните страни се очаква да помагат при проблеми с граждани на тези държави. Отделно в курортите ще бъдат командировани служители от други компетентни органи. Пред журналисти, цитирана от пресцентъра си, Ангелкова съобщава, че занапред при категоризацията и прекатегоризацията на туристическите обекти първо ще се проверява по служебен път дали даденият обект е платил местните си данъци и такси. Ако те не са внесени, ще се отказва прекатегоризация, съобщи министърът на туризма. В подготвяните промени в Закона за туризма ще има текстове за планинския туризъм, съобщава още министърът. Те са по предложение на тематичната работна група към министерството, която заседава през лятото. \"Нейната цел бе да се намери консенсус и балансирано решение за всички участници, така че да се създадат условия за изграждане на нови писти и съоръжения\", обяснява Ангелкова. По думите й в готвените нови текстове в закона ще бъдат регламентирани условията за къмпингуването и статута на националните курорти.", "date": "2017.11.02", "title": "В зимните курори ще патрулират и полицаи от Гърция и Румъния"}
{"url": "http://www.dnevnik.bg/citat_na_deniia/2017/11/02/3071124_citat_na_denia_zdravnata_sistema_e_propita_ot_interesi/", "text": "Това заяви финансовият министър Владислав Горанов по време на съвместното заседание на бюджетната, здравната и социалната комисии в Народното събрание. Днес комисиите  одобриха на първо четене  законопроекта за държавния бюджет за 2018 г. Според Горанов е необходим дебат за ресурсите, необходими за финансиране на здравеопазването и ефективно ли се харчат парите за него.", "date": "2017.11.02", "title": "Цитат на деня: Здравната система е пропита от интереси, от нея се краде много"}
{"url": "http://www.dnevnik.bg/sport/2017/11/02/3071126_kapitanut_na_cska_shte_propusne_macha_s_ludogorec/", "text": "Капитанът на ЦСКА Божидар Чорбаджийски ще пропусна двубоят с \"Лудогорец\" в неделя, обявиха от клуба. Централният защитник има проблеми с кръста и остана извън групата, определена от треньора Стамен Белчев. Червените, които са втори в класирането на Първа лига, гостуват на \"Лудогорец\" в неделя в най-интересния мач от 15-ия кръг. Разградчани водят с пет точки и могат да направят сериозна крачка към седма поредна титла. Чорбаджийски получи контузията още през октомври на лагера на националния тим. Тогава бранителят не игра с Люксембург, а след това пропусна и двубоите на ЦСКА с \"Пирин\" (0:0) и  \"Левски\" (2:2) . Защитникът се завърна на терена срещу \"Славия\" през миналата седмица, но от клуба обявиха, че отново е почувствал болки. \"След направен ядрено-магнитен резонанс лекарите прецениха, че той не може да играе в Разград\", съобщиха от ЦСКА. Старши треньорът Стамен Белчев определи група от 20 футболисти за лагера преди мача с \"Лудогорец\". Тимът ни замина днес за Албена, където ще се подготвя за важния сблъсък. Междувременно правата на треньора на \"Лудогорец\"  Димитър Димитров  бяха спрени. Специалистът беше изгонен от пейката в  двубоя с \"Левски\"  през миналия уикенд, но санкцията му все още не е ясна. Дисциплинарната комисия отложи заседанието, за да изслуша главния съдия Волен Чинков и резервния рефер Мирослав Максимов.", "date": "2017.11.02", "title": "Капитанът на ЦСКА ще пропусне мача с \"Лудогорец\""}
{"url": "http://www.dnevnik.bg/sport/2017/11/02/3071128_mok_se_izplashi_da_vzeme_spravedlivo_reshenie_kaza/", "text": "Руският ски бегач Евгений Белов, който получи доживотно наказание от Международния олимпийски комитет разкритикува организацията. Той,  заедно със сънародника си Александър Легков , който е олимпийски шампион от Сочи беше уличен в нарушаване на анти-допинговите правила. Двамата руснаци са изхвърлени доживот. Белов, смята, че членовете на организацията са се страхували от справедливо решение и са се \"огънали пред някого\". В сряда МОК наказа Белов и Легков, а ски бегачът използва социалната мрежа \"Инстаграм\", за да коментира санкцията си. Също така стана ясно, че в четвъртък двамата са подали жалба пред Спортния арбитражен съд (КАС) в Лозана. Техният адвокат Кристоф Вишеман заяви пред агенция ТАСС, че е подал заявление за обжалване по ускорена процедура. \"Жалко е, че този спорт и най-важното, олимпийското движение се превръща в политическа война. Те трябва да обединят хората от всички краища на света. В олимпийското знаме има пет пръстена, представляващи петте части на света, обединени заедно. Шестте цвята представляват цветовете на националния флаг на всички страни по света, но е жалко, че хората, заемащи постове в МОК, забравиха за всичко това и се огънаха под нечие влияние. Те се страхуват да вземат честно и справедливо решение\", написа Белов. Ски бегачът претендира, че обвиненията са прекалени, като и до днес МОК не съобщава кои анти-допингови правила са нарушени от него и олимпийския шампион Легков. \"В мен гори огънят на несправедливостта, защото аз винаги съм бил срещу използването на допинг. Явно за МОК съдбата на чистите спортисти не е от значние. Те се страхуват да си загубят мястото и затова нека живеят в страх. Аз ще се боря докрай, за да изчистя името си\", добави 27-годишният Белов. Белов завърши 25-и на 15 километра класически стил и 19-и на 30 километра скиатлон на игрите през 2014 г. Международната федерация по ски (ФИС) взе решение да спре неговите правила и тези на участниците в щафетата Дмитрий Япаров, Александър Бесмертних, Легков и Максим Вилегжанин след независимия доклад на Световната анти-допингова агенция (WADA). Двамата руски ски бегачи бяха подкрепени и от вицепремиера на страната  Виталий Мутко . Той остана изненадан от обвиненията срещу Легков и Белов, които според него са били пример за \"чисти\" състезатели. \"Решението е тревожно и объркващо. Състезател, който е бил в спорта дълги години, извоювал си е добра репутация и никога не е давал положителни допинг проби, сега е напълно беззащитен с оглед на доказателствата\", каза вицепремиерът на Русия пред ТАСС.", "date": "2017.11.02", "title": "МОК се изплаши да вземе справедливо решение, каза един от наказаните руски ски бегачи"}
{"url": "http://www.dnevnik.bg/sport/2017/11/02/3071129_ravenstvo_mejdu_ludogorec_i_braga_vurna_intrigata_v/", "text": "Лудогорец\" беше много близо до трета поредна в  Лига Европа  и осигуряване на класиране за директните елиминации в турнира, но допусна късен гол срещу \"Брага\". Българският шампион водеше на португалския тим с 1:0, но седем минути преди края \"Брага\" стигна до точката. Равенството в Разград запази интригата в група С. С осем точки \"Лудогорец\" остава водач, а \"Брага\" е с една по-малко. В битката не успя да се намеси \"Хофенхайм\", който пропусна да победи \"Истанбул ББ\" като гост. Турският тим изравни в последната секунда и взе втора точка в групата. \"Хофенхайм\" е трети с четири точки. Разградчани са с най-големи шансове, като в следващия кръг приемат последния \"Истанбул ББ\" на 23 ноември и при победа могат да си осигурят европейски мачове напролет. Българският шампион направи много силно първо полувреме, но след почивката вече не доминираше. Въпреки, че отбеляза гол чрез Марселиньо през втората част, тимът от Разград допусна сериозни колебания и можеше дори да загуби. В 18-и мач, откакто Димитър Димитров застана начело на тима, \"Лудогорец\" не допусна поражение. Димитър Димитров направи само една промяна от състава, който победи \"Брага\" в Португалия преди две седмици. Треньорът се върна към схема с четирима бранители, а Мисиджан замени Рафаел Форстер. \"Лудогорец подходи много внимателно и показа, че е подготвен отлично да спре португалския си съперник. Разградчани владееха повече топката, но освен това впечатлиха с много бързото си преливане в атака. На три пъти футболистите на Димитър Димитров се озоваваха на голова възможност след ситуации на бързи контраатаки. Още в третата минута Върджил Мисиджан изскочи сам срещу вратаря на \"Брага\", но се засуети и не успя да вкара. Шест минути по-късно ситуацията за разградчани се оказа още по-добра, след като холандецът намери Вандерсон на левия фланг. Вандерсон напредна, но опитът му да намери непокрития Лукоки с пас с външен фалц се оказа неуспешен. Разградчани действаха с по-голяма свежест и предугаждаха всяка ситуацията. Защитата беше добре организирана, като Козмин Моци и Игор Пластун показаха завиден синхрон. В 24-ата минута гол на Джоди Лукоки беше отменен заради засада. Сингалът на рефера Безбородов дойде доста преди изстреля на крилото на разградчани. За първата част \"Брага\" не успя да отправи нито един удар, точен или неточен. Португалският тим прие играта изцяло в своята половина, като освен добрите ситуации за гол, \"Лудогорец\" успя да изпълни и шест корнера. След като 45 минути не успя да направи нищо пред вратата на Хорхе Броун, \"Брага\" се нуждаеше от 40 секунди след подновяването на играта, за да стигне до опасност. Футболистите на \"Лудогорец\" подходиха разконцентрирано и допуснаха Шадаш да се разходи необезпокояван до границата на наказателното поле, където Моци го фаулира. За щастие на българския шампион Данило стреля неточно от отсъдения свободен удар. Португалците започнаха да играят по-директно и разликата веднага се усети. По-малко от минута след изстрела на Данило, Шадаш принуди Броун да прави спасяне, което беше и първият точен удар за \"Брага\". Футболистите на \"Брага\" продължиха да бъдат много агресивни и през втората част, но основната разлика беше, че не позволяваха на \"Лудогорец\" лесно да достига до опасности. Пресата на португалците започваше доста по-рано, още около централната линия и това затрудни \"Лудогорец\", като се наложи Марселньо да се връща доста назад и да организира играта. Едва в 65-ата минута разградчани стигнаха до първи точен удар за втората част, но шутът на Натанаел с десния крак не затрудни Матеуш.  В 68-ата минута \"Лудогорец\" нанесе своя решителен удар. Големият брой корнери най-накрая даде резултат, след като Вандерсон се оказа непокрит. Неговият удар беше отразен от Матеуш, но при добавката Марселиньо нямаше проблем да вкара в опразнената врата. Капитанът на \"Лудогорец\" ознаменува своя 50-и мач в евротурнирите, като отбеляза деветото си попадение в Шампионската лига или Лига Европа. Както и в първия мач в Португалия,  Димитър Димитров  заздрави средната линия, пускайки от резервната скамейка Светослав Дяков. Халфът се появи на терена, заменяйки Марселиньо малко след гола му. Българският шампион обаче сякаш се прибра прекалено рано в собствената си половина и прикани \"Брага\" да атакува. Португалските футболисти усетиха прилив на енергия и започнаха да сипят едно след друго центрирания пред Хорхе Броун. Вратарят на \"Лудогорец\" се справяше, но съотборниците му не успяваха да задържат топката, а даже напротив – даваха я прекалено лесно на гостите. Седем минути преди края на редовното време защитата сгреши за първи път и \"Брага\" изравни. Франсерджо беше забравен в наказателното поле и засече центриране на Джеферсон от левия фланг – 1:1. Централните защитници Моци и Пластун се бяха фокусирали върху Хасан и Орта, докато Натанаел не се ориентира и остави голмайстора непокрит на пет метра от вратата. Заключителните минути бяха за гостите, които опитаха всичко, за да стигнат до победата. Хорхе Броун имаше повече работа, но защитата на разградчани все пак издържа. В следващия си мач на 23 ноември \"Лудогорец\" приема \"Истанбул\".", "date": "2017.11.02", "title": "Равенство между \"Лудогорец\" и \"Брага\" върна интригата в група С на Лига Европа"}
{"url": "http://www.dnevnik.bg/sviat/2017/11/02/3071153_trump_nominira_djerum_pauul_za_rukovoditel_na/", "text": "Президентът Доналд Тръмп номинира Джеръм Пауъл ръководител на Управлението за федерален резерв (УФР) - централната банка на САЩ, предаде БТА. 64-годишният юрист и бивш банкер е умерен републиканец. Пауъл е член на Управителния съвет на Управлението за федерален резерв от 2012 г. Франс прес отбелязва, че той вероятно ще спазва известна приемственост като наследник начело на банката на Джанет Йелън, чийто мандат изтича през февруари. Кандидатурата на Джеръм Пауъл за четиригодишен мандат начело на централната банка трябва да бъде утвърдена от Сената.", "date": "2017.11.02", "title": "Тръмп номинира Джеръм Пауъл за ръководител на централната банка на САЩ"}
{"url": "http://www.dnevnik.bg/photos/2017/11/02/3070635_fotogaleriia_svetovnite_snimki_na_denia_-_2_noemvri/", "text": "Младежи тренират на брега на Средиземно море в Ашкелон, Израел.", "date": "2017.11.02", "title": "Фотогалерия: Световните снимки на деня - 2 ноември 2017 г."}
{"url": "http://www.dnevnik.bg/sviat/2017/11/02/3071161_policiiata_blokira_mol_v_istanbul_sled_preduprejdenie/", "text": "Търговски център в Истанбул бе опразнен от полицията заради предупреждение за възможен терористичен акт, рпедаде БТА. Привечер силите за борба срещу терора нахлули в централния мол на кв. Бахчелиевлер на европейския бряг и блокирали всички изходи. Арестувани са 8 души. Турските медии съобщават, че задържаните били проследени от полицията. Смята се, че те възнамерявали да извършат терористичен акт в мола, поради което екипите били вдигнати по тревога. Гражданите били изведени извън мола около час след началото на полицейската операция. Очевидци разказаха пред турски медии, че полицейските екипи отначало ги обградили и известно време не ги пускали да излязат навън, като през това време претърсвали помещенията. После разбрали, че полицията търси няколко подозрителни лица, които вероятно се намирали в търговския обект. Молът се намира на централния магистрален път Е-5, близо до спирката Инджирли.", "date": "2017.11.02", "title": "Полицията блокира мол в Истанбул след предупреждение за терористичен акт"}
{"url": "http://www.dnevnik.bg/sport/2017/11/02/3071163_astana_i_stanimir_stoilov_uvelichiha_shansovete_si_za/", "text": "Българският треньор Станимир Стоилов изведе своя тим  \"Астана\"  до важна победа като гост на \"Макаби\" (Тел Авив) в Лига Европа. Казахстанският шампион спечели с 1:0 в Израел и увеличи шансовете си за класиране напред. \"Астана\" предостави инициативата на домакините и през целия мач се отбраняваше, но се справи отлично. Единственият гол падна в 56-ата минута, а негов автор стана Патрик Твумаси. В другия мач в групата \"Виляреал\" победи като гост \"Славия\" (Прага) с 2:0. Испанците са първи в група А с осем точки. \"Астана\" е втори със седем, докато \"Славия\" е трети с пет точки. \"Макаби\" е извън битката със само една точка. В следващия си мач на собствен терен \"Астана\" среща \"Виляреал\" в директен спор за първото място. \"Милан\" продължи с неубедителното си представяне и записа второ поредно равенство в група D. След като \"росонерите\"  не победиха АЕК на \"Сан Сиро\"  и мачът в Атина завърши при същия резултат – 0:0. Жълто-черните бяха по-активни в мача и изпуснаха да вземат трите точки. Гърците отправиха 14 удара, но Джанлуиджи Донарума се справи. \"Милан\" води в групата с осем точки, а АЕК е втори с шест. Следват \"Аустрия\" (Виена) с четири и \"Риека\" с три.", "date": "2017.11.02", "title": "\"Астана\" и Станимир Стоилов увеличиха шансовете си за излизане от групите след победа в Израел"}
{"url": "http://www.dnevnik.bg/sport/2017/11/02/3071166_zakusniala_smiana_ni_lishi_ot_pobedata_s_braga_smiata/", "text": "Треньорът на \"Лудогорец\" Димитър Димитров изрази разочарованието си от факта, че неговият тим не победи \"Брага\". Разградчани водеха и бяха на седем минути от класиране за следващата фаза, но  късен гол на Франсерджо донесе точка на португалците . Според Димитров това се дължи на забавяне от страна на българския тим при пускането на резервата Георги Терзиев в края на мача. Той влезе след изравнителния гол на гостите, на мястото на Вандерсон. \"Искахме да вкараме Жоро Терзиев, защото те започнаха да центрирант отвсякъде. Закъсняме с тази смяна и получихме гол. Бяхме готови, но просто топката не излизаше извън игра. Жалко, но стават и такива неща\", каза Димитров. Българският специалист смята, че \"Лудогорец\" е изиграл едно от най-силните си полувремена, откакто той е начело на тима. През първата част разградчани доминираха, но не успяха да отбележат гол. \"Надявам се да продължим в Лига Европа и напролет. Имаме още два мача, шансовете ни остават и ми се иска да победим \"Истанбул ББ\" в края на месеца\", добави  Херо . Той определи групата като доста коварна и опасна. \"Лудогорец\" води с осем точки, докато \"Брага\" има една по-малко. На трето място е \"Хофенхайм\", който изпусна златен шанс. Германците допуснаха изравнителен гол в продължението при гостуването си в Истанбул и остават с четири точки. \"Когато правят тактиката и работим по нея, ние се съобразяваме с качествата на нашите съперници. Ще гледаме и следващия съперник и ще мислим как да подходим срещу него, разбира се взависимост и от нашия потенциал. Горалски е много силен футболист, но трябва да дава повече и в офанзивен план, тогава ще е още по-добър\", каза Димитров и уточни, че в тима му вече се натрупва физическа и емоционална умора.", "date": "2017.11.02", "title": "Закъсняла смяна ни лиши от победата с \"Брага\", смята Димитър Димитров"}
