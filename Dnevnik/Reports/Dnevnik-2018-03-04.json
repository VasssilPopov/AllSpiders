{"url": "https://www.dnevnik.bg/sviat/2018/03/04/3140450_rusiia_izbiva_nevinni_civilni_v_antiteroristichni/", "text": "САЩ отправиха в неделя най-силните досега обвинения за участие на Русия в смъртта на цивилни в Гута - обсаденото източно предградие на Дамаск. Според съобщение на Белия дом руски бойни самолети са извършили в периода 24-28 февруари поне 20 мисии за бомбардиране на района. \"Русия пренебрегна условията (на примирието на ООН), за да убива цивилни под шалфивия претекст, че извършват антитерористични операции\", се казва в текста. В него се посочва, че самолетите са излитали от руската бада \"Хмеймим\" в Северозападна Сирия. В неделя ООН заяви че ескалацията на насилието в Източна Гута - въпреки обявеното преди седмица премирие от световната организация - представлява \"просто неприемливо\" колективно наказване на цивилни. Панос Момцис, регионалният хуманитарен координаро на ООН, каза, че от 18 февруари насам са убити поне 600 и ранени над 2000 души във въздушни удари и сухопътни операции. В същото време има загинали и ранен ицивилни и от минохвъргачен огън, идващ от контролирани от бунтовниците части на сирийската столица. Сирийският лидер Башар ал Асад обяви в неделя, че продължава офанзивата срещу \"терористите\" Гута, която се очертава една от най-смъртоносните във войната. В района живеят близо 400 000 души. Асад настоява, че няма противоречие между 30-дневното примирие на територията на цяла Сирия, одобрено от ООН, петчасовите спирания на огъна от Русия и продължаващите бойни действия на алианса, който му помага да се крепи на власт.", "date": "2018.03.04", "title": "Русия избива невинни цивилни в \"антитерористични\" удари в Сирия, заяви Белият дом"}
{"url": "https://www.dnevnik.bg/sviat/2018/03/04/3139780_shveicarcite_glasuvat_dnes_na_referendum_za_otkaz_ot/", "text": "В Швейцария днес се провежда референдум по въпроса да спрат ли гражданите да плащат такса за издръжката на обществени радио и телевизия. Прогнозите са, че привържениците на инициативата No Billag намаляват и тя няма да получи одобрение. Ако обаче има одобрение, Швейцария ще бъде първата европейска държава, отказала се от финансирането на обществени медии чрез годишна сума от всеки гражданин. Идеята за всенародното допитване идва от националистическа партия с мотивите, че така ще има повече конкуренция на медийния пазар. Правителството и парламентът са на противоположната позиция - че закриването на обществените медии ще се отрази отрицателно на качеството и плурализма в медиите. No Billag идва от името на компанията, която събира таксите за националната Swiss Broadcasting Corporation (SBC). Според поддръжниците на инициативата държавата няма право да субсидира електронни медии в пазарна икономика и освен това не може правителството да разполага със собствени радио и телевизия в мирно време. SBC е с национално покритие, статутът ѝ е от 30-те години на ХХ век и днес има 7 телевизионни канала и 17 радиостанции в районите, където се говорят четирите езика на Швейцария. От 90-те години държавни средства получават и частни медии, които изпълняват мандата на обществения сектор - да излъчват в пиковите часове от денонощието регионални новини. В момента това важи за 13 регионални телевизии и 22 радиостанции. Както SBC, така и тези частни медии са длъжни да разпространяват важни съобщения от полицията и официални съобщения по време на криза. Таксата за домакинство е 451 франка годишно, но от 2019 г. тя ще намалее на 365 швейцарски франка. Тогава влиза в сила промяна в схемата за изчисление на вноските, според която бизнесът също плаща. Когато фирмата е малка - с оборот под 500 000 франка, тя няма да прави вноска, но над този праг сумите са между 365 и 36 000 франка (за компании с оборот над 1 млрд. франка). През 2016 г. от такси са събрани 1.37 млрд. франка (1.41 млрд. долара), от които огромната част (1.24 млрд. франка) отиде за радио- и телевизионните програми на SBC. Частните компании получиха 67 милиона франка, като през октомври миналата година правителството реши да промени това съотношение и да увеличи дела на частните медии до 81 милиона франка. Районът, в който се говори немски, дава 72.5% от таксите и получава обратно 43% от тях. Таксата е основният източник на приходи в бюджета на медиите - 75% в SBC, 53% - в регионалните телевизии, 67% - в некомерсиалните локални радиостанции, и 35% - в радиостанциите по планински и периферни райони. Рекламният пазар в 8.4-милионната Швейцария е малък, съотнесено с големите ѝ съседи, поради което правителството настоява, че не достигат комерсиални средства за медийни продукти с обществено предназначение, създавани на 4 езика.", "date": "2018.03.04", "title": "Швейцарците гласуват днес на референдум за отказ от обществени медии"}
{"url": "https://www.dnevnik.bg/politika/2018/03/04/3140296_boriana_dimitrova_alfa_risurch_sdelkata_za_chez_e/", "text": "Събитията около сделката за ЧЕЗ тепърва предстоят, но това е най-значимото изпитание пред кабинета \"Борисов 3\" . Това каза в предаването \"Неделя 150\" Боряна Димитрова, управляващ партньор на социологическата агенция \"Алфа рисърч\". Според нея има ескалация на обществените настроения и не може да се отрече отговорността на правителството за това. Според нея на този етап е трудно да се правят категорични прогнози. Тя анализира, че от развитието на политическия процес оттук нататък зависи препозиционирането на политическите играчи. \"Преминаването от чисто икономическите измерения на сделката към политическо препозициониране, преформатиране, което виждаме и в момента, е другият важен урок, който трябва да бъде научен - че икономическите залози много бързо могат да прераснат в политически, което допълнително да внесе ерозия в настоящата картина.\" Тя посочи като голям проблем на ГЕРБ вече за трети мандат подценяването на институционалната сила, както и разбирането, че обществените нагласи не са просто рейтинги. \"Едно от най-силните усещания за дефицит и проблем в българското общество е да си наясно, че ако има едно и също действие, то ще има равно противодействие от страна на институциите, независимо кой е - равенство пред закона, върховенство на закона, контролни механизми. Това е нещо, което ми се струва, че е изключително важно\", коментира тя. Допълни, че по тази линия са и основните подозрения за слабост на българската държава. В много случаи управлението оставя усещане за институционална безпомощност за сметка на хиперактивност в личен план, допълва тя.", "date": "2018.03.04", "title": "Боряна Димитрова, \"Алфа рисърч\": Сделката за ЧЕЗ е най-значимото изпитание пред кабинета \"Борисов 3\""}
{"url": "https://www.dnevnik.bg/sport/2018/03/04/3140309_marsel_hirsher_specheli_svetovnata_kupa_po_ski_za/", "text": "Марсел Хиршер за пореден път записа името си в историята на Световната купа по ски със златни букви, спечелвайки Големия кристален глобус за седма поредна година. Австриецът триумфира в слалома в Кранска гора и на практика си осигури пореден трофей в кариерата. Хиршер води с 289 точки пред Хенрик Кристоферсен, който ще участва само в два от оставащите шест старта. Останалите скиори отдавна са извън сметките математически. На 29 години Хиршер вече има седем победи в крайното класиране, а освен това спечели и Малкия кристален глобус в слалома за пети път. Преди ден той си осигури пети триумф и в  коронната си дисциплина гигантския слалом . \"Когато видях условията в Кранска гора, се почувствах добре, имах добро усещане. След Пьонгчанг бях по-релаксиран, но това не прави състезанието по-малко трудно. Щастлив съм от спускането си, щастлив съм от седмата купа, това е невероятно, сега просто ще се забавлявам в оставащите стартове\", каза Хиршер. В словенския зимен център австрийският скиор натрупа солидна преднина още в първия манш, след който водеше с 82 стотни пред Кристоферсен. Във второто спускане Хиршер даде седми резултат, но крайното му време 1:49.22 беше с 1.22 секунди по-бързо от това на норвежеца. Трети на подиума се нареди Рамон Ценхойзерн от Швейцария, който се изкачи със седем позиции. След първото спускане гигантът беше десети, но с втори резултат във втория манш се изстреля до подиума. Хиршер вече има 57 победи в Световната купа, като 12 от тях дойдоха през настоящия сезон. Постижението на австриеца е още по-значимо, след като той  счупи глезена си през август , но въпреки това се върна победоносно на пистата. Скиорът от Залцбург спечели и два златни медала на олимпийските игри в Пьонгчанг, където триумфира в  комбинацията  и  гигантския слалом . Редом до Стенмарк, Жирардели и Томба Победата на Марсел Хиршер в Кранска гора го изстреля и до най-големите имена в техничните дисциплини на алпийските ски. Австриецът спечели слалом за седми път този сезон, като подобно нещо са правили само трима: Ингемар Стенмарк (1977), Марк Жирардели (1988) и Алберто Томба (1995). Хиршер обаче може да подобри този рекорд, след като на 18 март предстои слалом в шведския курорт Оре, където ще са финалите на Световната купа. \"Страхотно, просто страхотно. Нали хората казват, че рекордите са за това, за да се подобряват. Е, знаете какво ми е вече в главата\", коментира с чувство за хумор Хиршер пред ORF. Той обясни, че до момента не е можел да погледне какво е постигнал през сезона, но вече ще се наслади на големите успехи. \"По-малко от месец и ще дойде време за почивка. Имаме още малко работа за вършене\", каза Хиршер. Двата глобуса, които си осигури в неделния ден, увеличават актива му до 17. Хиршер има седем Големи глобуса и по пет в слалома и гигантския слалом. Пред него в историята е единствено Ингемар Стенмарк (по осем в слалома и гигантския слалом и три Големи кристални глобуса). С 16 отличия е Пирмин Цурбриген, който вече е зад Хиршер. Със седем големи глобуса Хиршер е и най-успешният скиор в историята, след като с шест до момента беше и легендарната австрийка Анмари Мозер-Прьодъл. Никой друг мъж освен Хиршер пък не е печелил повече от пет титли в генералното класиране.", "date": "2018.03.04", "title": "Марсел Хиршер спечели Световната купа по ски за седма поредна година"}
{"url": "https://www.dnevnik.bg/politika/2018/03/04/3140298_patriotite_shte_predlojat_energiiniiat_regulator_da/", "text": "Депутатите от \"Обединени патриоти\" мислят да внесат законови промени, с които да дадат правомощия на Комисията за енергийно и водно регулиране (КЕВР) да спира сделки, подобни на продажбата на активите на ЧЕЗ в България. \"В Закона за енергетиката има съществен пропуск и такъв тип пропуски си проличават при критични ситуации като настоящата, при която случаен инвеститор влиза в подобна мащабна сделка - закупуването на ЧЕЗ\", заяви в интервю за БНР народният представител от \"Обединени патриоти\" и член на комисията по енергетика Искрен Веселинов. Той обясни, че има подготвени законодателни решения, които са предложени на депутатите от управляващата коалиция. Веселинов очаква проектите за нормативни промени да бъдат обсъдени в началото на следващата седмица и \"в спешен порядък този пропуск да бъде запълнен\". В средата на февруари от ГЕРБ обявиха, че до  10 дни ще предложат конкретните текстове за промени в Закона за енергетиката.  Все още не е известно какво предвиждат идеите на управляващата партия за изменения на закона.  \"Странното е, че в закона има разрешителен режим за разпореждане с имущество, с което се упражнява лицензионна дейност, а на практика с цялата собственост на дружествата, със съществените части от капитала – няма. Всъщност това е поправката, която смятаме да предложим – при над 20% разпоредителни действия с част от капитала на дружеството да се изисква разрешение от КЕВР. Като КЕВР на база на това да гарантира устойчивото снабдяване на крайните потребители, както и националната сигурност, да издава и съответно да не издава разрешение за това придобиване\", каза Веселинов. По думите на депутата КЕВР ще бъде оторизирана при необходимост да получава информация от ДАНС и финансовото разузнаване, а също и от Комисията за защита на конкуренцията. Целта на спешните действия е промените да влязат в сила преди официалното приключване на настоящата сделка за прехвърляне на собствеността на ЧЕЗ, макар че идеята не е да се спира прехвърлянето. \"Аз мисля, че в началото на другата седмица бихме могли да внесем законопроекта. Тоест реално, ако броим от днес, в рамките на около 10 дни би могъл да влезе в сила заедно с публикуването на този законопроект\", допълни Веселинов Думите на Веселинов бяха посрещнати с одобрение от другия гост на БНР - юриста и бивш председател на Сметната палата проф. Валери Димитров, който сега е член на Консултативния съвет по законодателство към Народното събрание. \"Аз съм просто, меко казано, шокиран от това, че Законът за енергетиката не е предвидил форма на контрол, той не е предвидил разрешителен режим, режим на проверяване и разрешаване на придобиване на дялово участие в енергийни дружества и най-вече в енергоразпределителните дружества\", коментира Димитров. Според него предлаганите законодателни промени ще могат да се приложат и към сделката за активите на ЧЕЗ.", "date": "2018.03.04", "title": "\"Патриотите\" ще предложат енергийният регулатор да може да спира сделки като тази с ЧЕЗ"}
{"url": "https://www.dnevnik.bg/photos/2018/03/04/3140231_fotogaleriia_nai-mrusnata_reka_v_sveta/", "text": "Индонизийската река Цитарум, дълга 300 км, преминава през западната половина на остров Ява. В планинските райони, откъдето извира, преминава през оризови терени и тихи фермерски селища по пътя си към Яванско море.", "date": "2018.03.04", "title": "Фотогалерия: Най-мръсната река в света"}
{"url": "https://www.dnevnik.bg/kultura/2018/03/04/3131273_otkus_ot_keder_na_iordanka_beleva/", "text": "Pядĸo ce paждaт иcтopии, ĸoитo пpeвpъщaт ĸpъвтa в ĸpилe. Paзĸaзитe в cбopниĸa \"Keдep\" нa Йopдaнĸa Бeлeвa ca тaĸивa. Te изтpъгвaт чoвeĸa oт бeзднaтa нa тъгaтa, пpeчиcтвaт миcлитe, лeĸyвaт paнитe. Дyмитe нa Йopдaнĸa Бeлeвa ca cвeтли и бoгaти. Paзĸaзитe ѝ пpeвpъщaт cĸpъбтa в мъдpocт, ĸoятo измepвa нeизмepимoтo – cтoйнocттa нa чoвeшĸия живoт, нa дълбoĸaтa пpивъpзaнocт нa ĸpъвтa, миcлитe, плъттa, мeчтитe ĸъм няĸoй близъĸ чoвeĸ, бeз ĸoгoтo живoтът e нeвъзмoжeн. \"Keдep\" e cилнa ĸнигa, ĸoятo пpeoбpaзявa oтчaяниeтo в пътeĸa ĸъм дoбpoтo. Здpaвĸa Eвтимoвa Йopдaнĸa Бeлeвa e poдeнa пpeз 1977 г. в гp. Tepвeл. Зaвъpшвa бългapcĸa филoлoгия. Зaщитaвa дoĸтopaт зa инфopмaциoннитe възмoжнocти нa библиoтeĸитe в eвpoпeйcĸитe пapлaмeнти. Hocитeл e нa пъpви нaгpaди зa пoeзия и пpoзa. Aвтop e нa cтиxocбиpĸитe \"Πeньoapи и лaдии\" (2002), \"Й\" (2012) и \"Πpoпycнaтият мoмeнт\" (2017), ĸaĸтo и нa cбopницитe c paзĸaзи \"Haдмopcĸaтa виcoчинa нa любoвтa\" (2011), \"Kлючoвe\" (2015) и \"Keдep\" (2018). Раждам се с помощта на връзка ключове. Ето как. Когато дядо овдовял, не знаел за кое по-напред да скърби, въртял се в кръг, объркан от пътните табели на мъката: починалата съпруга, осиротялото невръстно дете, болната неподвижна майка, изгубената младост, ненамерената надежда. Но човекът, ако го оставиш дълго да се върти в кръг, става въртоглав и може никога да не се завърне. Затова при дядо започнали да идват близки и далечни роднини. Да му говорят как мъката си е мъка, но трябва да си намери жена, защото за детето е потребна майка, а за къщата – домакиня. Дядо слушал и нищо не казвал, и без хората си знаел – дете се отглежда, къща се чисти, но обич не се подменя. После спрял да ги слуша какво му говорят и се хванал здраво за работа. Всяка сутрин изкарвал стадото и докато внимавал да не се отклони животинка, да намери добро пасище, да пладнуват близо до вода, да се завърнат невредими, и вечерта се спускала. Така дните минавали като броене на овце, но това не приспивало сърцето му. То сякаш било нащрек и чакало. Някъде по това време, в друго село наблизо, баба също останала самичка с малко дете. Международната спогодба, която тъкмо била разделила на две Добруджа, разсичала и здрави семейни съюзи – мъжът на баба избягал с румънка. Навярно точно тогава бабиното сърце е приличало на опустошената родна земя: на север – непрежалимото, на юг – неизбежното, а между тях трябвало насила да се удебелява граничната линия. Баба живеела на тази линия и пазела в изтласкването на кръвта да не се смесват двата й живота. И тогава дядо изгубил овца. Търсил я в няколко села. Докато търсил овцата, намерил баба ми.", "date": "2018.03.04", "title": "Откъс от \"Кедер\" на Йорданка Белева"}
{"url": "https://www.dnevnik.bg/analizi/2018/03/04/3140319_3-i_mart_svoboda_ili_osvobojdenie/", "text": "По повод трети март отново се разгоря старият спор за националния ни празник – дали това е най-подходящата дата от новата българска история? Санстефанският договор от 1878 г. е наистина предварителен, но все пак това е първата голяма крачка в международното право и международните отношения на модерната епоха към създаване на българска държавност. Трети март е подходяща дата, стига да влагаме в него смисъла на празник на  . За съжаление през годините за мнозина той е добил значение на празник на освобождението ни от друга държава. Свобода и освобождение са различни неща и не бива да се бъркат. Заради това нужда от смяна има, но не на датата на празника, която си е достатъчно значима. Трябва да се променят речите, говоренето и най-вече мисленето ни за това какво точно празнуваме. В официалното си обръщение по случай празника на Шипка президентът Румен Радев например се фокусира основно и изключително върху освобождението. Българската свобода според него е резултат от саможертвата на руските и българските войни и тази саможертва е това, което отбелязваме на националния празник – тя е нашето общо българо-руско минало. \"Вечна памет на героите. Вечна признателност към воините на Цар Освободител. Да живее България!\" Разбира се, освобождението и жертвата на другите трябва да бъдат почитани и да им се отдава заслуженото. Но да се свежда до   българският национален празник на свободата е концептуална грешка по следните причини: 1) Освобождението не води винаги до свобода. Свободен може да бъде само този, който знае и цени свободата и може да се самоуправлява. Освободеният роб може да си остане роб по собствена воля. Същото е и с народите – ако те не могат да се управляват като свободни, просто ще преминават от едно робство в друго. Ще сменят султана с някой местен сатрап. Българското \"чудо\" от XIX век не е в това, че при една от многобройните войни между европейските империи сме били освободени от османска власт, а че сме успели да се управляваме като свободни, че сме били готови за свободата. Гърци, сърби и румънци – които имат аналогична съдба на нашата – не фетишизират толкова факта на освобождението си, а с право се гордеят със свободата си. Не е ясно защо точно ние трябва да се фиксираме върху освобождението и жертвата на другите за него и да почитаме основно тези факти, а не самата политическа свобода и суверенитет. 2) Ако празнуваме свободата, основният субект еднозначно е България. Ако празнуваме освобождението, основният субект е Царска Русия и нейните воини (които освен русите са включвали и често забравяните украинци, финландци, поляци и мнозина други). По дефиниция националните празници не могат да са празници на други държави, какъвто и принос да имат те. Нещо повече - ако субектът на празника е Царска Русия, възникват много сложните въпроси за приемствеността между нея и руските режими след 1917 г. През 1944 г. например България е окупирана от СССР и де факто губи суверенитета си като част от съветския блок за следващите 45 години. Ако режимите след 1917 г. са приемник на Царска Русия, излиза, че едновременно честваме и освободител, и \"поробител\" (на по-късен етап). Това е историческа конфузия, която няма как да се избегне, и затова освобождението ни от Русия не бива да е основният и дълбок смисъл на националния ни празник. 3) Свободата не се добива с еднократен акт на освобождение – тя е процес. В този смисъл ние не сме станали свободни на 3 март, макар че това е била изключително важна стъпка. Както е известно, българската свобода е плод на духовното възраждане, на борбата за църковна независимост, на въстанията и плановете за революция. Но тя е най-вече резултат и на политическия процес, който е започнал с Учредителното събрание в Търново и е продължил със създаването на българския парламентаризъм. Конституцията, народното представителство, ограничената власт на монарха, разделението на властите са истинските постижения на българската политическа свобода и суверенитет – реалните маркери на освобождението ни по същество. Парадоксът е, че освободените са станали много бързо по-свободни от своите освободители: Русия е запазила абсолютизма десетилетия след 1878 г. Показателна за жилавостта на българската свобода е отмяната на Режима на пълномощията, наложен по волята на новия и консервативен руски император Александър III. Разминаването между абсолютистка Русия и парламентарна България се засилва със Съединението и идването на власт на Стамболов. В тези процеси българската свобода се отстоява парадоксално срещу волята на нашите освободители. Това не бива да се забравя и да се гледжосва в раболепни речи. Разликата между свобода и освобождение трябва да е винаги ясна. 4) Поради културното, езиково и религиозно сродство с Русия ние сме традиционно склонни да надценяваме ролята ѝ в международните отношения. През XIX век в Европа се налага т.нар. Концерт на Великите сили и   е истинският субект на най-важните решения, включително това за нашето освобождение. В този Концерт гласът на Русия е бил най-силен защитник на нашите интереси по редица причини – и културни, и религиозни, и имперски. Но в крайна сметка решенията се вземат от Концерта на конгреси, какъвто е и Берлинския конгрес от 1878 г. Истината е, че без Бисмарк, Дизраели, Гладстон, Мак-Махон, Франц-Йосиф I и т.н. българското освобождение не би било факт и би останало поредният амбивалентен резултат от многобройните руско-турски войни. 5) Празнуването на \"освободител\" в един взаимосвързан свят винаги води до изкуствена персонализация на сложни събития. Ние с право не почитаме рухналия СССР като наш освободител през 1989 г. Нито пък почитаме като освободители победителите от студената война – САЩ и Запада като цяло. На фона на тази безсубектност пределната персонализация на освобождението от 1878 г. става особено видима. Ясно е, че тази персонализация – било тя като Дядо Иван, Цар Освободител и т.н. – е феномен на масовата народопсихология и политическата пропаганда. Феномен, който трябва да се отчита в осмислянето на националния ни празник. 6) По същата причина не бива да се прехласваме по това, което сме постигнали \"абсолютно сами\". Често ще чуете, че Съединението е наше \"собствено дело\", което сме извършили напук на останалия свят. Това също е неоправдана редукция на резултатите от сложни събития до действията на един субект (този път до нас самите). Истината е, че без подкрепа поне на част от Великите сили (измежду които неочаквано Великобритания в този случай) това \"наше\" дело можеше да завърши и с неуспех. Изобщо свободата нито е \"дар\" от някой друг, нито е своеволие, действие на своя глава, без да се отчитат интересите на другите. В един сложен, взаимосвързан свят свободата е възможна единствено чрез взаимодействие с останалите. Свобода и република Празнуването на 3 март като основен национален празник трябва да се осмисля през  и  . Така както днес го празнуваме, то е повече празник на българо-руската дружба. Тя е важен аспект от историята ни, който трябва да се почита, но не е основата на свободата. Истинската основа на свободата е републиканската идея, за която обаче рядко става дума на 3 март. Светът не е ценил свободата през по-голямата част от историята си. Древните гърци и римляните са първите, прозрели връзката между свободата и републиката. За да се самоуправлява едно общество, в него властта трябва да е  да е достояние на всички и да отчита интересите на всички. Тази идея е позабравена през Средновековието, когато властта става най-вече личен атрибут на владетеля. Днес  публичната работа, вещ – е най-важната политическа идея, облечена във формата на народовластие – демокрация. Освобождението чрез публична, народна власт става политическият център на българското Възраждане. Паисий търсил нейните корени в историята и прецедента. Неговият аргумент е семпъл – ако българите са имали царе в миналото, значи са способни сами да се управляват. Този аргумент условно започва нашето Възраждане, но той залага и неговите ограничения, защото смесва публичната с личностната власт, политическата общност с рода и етноса, гражданина с роднината. Малцина от нашите възрожденци са били чувствителни към тези понятийни различия. Левски е един от тези, които истински разбират значението на \"чистата и свята република\" за свободата. Както \"Под игото\" показва обаче, в общия случай въставането на българите се случва в малките общности на балканските градчета, почти по родово-племенна линия. Налагането на републиканската идея, чийто най-ярък изразител у нас е Левски, става с Българското освобождение. Освобождението* води до свободата, защото то слага началото на една   в класическия смисъл на тези понятия Освобождението е началото на \"чистата и свята република\", към която трябва да се връщаме на националния ни празник. Вярно е, че постигнатото по отношение на републиканската свобода е далеч от идеала. Но то не е и никак малко – и затова си струва да бъде почитано на 3 март. Накратко, проблемът не е в датата – проблемът е в смисъла, който ѝ придаваме. _________________________________________ * Републиканската идея може да съществува и в монархии, каквото е било Княжество България – формалното наименование на режима тук не бива да подвежда. Съвременните европейски монархии са   пълнокръвни републики – властта е в ръцете на републикански по своя характер органи. Ограничената власт на монарха, всеобщото избирателно право за мъжете, парламентаризмът, разделението на властта са основните белези на републиканския характер на българското княжество (по-късно царство).", "date": "2018.03.04", "title": "3-и март: свобода или освобождение?"}
{"url": "https://www.dnevnik.bg/sport/2018/03/04/3140321_derbito_na_plovdiv_zavurshi_s_mnogo_bitka_i_bez_golove/", "text": "Без победител завърши 106-ото издание на дербито на Пловдив между \"Локомотив\" и \"Ботев\". Двата тима изиграха двубой, изпъстрен с много нерви и битка и по-малко футболни достойнства, като завърши 0:0. Головите положения бяха истинска рядкост, както и изобщо ударите към някоя от двете врати. Големите очаквания към сблъсъка не се оправдаха, като и атмосферата на стадиона в парк \"Лаута\" беше вяла. Носителят на Купата и Суперкупата на България \"Ботев\" остава без победа след подновяването на първенството. Жълто-черните все пак взеха първа точка, след като загубиха предните си два мача с  \"Левски\"  и  \"Лудогорец\" . \"Локомотив\" пък е непобеден след Нова година – победа и две равенства, като е допуснал само един гол в трите срещи. Преди почивката и двата отбора бяха доста предпазливи като никой не искаше да предприема излишни рискове. Съдията Никола Попов от самото начало пусна по-свободна игра, което доведе и до остри влизания, но нито за момент отборите не играха грубо. Най-добрият шанс за \"Ботев\" се откри пред Жоао Пауло, но бразилецът прати топката встрани от целта. Няколко пъти жълто-черните опитаха и от статични положения, но не застрашиха с нищо Илко Пиргов. \"Локомотив\" действаше агресивно и опитваше да изнася бързо топката, основно по фланговете. При една много хубава атака топката беше върната към точката на дузпата за Веселин Марчев, но халфът не успя да отправи точен удар. След подновяването на играта \"Ботев\" задържаше повече топката, но интересните идеи липсваха в играта на символичните гости. Тодор Неделев остана изолиран на крилото, като рядко племейкърът на жълто-черните играеше с топката. В 57-ата минута \"Локомотив\" организира отлична контраатака, Аралица направи двойно подаване и се озова на стрелкова позиция, но не успя да улучи топката, след като защитник на \"Ботев\" наруши баланса му. След този момент дори ударите към една от двете врати бяха рядкост. Двата тима се вкопчиха още по-здраво и едва в заключителните десет минути имаше леко събуждане. Първо Стивън Петков шутира встрани от целта, а след това Симеон Райков изпълни несериозно свободен удар, опитвайки да вкара от много малък ъгъл. Двата отбора остават с равен брой победи в дербито – по 38. Равенствата в градския сблъсък вече са 30. \"Ботев\" запазва пето място в класирането и има 33 точки. Жълто-черните не са сигурни за първата шестица на плейофите, след като шестият \"Верея\" е с 31 точки и мач по-малко. \"Локомотив\" е под чертата засега с 28 точки.", "date": "2018.03.04", "title": "Дербито на Пловдив завърши с много битка и без голове"}
{"url": "https://www.dnevnik.bg/analizi/2018/03/04/3140327_rusiia_sled_putin/", "text": "Публикуваме анализа от  Портал \"Култура\" . В прочутата \"дълга телеграма\" на Джордж Кенан, изпратена през 1946 г. до американския държавен секретар Джеймс Бърнс, която поставя началото на американската политика на \"сдържане\" спрямо Съветския съюз, името на Йосиф Сталин се споменава едва три пъти. Независимо от факта, че по онова време съветският лидер управлява страната си като истински император. Още докато Сталин е в апогея си, Кенан съумява да очертае политическото поведение на Съветския съюз след Сталин, без да има ни най-малка представа нито кога съветският лидер ще слезе от сцената, нито кой ще го замени. Можем ли със същата яснота да предвидим каква ще бъде Русия след слизането от сцената на Владимир Путин, без да знаем нито кога и как той ще слезе от сцената, нито кой ще го наследи, нито какъв ще бъде международният контекст, в който този преход ще се случи? Ще опитаме да го направим, колкото и рисковано да изглежда това в момент, когато Путин се кани да започне нов мандат като президент. Въпреки че с лекота ще спечели изборите през март 2018 г., победата му ще ознаменува началото на \"епохата след Путин\" в руската вътрешна политика, дори и той да продължи да взема решенията в руската външна политика, което е почти сигурно. Парадоксът на 2018 г. Парадоксът на 2018 г. може да бъде обобщен по следния начин. Русия е в дълбока социална, политическа и икономическа криза. По думите на руския политолог Екатерина Шулман \"днешната политическа машина работи с малко ресурси, действа в режим на икономия на калориите, а основната ѝ цел е оцеляването, а не експанзията\" [1] . Макар и руснаците да са наясно с това състояние на нещата, промените в режима са малко вероятни. Няма критична маса от хора, които да искат радикални промени, а противно на западните представи руснаците на възраст под 25 години са сред най-консервативните и пропутински настроени групи в обществото. Показателен симптом за днешното време е, че според едно скорошно проучване 50% от руските момчета в училищна възраст мечтаят да работят в службите за сигурност. Ала макар Русия да не е на ръба на смяна на режима, режимът се променя. Предстоящите президентски избори ще поставят началото на Русия след Путин, независимо дали Путин ще остане държавен глава през следващите шест или шестнайсет години. Това е така, защото след изборите поведението на големите политически и икономически играчи в Русия ще се определя не от присъствието на Путин в системата, а от очакването за неговото слизане от сцената. Повечето западни анализатори не успяват да видят появата на новата епоха, главно защото допускат, че пост-Путинова Русия ще бъде анти-Путинова Русия. Смятат, че хладилникът ще спечели войната с телевизора – когато тревогата от спадащия жизнен стандарт ограничи успехите на правителствената пропаганда – и че преобладаващата част от населението ще се обърне срещу Путин и неговото наследство. На повечето западни наблюдатели им е трудно да разберат, че за мнозинството руснаци Путин не е президент, а същинският основател на постсъветската руска държава. След руската анексия на Крим през 2014 г. проучванията на общественото мнение показаха, че руснаците разглеждат Путин повече като историческа фигура, отколкото като изборно длъжностно лице. Мястото му в общественото съзнание е като това на водачите на националноосвободителните движения през 60-те и 70-те години. Следователно неговият наследник, който и да е той или тя, ще се представя за пазител на наследството на Путин, дори и да възнамерява да скъса с него. Анализирайки резултатите от проучването, проведено миналото лято от независимия център \"Левада\", Андрей Колесников и Денис Волков заключават, че в руското обществено мнение \"няма дебат за Путин. Почти никой не оспорва легитимността му като президент. Той е константа, портрет от стената, който вече не може да бъде свален\". [2] Формиране на пост-Путинова Русия  Членовете на руския елит съзнават, че президентът вече е зает с очертаването на контурите на пост-Путинова Русия. Путин несъмнено си дава сметка, че липсата на всякаква визия за бъдещето на страната драматично ще отслаби неговата позиция в очите на обикновените руснаци. Четири са факторите според нас, които ще бъдат определящи за неговите решения. Първият е убеждението на Путин, че страната ще се изправи пред враждебна международна среда, а съперниците ѝ ще използват всички налични средства, за да я отслабят и фрагментират. Затова той вижда \"Русия след Путин\" като \"Крепостта Русия\". За да съхрани властта си, Кремъл най-вероятно ще запази контрола си върху стратегическите индустрии на страната и ще продължи да се отнася внимателно към притока на чуждестранен капитал, оценявайки предимствата на големите чужди инвестиции главно от гледна точка на сигурността. Президентът разглежда \"Русия след Путин\" като съчетание между мобилизирано общество и мобилизирана икономика, в която дори частните компании, ако са достатъчно големи, се съобразяват с интересите на държавата. Но Путин също така е наясно, че \"ефектът от Крим\" не може да бъде повторен и че легитимността на правителството и оцеляването на режима ще зависят от способността му да задоволява основните материални нужди на населението. Вторият фактор е убеждението на Путин, че Русия няма какво да спечели от имитацията на западните институции, казано по друг начин – че Русия трябва да подражава на това, което Западът прави (като се намесва във вътрешната политика), а не на онова, което той проповядва. Макар мнозина на Запад да съзират в стратегията за \"хибридна война\" на генерал Валерий Герасимов агресивно отричане на западния тип външна политика, Москва гледа на нея просто като възприемане на стратегиите на Запада. Единствената разлика е в това, че Русия се стреми да предизвика протести на вражеските територии, като с тази цел мобилизира гневни интернет тролове на виртуалния терен. Третият фактор е, че ако в миналото руският елит разглеждаше модернизацията като институционални реформи в западен стил, днес я възприема като средство за поддържане на руската конкурентоспособност при разработването на нови технологии. Затова Путин заяви през септември 2017 г.: \"Изкуственият интелект е бъдещето не само на Русия, но и на цялото човечество. Който бъде лидер в тази сфера, той ще бъде господар на света\" [3] . По различни причини както либералите като президента на \"Сбербанк\" Герман Греф, така и силовиците като Сергей Чемезов, ръководител на \"Ростех\", подкрепят технологичния обрат в подхода на Русия към модернизацията. За либералите технологичните иновации са единственият начин за ограничаване на корупцията и за повишаване на ефективността на публичните услуги, като се избегне открития сблъсък с всемогъщите силовици. Докато за силовиците новите технологии обещават не само увеличаване на бюджета за отбрана, но и нови възможности за упражняване на контрол над обществото. Руските лидери са склонни да смятат, че могат да превърнат отсъствието на Русия от предишния технологичен скок (тъй като не се появи руски аналог на Google или Alibaba) в свое стратегическо предимство при развитието на следващото поколение технологии – това е отглас от старото убеждение в съветската епоха, че изостаналостта крие и предимства. В този смисъл настоящите руски ръководители мислят и действат в най-добрите традиции на съветското прогресистко мислене от 20-те до 60-те години. Четвъртият фактор е убеждението на Путин, че, за разлика от епохата на Елцин, Русия не се нуждае от един-единствен наследник, а от поколение наследници. Той вижда предстоящото предаване на властта като преход от неговото поколение към \"поколението на Путин\", в което влизат политици, израснали и формирани по време на неговото управление. Според изследването на \"Руский репортер\", проведено в края на 2011 г., Путин е създал настоящия руски елит от малък кръг кандидати през първото десетилетие на управлението си [4] . Мнозинството от тях са възпитаници само на два университета, а нито един от най-високопоставените 300 души в държавното управление не произхожда от Далечния изток на Русия. Най-важната предпоставка за членство в този елитен кръг е познанството с Путин, преди той да е станал президент. Накратко, Русия през последните 18 години е управлявана от един приятелски кръг. Това е всичко друго, но не и меритократична система: мнозинството от тези хора не са с професия, по някакъв начин подготвила ги за днешните им позиции, а са станали членове на управляващата група заради личната си лоялност към лидера. Макар да няма податки, че президентът се готви да лиши от власт своя кръг приятели, той все пак възнамерява да отвори системата, за да увеличи шанса за нейното оцеляване. Затова режимът се нуждае от група лоялно настроени професионалисти, както и от система, която да ги обучава и издига. Ключово място в плановете на президента за \"Русия след Путин\" заема бързото издигане на синове и дъщери на висши фигури от настоящия елит. Съществува голяма промяна в кариерните траектории на членовете от листата на чакащите през последните няколко години; ако синовете и дъщерите на елита от епохата на Елцин в голямата си част учеха и работеха в чужбина, наследниците на днешния елит често учат на Запад, но обикновено работят в Русия – мнозина от тях за държавата. Този процес бе ускорен, но не и причинен от санкциите на Запада срещу Русия. Роднините на водещите силовици от ерата на Путин разширяват влиянието си върху финансовата сфера. Дмитрий Патрушев например, син на Николай Патрушев – секретар на Съвета за сигурност на Русия и бивш началник на Федералната служба за сигурност (ФСБ) – застана начело на Руската земеделска банка, шестата по големина руска банка (за него се говори и че ще стане част от борда на директорите на Руската железопътна компания). Денис Бортников, син на началника на ФСБ Александър Бортников, е член на борда на директорите на \"ВТБ банк\", ръководител на Северозападния регионален център. Пьотър Фрадков, син на Михаил Фрадков, бивш министър-председател и началник на службата за външно разузнаване, е заместник-началник на \"Внешекономбанк\", държавната банка за развитие. Сергей Иванов-младши, син на бившия началник на президентската администрация, е старши вицепрезидент на държавната фирма \"Сбербанк\", а доскоро и член на борда на директорите на \"Согаз\", най-голямата застрахователна компания в Русия. Станислав Чемезов, син на Сергей Чемезов, е ръководител на мощната \"Интербизнес груп\". Издигането във властта на Андрей Турчак, новият генерален секретар на \"Единна Русия\", е част от същата тенденция. В същото време Путин се опитва да отвори системата за лидери, издигнали се по меритократичен начин. Формирането на ново поколение лоялни технократи, изглежда, е основна задача за новия заместник-началник на президентската администрация Сергей Кириенко. Стратегията на Путин е да отговори на очакванията на руската средна класа за политическа промяна, предавайки известна власт на ново поколение лидери. През последните два месеца руското правителство назначи девет млади политици за нови губернатори на регионите. Водещата характеристика за поколението на наследниците на Путин може да се опише с името на романа на австрийския писател Роберт Музил \"Човекът без качества\" [5] . Тези хора могат най-добре да бъдат описани като експерти по логистиката, без видими политически убеждения или лоялност към дадена общност. В тази нововъзникваща система Русия ще бъде управлявана от нещо подобно на консултанти, които са лоялни на Путин и ще пазят неговите политики дори когато той вече не е на сцената. Русия след Путин започва да се очертава не само защото президентът се опитва да я създаде, но и защото някои от ключовите играчи в руския елит също започнаха да се подготвят за реалностите на новата епоха. Те започнаха да превръщат достъпа до президента – основния източник за тяхната власт – в политическа валута, която ще запази стойността си и след като Путин напусне Кремъл. Причина за някои от най-големите скандали през последните месеци най-вероятно е тъкмо очакването за появата на Русия след Путин. Сред тях е съдебният процес над бившия министър на икономиката Алексей Улюкаев, организиран от Игор Сечин, могъщия ръководител на \"Роснефт\", както и фойерверките и нестандартните политически действия на чеченския лидер Рамзан Кадиров. Членовете на елита взаимно се боричкат, за да си докажат колко голям е техният потенциал за новата епоха. Сечин демонстрира влиянието си върху службите за сигурност и съдебната система, като наказа Улюкаев за съпротивата му срещу придобиването на \"Башнефт\" от \"Роснефт\". А Кадиров демонстрира способностите си да мобилизира мюсюлманите в Русия, организирайки спонтанен протест в Москва срещу преследването на мюсюлманите рохинджи в Мианмар (Кадиров избра тъкмо този казус да разкрие политическата си значимост, защото в Мианмар насилниците са будисти, а не християни). Когато членовете на елита от епохата на Елцин се подготвяха за ерата на новия президент, те търсеха гаранции за запазване на влиянието си извън Русия, главно на Запад – като продаваха акции на големи западни компании и установяваха лични контакти с влиятелни западни политици. Според тях това бе най-добрата застраховка срещу нестабилност у дома. Подходът на днешния елит е различен. Гаранциите от чужбина могат да са ценни, след като Путин напусне президентството, но докато той е на власт, това би се разглеждало като признак за нелоялност. Затова елитът днес се фокусира върху изграждане или укрепването на вътрешни политически групировки и коалиции. Промяната в стратегията на опозиционния лидер Алексей Навални също е признак за очертаващия се хоризонт на Русия след Путин. Вместо просто да разобличава корупцията на режима – както стори с добилите голяма популярност видеа срещу Владимир Якунин, Дмитрий Медведев и в последно време Сергей Приходко – днес Навални се стреми да убеди общественото мнение в Русия, че очакваните наследници на Путин са неспособни да управляват страната. Като поема значителен личен риск, противопоставяйки се на Путин, Навални се опитва да покаже на гласоподавателите, че единствено той притежава профила на национален лидер, способен да бъде следващият президент. Накратко, след изборите през 2018 г. руснаците вече ще живеят в епохата след Путин. Приемственост в руската външна политика Въпреки всички тези значими вътрешни промени позицията на Путин като водещ фактор във външната политика ще гарантира, че Русия би могла да продължи агресивните си усилия за осигуряване на своята глобална роля. В това отношение необходимостта от противодействие на американското влияние ще си остане водещ фактор в руската външна политика. Решителен пробив в преговорите по конфликта в региона на Донбас в Украйна по времето на Путин няма да има – дори Москва да допусне известен напредък в преговорите между изборите и световното първенство по футбол, което ще се проведе в Русия през лятото на 2018 г. Москва възнамерява да се справи добре с организирането на световно първенство, което никой не изглежда склонен да бойкотира, дори поради факта, че решението на Международния олимпийски комитет да не допусне знамето на Русия на зимните олимпийски игри демонстрира опасността Русия да изпадне в международна изолация. Ето защо през първата половина на 2018 г. Русия ще се стреми да избягва всяко действие, което би могло да предизвика враждебен отговор от страна на международната общност. Ала руските сили ще продължат своята операция в Сирия, независимо от обявеното от Путин частично изтегляне на войски оттам през декември 2017 г. Влиянието на Русия в Близкия изток ще продължи да нараства за сметка на Съединените щати. Москва ще се опита и да се възползва от кризата в отношенията между Турция и Запада. Отношенията между САЩ и Русия ще си останат на точката на замръзването. Кремъл ще продължи открито да бъде враждебен към САЩ, външно запазвайки уважително отношение и сдържаност в критиките към Доналд Тръмп. Москва се опасява от нови американски санкции, но пък се надява някои международни играчи да възприемат последните санкции, наложени от Конгреса на САЩ, като прекомерна мярка, застрашаваща интересите на американската политика. В опит да постигне отмяна поне на част от санкциите, наложени заради анексията на Крим през 2014 г., Москва ще премести фокуса си от САЩ към Европа. Правилно оценявайки възхода на приятелски настроени към Русия партии в някои европейски страни, растящото напрежение между някои държави - членки на Европейския съюз, както и възможностите, откриващи се от \"Брекзит\", Русия ще се опита да раздели ЕС от САЩ, а също и страните от ЕС една от друга. Възможностите Русия да постигне промяна в режима на санкции през 2018 г. не трябва да се подценяват, особено ако Москва направи отстъпки по конфликта в Източна Украйна. Възникващият стратегически съюз между Москва и Пекин е най-важният резултат от настоящата криза в отношенията между Русия и Запада. Събитията през 2018 г. ще са показателни за намерението на Кремъл да обвърже своето икономическо бъдеще с Китай и да се опита да смекчи липсата на равенство в силите, като инвестира в нови военни възможности и поддържа високо международното си самочувствие. По думите на анализатора Артьом Лукин \"Русия се стреми да се позиционира като основен брокер в дипломацията и сигурността в Евразия, оставайки на Китай ролята на икономически лидер\" [6] . Понякога руснаците сравняват отношенията между Русия и Китай със съюза между Франция и Германия, настоявайки, че Русия, подобно на Франция, е глобална сила в областта на сигурността, докато Китай, подобно на Германия, е икономическа суперсила, лишена от амбиции за впускане във военни операции. Тази аналогия има очевидни недостатъци, за които руснаците предпочитат да си затварят очите. Путин е избрал да гледа на Китай като на геополитически съюзник, а не като на конкурент. Руснаците обаче си дават сметка за дългосрочните амбиции, отразени в инициативата на Китай \"Един пояс, един път\", но нямат желание да им се противопоставят. Основното предизвикателство за политиката на Русия през следващите години ще се състои в това как в хоризонта на епохата след Путин ще се промени вътрешната политика на страната, но това няма да доведе до ограничаване на агресивното поведение на Русия на международната сцена. Москва най-вероятно ще запази сегашните си външнополитически цели, дори и след като Путин напусне Кремъл. Но без него е много вероятно Русия да се превърне в слаб международен играч: защото по-скоро Путин, а не руската държава успя да си извоюва статута на голяма сила. [1]  Yekaterina Schulmann, \"How Regime Self-Preservation Could Accidentally Democratize Russia\", Carnegie Moscow Center, 14 December 2017, available at  http://carnegie.ru/commentary/75014 . [2]  Andrei Kolesnikov, Denis Volkov, \"The Perils of Change: Russians’ Mixed Attitudes Toward Reform\", Carnegie Moscow Center, 6 February 2018. Достъпна на:  http://carnegie.ru/2018/02/06/perils-of-change-russians-mixed-attitudes-toward-reform-pub-75436 . [3]  \"Putin Talks Power of Artificial Intelligence\", MSN, 12 September 2017. Достъпна на:  https://www.msn.com/en-gb/news/world/putin- talks-power-of-artificial-intelligence/vp-AArPZUt . [4]  Виктор Дятликович, Филипп Чапковский \"Кто есть кто и почему в российской элите\" «Социальная сеть» федеральных чиновников. Исследование «РР», Руский Репортер, 7 сентября 2011, №35 (213),  http://rusrep.ru/article/2011/09/07/who_is_who . [5]  Роберт Музил. Човекът без качества. София: Атлантис-КЛ, 2009. Превод от немски Любомир Илиев. [6]  Artyom Lukin, \"Putin’s Silk Road gamble\",  , 8 February 2018. Достъпна на:  https://www.washingtonpost.com/news/theworldpost/wp/2018/02/08/putin-china/?utm_term=.c1c3c4772fae .", "date": "2018.03.04", "title": "Русия след Путин"}
{"url": "https://www.dnevnik.bg/sport/2018/03/04/3140330_arsenal_zagubi_chetvurti_mach_pored/", "text": "За пръв път от близо 16 години \"Арсенал\" записа четири поредни загуби, след като отстъпи при гостуването си на \"Брайтън\". Визитата на южния бряг се превърна в истински кошмар за \"артилеристите\", а новакът в елита победи с 2:1. \"Арсенал\", който започна сезона с амбиции за завръщане в Шампионската лига и дори намеса в битката за титлата, записа 10-ата си загуба от началото на кампанията. Това е най-големият брой загуби в последните шест сезона. Поражението е четвърто поредно след тези от \"Йостерсунд\" (1:2), двете от \"Манчестър сити\" (0:3 и 0:3). В последните си шест срещи \"Арсенал\" има пет поражения и само една победа. Отборът остава шести във Висшата лига с 45 точки, на 13 зад \"Тотнъм\", който заема последната позиция в топ 4. Люис Дънк и Глен Мъри отбелязаха головете за първата победа на \"Брайтън\" над \"Арсенал\" от 36 години насам. Пиер-Емерик Обамеянг върна надежите на \"артилеристите\", но това беше всичко в срещата. \"Брайтън\" откри в осмата минута, след като се възползва от проблемите на \"Арсенал\" при статични положения. Домакините, които до този момент нямаха попадение след стандартна ситуация обаче наказаха футболистите на Венгер. Шейн Дъфи свали топката на далечната греда, изпреварвайки Петър Чех, а оставеният непокрит Люис Дънк отбеляза безпроблемно. \"Арсенал\" се опита да отговори, но футболистите в черно не изглеждаха като убедени в способностите си. Играчите на Арсен Венгер грешаха елементарни топки, а езикът на тялото на други говореше ясно, че не се влагат напълно. В нападение \"Арсенал\" не сътвори абсолютно нищо и логично допусна втори гол в 26-ата минута. Голмайсторът на \"Брайтън\" Глен Мъри засече с глава прекрасно центриране на Паскал Грос и удвои резултата на \"Амекс стейдиъм\". За Мъри това беше шести гол във Висшата лига от началото на календарната година, като в този период с повече попадения са единствено Мохамед Салах (7) и Серхио Агуеро (9). \"Арсенал\" се съживи съвсем за кратко в края на първата част, когато успя да върне и едно попадение. Повече благодарение на грешка на домакините, отколкото на нещо сътворено, Гранит Джака намери Обамеянг и той отбеляза втория си гол с екипа на \"Арсенал\". През втората част футболистите на Венгер изглеждаха като отбор, който е събран съвсем наскоро и играе за първи път заедно. Грешките в отбрана бяха комични, а отиграванията в нападение липсваха. \"Брайтън\" можеше да запише много по-убедителен успех, но домакините пропуснаха поне четири изгодни положения. Футболистите в синьо-бяло се озоваваха няколко пъти сами в наказателното поле, но все нещо не им стигаше да отбележат трети гол. В края на срещата второ попадение на Глен Мъри беше отменено заради засада.", "date": "2018.03.04", "title": "\"Арсенал\" загуби четвърти мач поред"}
{"url": "https://www.dnevnik.bg/sport/2018/03/04/3140317_italianka_specheli_alpiiskata_kombinaciia_v_kran/", "text": "Федерика Бриньоне спечели осма победа в Световната купа по ски, след като триумфира в алпийската комбинация в Кран Монтана. Италианката показа най-добро комплексно каране в спускането и слалома в един манш, за да запише време 1:46.47 минути. Тя изпревари само с три стотни Мишел Гизин от Швейцария. Петра Влъхова завърши трета на девет стотни зад Бриньоне. Състезанието в Кран Монтана беше последен втори старт в комбинацията и стана изключително оспорвано. Първите осем завършиха събрани в едва 73 стотни. След спускането начело беше София Годжа. Новата  олимпийска шампионка  затвърди добрата си форма, а Бриньоне беше пета на 91 стотни зад сънародничката си. В слалома най-силно се представи Гизин, която се изкачи с 15 места. В крайна сметка Бриньоне изостана от нея на 59 стотни, но това ѝ позволи да грабне победата. \"Много съм доволна, защото състезанието беше много трудно. След олимпийските игри вече има и умора, която е натрупана. Сезонът е отличен за мен, защото спечелих стартове в три различни дисциплини\", каза Бриньоне. Тя се доказа като много комплексна състезателка, след като през декември спечели  гигантския слалом в Лиенц , после триумфира на  супер-Г в Бад Клайнкирхайм , а сега печели и комбинация. Малкия кристален глобус в дисциплината спечели Венди Холденер, която събра 150 точки от двата старта, а Мишел Гизин остана със 109. Трета е Бриньоне със 100. В класирането за Големия кристален глобус промяна не настъпи. Води Микаела Шифрин с 1513 точки, като тя има преднина от 561 точки пред Холденер, а трета е Петра Влъхова, която изостава с 699.", "date": "2018.03.04", "title": "Италианка спечели алпийската комбинация в Кран Монтана"}
{"url": "https://www.dnevnik.bg/politika/2018/03/04/3140347_vupros_na_uchtivost_bilo_da_se_otgovori_na_iskaneto_na/", "text": "Българската банка за развитие е отговорила с писмо на искането на \"Инерком България\" по сделката с ЧЕЗ, защото било въпрос на възпитание, учтивост и добра практика да отговориш на запитване. Така обясни позицията си по казуса изп. директор на Българската банка за развитие Стоян Мавродиев в предаването \"Беновска пита\" по Канал 3. В четвъртък в парламента на съвместното заседание  на комисията по енергетика и тази по сигурност Мавродиев обяви, че е отговорил на запитването на фирмата на Гинка Върбакова с писмо, което няма правни последствия. Сега потвърди тезата си. Запитването е било за рефинансиране на отпуснат на \"ЧЕЗ Електроразпределение\" АД кредит от ЕБВР, който е възможно да стане предсрочно изискуем при смяна на собствеността. На въпрос защо не е уведомил правителството или поне принципала на държавната банка - Министерството на икономиката, Мавродиев попита риторично дали изпълнителните директори на \"Уникредит\" или на \"Банка ДСК\" информират за всяко свое мениджърско решение собствениците на институциите в чужбина. Оценката му е, че чрез банката БСП се опитва да атакува правителството и да му бъдат вменени определени отговорности, които обаче не отговаряли на фактите. Обясни, че банката функционира като нормална кредитна институция и за решенията носят отговорност той и управителният съвет. В същото предаване министърът на икономиката Емил Караниколов на свой ред обяви, че правителството няма да позволи някой да се заиграва със страховете на 3 млн. потребители. Подчерта, че цените на тока за клиентите на БЕЗ няма да се вдигнат от евентуален нов собственик. Обясни, че влизане на държавата в ЧЕЗ не означава, че цените на тока ще спаднат. Министърът на отбраната Красимир Каракачанов в същото предаване анализира, че с приватизацията преди години държавата си е продала златната кокошка за жълти стотинки, като мотивира това с печалбите на компанията през последните години. Според него енергийният министър Теменужка Петкова е направила грешка, като си е подала оставката, тъй като по закон няма никакви правомощия при такава сделка. Обяви и намеренията на \"Обединени патриоти\" да внесат  поправки в Закона за енергетиката , които по-рано обяви колегата му Искрен Веселинов. Готвените текстове предвиждат при продажба на над 20% от активите на стратегически предприятия в енергетиката по нея да се произнася енергийният регулатор.", "date": "2018.03.04", "title": "Въпрос на учтивост било да се отговори на искането на \"Инерком\", обяви Стоян Мавродиев"}
{"url": "https://www.dnevnik.bg/citat_na_deniia/2018/03/04/3140352_citat_na_denia_takuv_skandal_kato_tozi_s_chez_ne_e/", "text": "Това коментира политологът Евгений Дайнов в предаването \"120 минути\" по Би Ти Ви по повод скандала с продажбата на активите на ЧЕЗ в България. По думите му Гинка Върбакова, собственик на \"Инерком България\", с която фирма ЧЕЗ сключи договор, е проговорила като политик Според него тя очевидно не играе сама и има някаква достатъчно силна опора. \"Тя постигна някаква договореност с Бойко Борисов, от което излезе доста по-уверена като публично присъствие. Това, което чете в парламента, беше чисто политическа реч. За 48 часа тя стана от среден бизнес човек от Пазарджик в човек, говорещ политически. Част от сделката с Бойко Борисов е включвала тя да може да проговори по политически начин\", смята Дайнов. \"Това е подготвен текст и той е политически, тоест излиза от политически кръгове, подозирам от ГЕРБ. Хората не проговарят по този политически начин, ако нямат предварително опит или написани предварително политически опорни точки\", допълни политологът. В четвъртък в Министерски съвет се състоя среща при премиера с Върбакова. След което тя даде изявление пред медиите, а по-късно същия ден бе на изслушване на съвместно заседание на парламентарните комисии по енергетика и контрол на специалните разузнавателни средства. По думите на Дайнов: \"властта, включително Бойко Борисов, е изпаднала в една смешна параноя, в която навсякъде виждат заговори, никъде не виждат истински проблем, който да е честно артикулиран от някого. Подозирам, че дори и Борисов всъщност не знае кои са \"гадовете\". ", "date": "2018.03.04", "title": "Цитат на деня: Такъв скандал като този с ЧЕЗ не е имало от свалянето на Живков"}
{"url": "https://www.dnevnik.bg/bulgaria/2018/03/04/3140059_ochakvat_se_dujdove_i_poledici/", "text": "На много места ще вали дъжд в неделя, който с нахлуването на студен въздух от север-североизток, още преди обяд в Северна България ще се примесва и ще преминава в сняг. Ще духа слаб, в Дунавската равнина и източните райони – до умерен североизточен вятър. Жълт код за сняг и поледици е обявен в 13 области. Предупреждението е в сила за областите Видин, Монтана, Враца, София – област, Плевен, Ловеч, Габрово, Велико Търново, Търговище, Русе, Разград, Шумен, Силистра. В тези райони се очакват валежи от сняг, които през деня, с повишението на температурите, на места ще преминават в дъжд и ще има условия за образуване на поледици.  В сутрешните часове в Северна България остават условията за поледици и заледявания. Минималните температури ще са предимно между минус 3° и 2°, максималните ще са от около минус 1° в североизточните, до 15-16° в крайните югозападни райони. Такава е прогнозата за времето на Националния институт по метеорология и хидрология. Атмосферното налягане е значително по-ниско от средното за март (947 hPa) – още преди обяд ще започне да се повишава. По Черноморието ще бъде облачно. Около обяд ще започнат превалявания от дъжд, които по-късно през деня, с понижението на температурите, в северните райони ще се примесват и преминават в сняг. Максималните температури ще са 4°-7°.  Над планините ще бъде предимно облачно и мъгливо. Ще има валежи от дъжд, над около 1700 метра – от сняг. Ще духа умерен до силен вятър от запад-северозапад. Максималната температура на височина 1200 метра ще е около 5°, на 2000 метра – около минус 1°. В началото на следващата седмица затоплянето ще продължи. Ще преобладава облачно време, на места ще има и превалявания, предимно от слаб дъжд, в северозападните райони през нощта срещу вторник ще превали и сняг. В началото вятърът ще бъде от изток-югоизток, слаб до умерен, в сряда - ще се ориентира от югозапад.", "date": "2018.03.04", "title": "Очакват се дъждове и поледици"}
{"url": "https://www.dnevnik.bg/evropa/2018/03/04/3137797_kakvi_sa_scenariite_sled_dneshnite_izbori_v_italiia/", "text": "В Италия днес се провеждат национални избори по нова система, която смесва пропорционалното представителство с гласуването на принципа \"първият печели всичко\". За разлика от предишната система новият закон не дава никакво преимущество на спечелилата първо място партия или коалиция. Социолозите изчисляват, че този път победителят ще се нуждае от около 40 процента от гласовете, за да управлява, но може да успее и с по-малко, ако спечели местата, разпределяни на принципа \"първият печели всичко\". \"Ройтерс\" обобщава най-вероятните сценарии след вота. Победа на дясноцентристите Десноцентристкият блок на бившия премиер Силвио Берлускони  набра енергия в началото на годината, която постепенно започна да отслабва, но въпреки това той продължава да поддържа голяма преднина. Според последните проучвания, преди на 16 февруари да влезе в сила забраната за предизборни анкети, Берлускони получава 35-38% от гласовете. Има големи очаквания блокът да се представи добре в надпреварите, при които първият печели всичко, но нито едно проучване не показва, че той може да спечели абсолютно мнозинство в двете камари на парламента. Берлускони се договори с основния си съюзник,  Лигата , ако победят, партията, която спечели най-много гласове, да реши кой да бъде премиер. \"Форца Италия\" на Берлускони води с 2-6 пункта срещу Лигата. Бившият премиер не може да заема публични длъжности заради присъда за данъчна измама. По-рано тази седмица председателят на Европейския парламент Антонио Таяни обяви, че  ще се яви като кандидат за премиер  на партията на Берлускони. Голяма коалиция Една вариация на този сценарий е основните дясноцентристки и лявоцентристки сили, водени съответно от Берлускони и от бившия премиер  Матео Ренци , да се споразумеят за някакъв вид \"голяма коалиция\", подобна на тази, която се оформя в Германия. И двете партии засега изключват подобен съюз, макар че за кратко успяха да работят заедно след изборите през 2013 г., които завършиха с неокончателен резултат. Според скорошни проучвания те няма да спечелят достатъчно места, за да управляват, което означава, че ще трябва да търсят съюзници. Правителство на президента Президентът Серджо Матарела  е най-висшият арбитър в италианската политика и ще има централна роля, ако се стигне до задънена улица след изборите. Според един от сценариите той ще опита да постигне широка междупартийна сделка за създаване на правителство с ясно определена политическа програма. Подобна администрация би могла да се ръководи от технократ. \"Пет звезди\" начело След изборите антисистемното Движение \"Пет звезди\"  вероятно ще стане най-голямата отделна партия. Според проучванията тя получава около 28% от гласовете. Партията се отметна от дългогодишната си съпротива срещу сформирането на съюзи с други партии и сега казва, че има желание да преговаря с тях за различните политики. Ако никоя партия или коалиция не спечели работещо мнозинство, Матарела може да реши да даде първо на \"Пет звезди\" възможност да се опита да състави кабинет на базата на тези преговори. Освен това президентът може да не иска да изключва най-голямата партия от евентуално широко коалиционно правителство. Нови избори Ако след 4 март не се създаде работещо правителство, някои политици споменаха, че лявоцентристкото правителство на премиера Паоло Джентилони трябва да остане на власт, докато не се проведат нови избори, така, както се случи в Испания, където два пъти имаше избори в разстояние на шест месеца между 2015 и 2016 г.. Според някои анализатори партиите трябва да дадат на Джентилони ограничен мандат да преработи изборния закон, но не се очаква да има консенсус по този въпрос в близко бъдеще. Вотът може да се окаже  неприятна изненада за инвеститорите.  Според анализаторите \"висящият\" парламент е най-позитивният изход за пазарите, защото може да донесе политическа стабилност и приемственост в политиките за Европа. Дори и в тази ситуация обаче всяка несигурност около сформирането на правителство може да предизвика краткосрочна нестабилност. Както и да изглежда следващото италианско правителство, шансовете да прокара дългосрочни структурни реформи, които да подобрят представянето на италианската икономика или да се заеме с  италианския държавен дълг , са малки. Италия има най-големия държавен дълг в ЕС след Гърция - 132% от БВП. Всъщност, ако бъдат изпълнени,  предизборните обещания  дори биха влошили ситуацията.", "date": "2018.03.04", "title": "Какви са сценариите след днешните избори в Италия"}
{"url": "https://www.dnevnik.bg/evropa/2018/03/04/3139189_socialdemokratite_obiaviavat_dnes_dali_shte_vliazat_v/", "text": "Германската социалдемократическа партия (ГСДП) ще обяви днес резултатите от гласуването на въпроса дали да подкрепят, или да отхвърлят втора подред голяма коалиция с консерваторите на германския канцлер Ангела Меркел. Гласуването се осъществи по пощата и  струва на социалдемократите  милион и половина евро. Въпросът, на който членовете на ГСДП трябваше да отговорят при гласуването, е формулиран по следния начин: \"Трябва ли Германската социалдемократическа партия да подпише  коалиционното споразумение от февруари 2018 г. , договорено с Християндемократическия съюз (ХДС) и Християнсоциалния съюз (ХСС)? - Да или не.\" Блокът на Меркел, който включва ХДС и баварския ХСС, започна разговори за коалиция с ГСДП, след като преговорите с две по-малки партии (Зелените и Свободните демократи)  се провалиха през ноември . Социалдемократите първоначално заявиха, че ще бъдат в опозиция в опит да изчистят имиджа си и да върнат доверието на избирателите, след като получиха най-слабия си изборен резултат след Втората световна война. По-късно обаче те  бяха подложени на силен натиск  да започнат преговори с Меркел за нова \"голяма коалиция\", за да се избегне политическа криза в страната. В началото на февруари партиите  успяха да се споразумеят , но Меркел  понесе сериозни критики  за това, че е  направила много отстъпки  пред социалдемократите и им е дала ключови ведомства, включително и  могъщото финансово министерство . Сделката предизвика и трусове в Социалдемократическата партия, чийто председател Мартин Шулц,  първоначално спряган за нов външен министър , бе принуден да се откаже  и от министерското кресло ,  и от лидерството  в партията. Все по-активно започна да става младежкото крило \"Юсос\", чийто лидер  Кевин Кюнерт отхвърля коалицията. В края на миналия месец ХДС  одобри сделката , но все по-често започнаха да се чуват коментари, че е настъпил политическият залез на Меркел и дори че тя  подготвя наследник  в лицето на новия генерален секретар на партията  Анегрет Крамп-Каренбауер .", "date": "2018.03.04", "title": "Социалдемократите обявяват днес дали ще влязат в коалиция с Меркел"}
{"url": "https://www.dnevnik.bg/razvlechenie/2018/03/04/3140045_oskari_2018_koga_kude_kogo_shte_gledat_kinoljubitelite/", "text": "Обратното броене до наградите \"Оскар\" навлиза в последната си фаза. 90-ата церемония по връчване на статуетките на американската киноакадемия ще се проведе тази вечер в Холивудския \"Долби тиътър\" и ще започне в 3 ч. българско време в нощта срещу понеделник, 5 март. В България те ще бъдат предавани от канала bTV Cinema, като тяхното студио ще започне още 23.30 ч.  След миналогодишния гаф, в който големия \"Оскар\" първо бе даден на грешен филм, честта да води церемонията отново се пада на комика Джими Кимел. Кимел, който не носеше никаква вина за объркването през 2017 г., сега е натоварен с нелеката задача да разведрява обстановката, без да омаловажава скандалите за сексуален тормоз, помели Холивуд през изминалата година. Комикът се пошегува, че тази перспектива го е завела на психотерапевт. Фантастичният филм \"Формата на водата\" на Гийермо дел Торо е начело по номинации с 13 броя, следван от военния \"Дюнкерк\" с 8 и черната комедия \"Три билборда извън града\" със 7. И трите са номинирани в категорията за най-добър филм, но за разлика от други години залозите при букмейкърите  не излъчват категоричен фаворит.  Номинациите в най-важните категории може да прочетете  тук. Кого още ще видим на сцената Лин Мануел Миранда, Марк Хамил, Гал Гадот, Оскар Айзък, Чадуик Босман, Лора Дърн, Том Холанд и Дженифър Гарнър са сред звездите, които се очакват на сцената на \"Долби тиътър\". Ще излезе и Ашли Джъд, първата актриса, която застана с името и лицето си като жертва на тормоз от страна на продуцента Харви Уайнстийн. Традицията повелява победителите от 2017 г. да връчват статуетките на новите наградени. Тя обаче ще бъде нарушена поне в случая на Кейси Афлек, който ще пропусне церемонията заради стари обвинения в сексуален тормоз над колежка, по които има извънсъдебно споразумение. Тази част от миналото му надвисна над него още миналата година, но не му попречи да вземе \"Оскар\" за главна роля в \"Манчестър край морето\". Климатът тази година обаче е съвсем различен. Със сигурност на наградите няма се появи и актьорът Джеймс Франко, чийто триумф като режисьор с The Disaster Artist бе помрачен от сходни обвинения. В сянката на #MeToo Отсъствието на дългогодишния любимец на академията Харви Уайнстийн, с чието разобличаване започна лавината от разкрития и обвинения в сексуален тормоз, определено ще бъде слонът в салона на \"Долби тиътър\". За разлика от други церемонии обаче, няма да има специален дрескод в солидарност с движенията за равноправие и солидарност, възникнали след скандала. По-рано през седмицата Джими Кимел обяви, че не иска да засенчва радостта на победителите, като припомня травмиращите моменти на други. Но водещият няма как да избегне проблема. Той ще трябва да говори едновременно на напрегнатата публика в салона и зрителите в над 220 страни по света. Всичко за предстоящата церемония може да прочетете  в метатемата на \"Дневник\".", "date": "2018.03.04", "title": "Оскари 2018: Кога, къде, кого ще гледат кинолюбителите тази вечер"}
{"url": "https://www.dnevnik.bg/skorost/2018/03/04/3139922_shte_stane_li_chastniiat_avtomobil_ekzotika/", "text": "След 20 до 30 години притежаването на личен автомобил ще се превърне в екзотика, около тази теза се обединиха няколко от лекторите от провелата се в петък в София конференция E-mobility and The Future of Urban Transportation. Факторите са няколко, но може би най-сериозният е липсата на паркоместа в централните зони на градовете. Според оперативния директор на Юбер Румъния Дан Главан, проучване, поръчано от компанията, сочи, че в центъра Букурещ десет коли се конкурират за три места. Този проблем ще става още по-сериозен, заради прогнозите, че през 2030 година 60% от населението на Земята, ще е съсредоточено в градовете. Така колата става бреме, особено като се има предвид, че през 95% от времето тя стои някъде без да се ползва. Един споделен автомобил заменя 12 частни Какво е решението обаче? Най-очевидното, според лекторите, е споделените автомобили да заменят личните. Проучване на Световния икономически форум показва, че една подобна кола заменя 12 частни. Дан Главан посочва, че тази тенденция вече се забелязва. Вече цитираното проучване от Юбер Румъния показва, че един от всеки четири клиент на платформата за споделено пътуване ползва своята кола по-малко. За 7 от 10 ползватели на \"Юбер\" услугата се явява алтернатива на личната кола. Преди да се премине от частните към споделени автомобили обаче трябва да се решат не малко проблеми, като основният от тях е удобството. Най-често срещаният проблем е липсата на свободна кола достатъчно близко до потребителя и недостигът в определени зони, където търсенето е голямо. Колите да са там, където са хората Директорът с ресор бизнес развитие в компанията за споделени автомобили \"Кар2Гоу\" (Car2Go) Екатерина Дмитракиева обясни, че вече се работи по решаването на тези проблеми. Вече е разработен алгоритъм, който да предсказва къде ще има най-голяма нужда от коли във всеки един момент и те да бъдат позиционирани там Дмитракиева посочи и още един потенциален проблем – предлагането на всеки клиент на кола, съобразена с неговите нужди. Като ключов момент тя посочи и умната поддръжка, която се състои най-общо в това, автомобилите да се почистват, зареждат и сервизират в най-подходящия момент. Крайната цел е все по-голяма задоволеност на клиентите. Пречките обаче изглеждат преодолими, като за 10 години на пазара \"Кар2Гоу\" вече има регистрирани 3 млн. потребители. При \"Юбер\" цифрите са още по-впечатляващи – присъствие в повече от 600 града, в над 70 държави и над 10 млн. пътувания на година. Всъщност, в подкрепа на това, че споделените коли са бъдещето говори и фактът, че в подобни проекти инвестират всички по-големи производители, като \"Даймлер\" (Car2Go), БМВ (DriveNow), \"Пежо Ситроен\" (Free2Move), \"Опел\" (CarUnity) и други, а на конференцията в София се разбра, че съвсем отскоро към тях се присъединява и КИА чрез Wible. Една визия за бъдещето Какъв ще е транспортът на бъдещето обясни друг от лекторите на конференцията. Директорът с ресор бизнес развитие в разработчика на софтуер за услуги със споделени автомобили \"Вулог\" (Vulоg) Мария Сорокина смята, че пътуванията между градовете ще се извършват от шатъли – сравнително големи, споделени превозни средства. В градовете превозът ще става с три групи споделени автомобили - автономни, такива, които ще трябва да се шофират и фирмени. Според Сорокина това съвсем не е далечно бъдеще, тъй като според проучване, поръчано от \"Вулог\", 30% от хората, ползвали споделен превоз, са склонни да се разделят с личния си автомобил. София вече е в бъдещето Добрата новина е, че споделените автомобили вече присъстват и в София  чрез услугата \"Спарк\" , сред инвеститорите в която е съиздателят на \"Капитал\" и dnevnik.bg Иво Прокопиев. За момента тя се обслужва от 28 електрически автомобила, но до месец техният брой ще бъде удвоен. Съвсем скоро от \"Спарк\" ще предложат и споделени електрически товарни автомобили. Според изпълнителния директор на една от компаниите зад проекта - \"еМобилити Интернешънъл\" Стефан Спасов интересът към колите на \"Спарк\" е по-голям от очакваното. Той допълни, че това не е изненада, защото споделеният автомобил дава възможност да имаш автомобил, за който нямаш грижи. Що се отнася до колите, които ще извършват споделените пътувания в бъдеще, то тези използвани в градовете, почти изцяло ще са електромобили, а в по-далечна перспектива - и автономни, прогнозираха участниците във форума.", "date": "2018.03.04", "title": "Ще стане ли частният автомобил екзотика"}
{"url": "https://www.dnevnik.bg/intervju/2018/03/04/3139747_simeon_vencislavov_suscenarist_na_aga_i_posoki/", "text": "- През 2013 г.. С Милко Лазаров се познаваме още от времето на \"Отчуждение\", но тогава не работихме заедно. След като филмът мина във Венеция и пожъна успех, той се свърза с мен. Каза ми идеята си: \"възрастна двойка, която живее в далечния Север и там се случва нещо\". Аз отговорих: \"звучи много добре\"! - Не, просто страшно ми хареса. Милко ми каза: имаш два дни да напишеш трийтмънта, защото трябва да го изпратим на \"София мийтингс\"  . От \"София мийтингс\" поканиха проекта, там спечели две награди, едната от които беше стипендия за MFI (Mediterranean Film Institute). Така заминахме за Гърция, където вече имахме възможност да развиваме сценария заедно. Точно бях завършил семестриално НАТФИЗ и се готвех за дипломна работа, когато Милко ми се обади и започнахме да работим по \"Ага\", тогава \"Нанук\". Това е първият ми сценарий извън академията. Бях много изненадан, че Милко е решил да се обърне към мен. По това време нямах никакъв опит. - До голяма степен Милко е човекът, който ми помогна да развия вкуса си към едно определено кино. Срещата ми с него промени много неща. Той ми показа филми на режисьори, които не познавах - като Карлос Рейгадас, Майкъл Роу, автори на които не се набляга в НАТФИЗ. Те цялостно промениха погледа ми върху съвременното кино. На практика, Милко ми отвори очите и видях, че това, което вътрешно само съм усещал, някой го прави. Страшно съм му благодарен. - Това най-добре може да каже самият той. Знам, че е имал много важна среща с българския професор Асен Баликси, който за съжаление, както много изключителни наши сънародници, не толкова популярен в България, но иначе световно известен изследовател на бита и живота на северните племена и основател на визуалната антропология. В даден момент Милко се е видял с него. Може би оттам е тръгнала идеята. - Да, екстравагантна, но и опасна. До последно не бяхме сигурни - \"София мийтингс\" беше нещо като тест. А когато трябваше да се кандидатства в НФЦ също не бяхме убедени какви ще бъдат реакциите. В началото работата по проекта беше като опипване в тъмното. Слава богу, на \"София мийтингс\", освен двете награди, проектът си намери френски копродуцент. Спомням си как когато дойде времето за въпросите, цялата публика вдигна ръце. Питаха ни защо българи искат да правят филм за живота в далечния Север. - \"А защо не?\" И до ден днешен го мисля, а защо не ? Не виждам нищо странно в това. Обратното, мисля, че трябва да започнем да приемаме подобни нещо по-освободено. - Изгледах страшно много филми, документални, игрални, каквито имаше за гледане, изчетох, каквото можех са намеря. Това, което този филм разказва, вече не съществува, то е една метафора. Историята на едно семейство. А това, което се случва във филма може да се случи във всяко едно семейство, където и да е по света. В случая ние разказваме за последното останало чисто място на света. Иначе динамиката на живот на едно семейство на север не е по-различна от тази на едно семейство в някое изоставено село. Ако вземеш една баба и дядо от някое родопско село, те горе-долу, живеят по същия начин. Може би не пробиват дупки в леда, за да ловуват, но пък гонят вълците с факли. - Трудно е да се каже с няколко думи. В основата на историята е едно възрастно семейство, което иска да открие отдавна заминалата да живее в цивилизацията тяхна дъщеря – Ага. Но филмът надхвърля тази рамка. Милко се е справил изумително. Историята те засмуква в себе си и на финала те разтърсва из основи. - Имах страхотно желание да отида, шегувах се с Милко да ми измисли някаква работа там. Но нямаше как - филмът изглежда много по-скъп отколкото е и в това се крие доброто разпределяне на бюджета. От тази гледна точка беше крайно неоправдано да се вдигна оттук и да седя месец и половина в Якутия. Докато вървяха снимките на \"Ага\", разбрахме, че \"Посоки\" на Стефан Командарев, с когото също сме съсценаристи, е селектиран в Кан. Фокусът отиде в друга посока. Бяхме много щастливи, че връщаме родното ни кино на този форум. По отношение на \"Ага\", не знам, но не съм имал съмнение, че ще се случи по най-добрия начин. Имаше всички основания, човек да си мисли, че този филм е невъзможен. И той наистина беше невъзможен, буквално до самото приключване на работата. \"Ага\" беше капан от самото начало, но Милко излезе от него по най-добрия начин. Мисля, че с \"Ага\" българското кино отива на световно ниво. Аз много вярвам във филма. - Няма нищо по-голямо от филма. И от тази гледна точка, аз се радвам, че съм част от него. Това важи за всеки проект, към който подхождам. Много е важно, че научих този урок. Никой не бива да пречи на един филм, най-малко егото на хората. Наскоро слушах един испански сценарист, който каза: \"Внимавайте, когато започнете работа по някой филм. Имайте предвид, че само веднъж в живота си ще имате възможност да направите точно този филм. Затова подхождайте с цялата отговорност\". Съгласен съм с него. - Всички се вълнуваме, но не само заради \"Берлинале\", а защото има филм, голям филм, който надгражда \"Отчуждение\". Мечтата ми е скоро да спрем да се изненадваме от успехите на българското кино, а да започнем да ги приемаме като даденост. За да стане това, трябва да има още филми, качествени филми, да започнат хората да си казват: \"Ей, български филм, супер, ще отида да го гледам\". Не сме стигнали до там, работата продължава. - Трудно ми е да го изразя с думи. Страшно се радвам, че се случи, не само защото е първият ми проект и го приемам много лично. Този филм постига нещо, което искам да е нашето бъдеще в киното. Да няма ограничения, да има достатъчно смелост да се правят световни неща. Смятам, че имаме огромен потенциал, но ни липсва смелост! Като си спомня само как са ме гледали хората на различните презентации, какви въпроси са ми задавали, снизходителните им погледи. Правех се, че не ги забелязвам, но те се отбелязваха в мен. Сега, след като филмът е готов, си давам сметка, че си е струвало. Ще кажа нещо, което не съм споделял друг път: когато започнах да пиша \"Ага\", работех по осем часа в една книжарница. Вечер се прибирах уморен, тръгвах да пиша, не се получаваше, сроковете наближаваха, закъснявах, а качеството не беше добро. В един момент си казах - сега или никога. И напуснах работа, преди проектът да е финансиран. Спомням си, че събирах някакви монети из вкъщи, за да си купя храна. Много хора ми помогнаха тогава. Няма да ги споменавам, но те знаят кои са. Благодаря им. Този период продължи няколко месеца преди да стане ясно, че сме класирани на сесията на НФЦ. Колкото и банално да звучи, трябва да жертваш едно, за да спечелиш друго. От момента, в който сценарият получи финансиране и си взех първия хонорар, се издържам само от писане. Така, че датата 23 февруари 2018 г.   за мен е завършек на нещо важно в живота ми, което доказа, че нещата се получават само, ако им се отдадеш напълно. - Да, победа над страха и провинциалното мислене. Доказателство за това, че всичко е възможно, че можем да правим световно кино. Защото този филм е световен. Толкова е световен, че няма връзка с нито една държава и същевременно е свързан с всички държави. Той е толкова български, колкото холандски, канадски или какъвто и да е друг. Това е един притчов филм, заснет на края на света. - Безспорно, такава опция стои в плановете ми не само като работа върху проекти, а и като възможност за преподаване в чужбина. - Ще се опитвам да правя нещата по най-добрия начин. Това е.", "date": "2018.03.04", "title": "Симеон Венциславов, съсценарист на \"Ага\" и \"Посоки\": Мечтая да спрем да се изненадваме от успехите на българското кино"}
{"url": "https://www.dnevnik.bg/politika/2018/03/04/3139738_koi_e_nikolai_nikolov_-_kandidat_na_bsp_za_shef_na/", "text": "Номинацията на Николай Николов, издигнат от БСП, стана известна няколко дни, след като депутати от управляващата коалиция номинираха настоящия ръководител на комисията за конфискация на незаконно имущество Пламен Георгиев за свой кандидат.  Николов зае поста председател на комисията за конфликт на интереси, след злополучното отстраняване на Филип Златанов през 2013 година. Малко след като номинацията му беше внесена от БСП, той даде интервю за в. \"Труд\", в което казва, че успехите с които може да се похвали комисията, са след времето на Филип Златанов. В следващия период под негово ръководство - по думите му - Комисията за конфликт на интереси е приключила с решения почти всички от образуваните 2 хиляди производства. По думите трябва да се осигури нещо повече от алтернативност за избора на председател. Според вносителите на номинацията му под неговото управление КПУКИ е излязла от цикъла на скандалите. В подкрепа на Николов са постъпили три становища в подкрепа - от Център за НПО Разград, Института за модерна политика и още една организация. Николай Николов е завършил право в Софийския университет с успех 5.50. Владее английски и руски език. Роден е на 27 април 1972 г. Работил е и като юрисконсулт в Общинска банка и Ловешката община, бил е и адвокат към колегията в Ловеч. В сферата на правораздаването работи от 1995 г., като последните 15 години практиката му е изключително в областта на конфликта на интереси и незаконно придобито имущество. \"Въпреки заеманите високи постове в чувствителни институции, името му никога не е забърквано в скандали и съмнения от какъвто и да е характер\", мотивират вносителите номинацията на Николов.  Личният мотив: Увереността, че има опит и защото борбата с корупцията е негова кауза Николов е доктор по право с дисертация по първия Закон за отнемане на незаконно придобито имущество, известен като закона \"Петканов\". Темата на дисертацията е била за установяване на имущество, придобито от престъпна дейност. Пет години Николов е бил член на същата едноименната комисия. От 2011 до януари 2018 г. е член на Комисията за предотвратяване и установяване конфликт на интереси (КПУКИ), като от 2013 г. до края е неин председател.  Николов е автор и на единствения \"Научно-практически коментар на Закона за предотвратяване и установяване на конфликт на интереси\" и е експерт по гражданската конфискация. Автор е на пет монографии, две от които са били първи по време върху различните закони през годините за отнемане на имущество. Автор е и на над 40 научни публикации и е търсен лектор на специализирани курсове и семинари. В периода 2010-2011 г. е бил в правния съвет на президента Георги Първанов. В същия период е бил член на консултативния борд на Института за модерна политика. От 2002 г. е член на Съюза на юристите в България. Николов не е бил агент на комунистическите тайни служби, се вижда от подадените от него документи във връзка с процедурата. От концепцията му се вижда, че основният мотив да се кандидатира за поста е увереността му, че професионалният и управленският му опит ще помогне на комисията да работи като независим и професионален орган. \"За мен борбата с корупцията е кауза, на която съм посветил голяма част от професионалния си път\", посочва Николов. Стриктни правила за провеждане на търгове и още от концепцията на Николов След личното си представяне той разглежда въпроса какво е корупция в тесен и широк смисъл и как вижда начина за справяне с нея. Според кандидата на БСП за ръководител на антикорупционния орган с решаването на проблема трябва да се ангажира цялото общество - в два аспекта.  - ако обществото приема корупцията за нещо нормално, никакви мерки на отговорните държавни органи няма да са достатъчни, за да го спрат. Второ, създаването на среда, която да \"запушва\" каналите, прекъсва възможности и ограничава корупцията. Става дума за обществена среда, но и за превантивен правен инструментариум, който да изключва или ограничава корупцията, съчетан с воля и действия на държавата за санкция, в рамките на закона, по отношение на всеки служител, възползвал се от служебното си положение за лично обогатяване. Знанието, че наказанието е строго и неизбежно само по себе си има много сериозен антикорупционен ефект\", пише кандидатът.  Според него създаването на посочената среда срещу корупцията в нейните три аспекта - обществен, превантивен и санкционен, е ключът за ограничаване на това явление в България. В концепцията му присъства подробно преглед и анализ на законодателството - както вече отмененото, така и на сега действащото.  Той посочва и принципите, според които трябва да работи новият антикорупционен орган, които също са определени със закон - Той вижда три приоритета, които трябва да са определящи за комисията: - задълбочено и качествено обработване на преписките в петте основни направления от дейността ѝ; - превенция на корупцията - взаимодействие и сътрудничество с другите държавни органи. Според Николов една от най-важните гаранции за качеството на дейността на комисията е функционирането на инспектората чрез планови текущи проверки, които обаче се определят с годишен план за дейността му, който пък се утвърждава именно от председателя на новия антикорупционен орган. Кандидатът на левицата смята още, че в много отношения Според Николов специални усилия за превенция на корупцията трябва да се насочат към обществените поръчки като рисков фактор за развиване на корупционни практики. Той предлага и няколко вида мерки: - изработване на софтуер, който на база на данни на възложители и др. длъжностни лица, участващи в процедурите по възлагане на търгове, и данни на кандидатите за изпълнители и подизпълнители да Констатацията да става преди изготвяне на протокола на съответната комисия. Ако софтуерът установи свързани лица, то те няма да се допускат по процедурата по възлагане на обществената поръчка. Резултатите ще бъдат публични. Той предлага първоначално да се проверяват само търгове над определена стойност, а впоследствие всички. Предлага също разработване на анализи и механизми за внедряване на електронните търгове по Закона за обществените поръчки за възлагането им. В тази връзка Николов цитира и опита на Естония, където рязко е намаляла корупцията в тази сфера с масовото въвеждане на електронната форма на възлагане. Предлага промяна в Закона за обществените поръчки, с която агенцията за търгове самостоятелно да определя външните експерти, които участват в комисиите по възлагането им. Според сега действащата уредба те се подбират от самите възложители. Николов има идея и за сигналите за корупция. - Да се приеме до 3 месеца след влизане в сила на антикорупционния закон, което стана на 23 януари, нужният подзаконов нормативен акт, който ще регулира оперативно-издирвателната дейност на антикорупционната комисия; - да се изработи образец на сигнал за корупция, който да се публикува на сайта на комисията; - стриктно спазване на забраната за недопустимост на работа по анонимни сигнали; - оперативно взаимодействие с органите на ДАНС, прокуратурата и др. Кандидатът на БСП смята, че децентрализираната система по установяване на конфликт на интереси за лицата, заемащи висша публични длъжности, крие своите проблеми. За една част от длъжностите проверката се извършва от антикорупционния орган, но за не малка част - като общински съветници и други служители в местната власт например - от други близо хиляда органа по избора или назначаването им, или от постоянни комисии към общинските съвети. Николов посочва и необходимите мерки за успешно осъществяване на децентрализацията: По думите му, неговата концепция е не само вид стратегия, но и конкретен план за действие. Тя е отворена и не изключва приложението на мерки или комплекс от мерки, непосочени в нея, но наложени от практиката. Кандидатът извежда на преден план превенцията като негово лично разбиране на проблема с корупцията. То, обаче не засяга решителността на действия за санкционни мерки по ЗПКОНПИ (новия антикорупционен закон - бел.ред.), ако са налице основания за това, подчертава той. И добавя, че възприема изпълнението на длъжността, за която кандидатства, \"преди всичко като призвание, а не като месторабота или професия\".", "date": "2018.03.04", "title": "Кой е Николай Николов - кандидат на БСП за шеф на новия антикорупционен орган"}
{"url": "https://www.dnevnik.bg/sviat/2018/03/04/3139596_hiliadi_se_ochakvat_na_nov_protest_v_skopie_zaradi/", "text": "С искане за край на разговорите между Македония и Гърция за решаване на спора за името хиляди македонци ще излязат на демонстрация в Скопие и по света, пишат македонски медии. Това е вторият протест за името на Македония в Скопие  от началото на седмицата  и е насрочен за 13 ч. македонско (14 ч. българско) време. Организаторите обявиха в съобщението, с което свикват демонстранти: \"Нашето име е наше право. Македонската идентичност е нашето най-голямо богатство, македонското име - нашата святост. Без тях нямаме история, а още по-малко бъдеще.\" Призивът продължава с думите, чe сега \"повече от всякога\" е нужно обединение и \"отдаване на почит за всяка жертва, направена за родината\" Нуждата от незабавно спиране на диалога се обосновава с \"потайността\", с която Македония води преговорите \"под покровителството на ООН\". Иска се и внасяне на проекторезолюция за признаване на името Република Македония в общото събрание на ООН. Към президента Георге Иванов е отправена молба да наложи вето и на следващата версия на Закона за езиците (той отхвърли първата). Отделно според организаторите е нужно до 6 месеца да се проведе преброяване в Македония при мониторинг на реномирана международна организация. Според групата \"Ние сме Македония\", която се обявява за международно движение и която свиква демонстрацията, митинги се очакват сред македонската диаспора по целия свят - например във Франкфурт, Малмьо, Вашингтон, Мелбърн, Пърт, Хага, Лондон, Валета и Прага. Събитията би трябвало да са свързани с видеоконферентна връзка с централния митинг в Скопие. \"Ние сме Македония\" започна съпротивата си срещу евентуалната промяна на името на 14 януари със символична сбирка пред македонското посолство във Вашингтон. Там декларацията с призив за край на преговорите (които още не бяха започнали по същество) беше връчена на посланик Васко Наумовски, който към този момент още беше и специален пратеник на Македония в спора за името. Дни по-късно премиерите в Атина и Скопие решиха, че диалогът ще премине на ниво външни министри.", "date": "2018.03.04", "title": "Хиляди се очакват на нов протест в Скопие заради спора за името"}
{"url": "https://www.dnevnik.bg/sport/2018/03/04/3140208_uaildur_nokautira_luis_ortis_v_desetiia_rund_i/", "text": "Световният шампион по бокс в тежка категория на Световния боксов съвет (WBC)  Дионтей Уайлдър защити  успешно титлата си в мач срещу Луис Ортис като го нокаутира в 10-ия рунд. Американецът проведе седма защита на пояса и записа 40-а победа на професионалния в 40-ия си мач (39 с нокаут). За разлика от предходните си мачове този път Бронзовия бомбардировач имаше по-сериозни проблеми срещу кубинеца. Само в един случай той е решавал боевете си по-късно, като през 2015 г. спечели с технически нокаут срещу Йохан Дюапа в 11-ия рунд. \"Тази нощ показах, че съм истински шампион. Мачът не се развиваше добре за мен в един момент, но показах, че мога да обърна нещата. Истинският шампион винаги знае как да излезе от ситуацията, бях по-добър и заслужавах да спечеля. Освен това показах, че мога да понасям удари\", каза Уайлдър след двубоя. Той за пореден път каза, че иска да се бие със световния шампион Антъни Джошуа за обединяване на поясите. Британецът, който държи титлите на Световната боксова асоциация (WBA), Международната боксова организация (IBO) и Международната боксова федерация (IBF) има  мач на 31 март срещу Джоузеф Паркър . Ако победи новозеландеца в Кардиф, Джошуа ще вземе още един пояс – този на Световната боксова организация (WBO). В случай, че боят между Джошуа и Уайлдър се състои, то той ще бъде за всички пет пояса в тежка категория. Победителят от него пък ще стане абсолютен световен шампион, което не се е случвало от 2000 г., когато Ленъкс Люис държеше поясите на WBC, WBA и IBF. \"Убеден съм, че Джошуа е гледал внимателно мача ми. Ако не го е направил е глупак. Той знае колко съм добър и ме следи, не вярвам на приказките му как не се притеснява от никого в тежката категория\", демонстрира високото си самочувствие американецът. След тихи първи рундове, Уайлдър и Ортис вдигнаха темпото в петата част и американецът успя да свали своя опонент на земята. Ортис се изправи и Бронзовия бомбардировач нямаше време да довърши атаките си, защото гонгът удари. В седмия рунд кубинският боксьор на свой ред отговори с поредица от мощни удари, а след ляво кроше разклати сериозно Уайлдър. Шампионът едва се задържа на краката си и беше запратен във въжетата. След мощната атака Ортис обърна и резултата в картите на съдиите и вече имаше предимство, но американецът се събра и в деветия рунд отново тръгна в атака. 55 секунди преди края на десетия рунд Уайлдър започна да раздава мощни удари и Ортис нямаше никакъв отговор, като дори не се защитаваше, а за съдията не остана нищо друго освен да спре срещата. Освен нокаута и картите на съдиите край ринга показаха, че американецът има преимущество при точките. И тримата бяха отсъдили 85:84 в полза на Уайлдър срещу Ортис. За 38-годишния кубинец това е първа загуба на професионалния ринг в 31-ия му мач. Ортис получи едногодишно наказание за употреба на допинг, но след това то беше намалено и му позволи да се върне на ринга.", "date": "2018.03.04", "title": "Уайлдър нокаутира Луис Ортис в десетия рунд и защити световната титла"}
{"url": "https://www.dnevnik.bg/sport/2018/03/04/3138538_futbolut_onlain_ili_kak_bundesligata_razchupi/", "text": "Бъдещето на футбола изглежда силно обвързано с технологиите и иновациите. Социалните мрежи, които заемат голяма част от ежедневието на хората, се превръщат в задължителен маркетингов инструмент в света на спорта. Нестандартното съдържание и усещането за загриженост от клуба може да спои още повече любовта на феновете. Клубовете от Бундеслигата са усвоили този подход до съвършенство. Освен всекидневното \"захранване\" с новини от кухнята, германските клубове често разчупват обстановката с шеговити публикации в социалните мрежи. Най-често \"Туитър\" влиза в ролята на посредник между клубовете и феновете заради възможността за бързи и кратки съобщения. Голяма част от отборите в Бундеслигата имат чуждоезични акаунти, което допринася за повишеното предлагане на клубовете като продукт на международния пазар. В търсене на последователи Създаването на профил в социалните мрежи е едва първата стъпка от маркетинговата стратегия. Ключът обаче се крие в това как да бъдат увеличени последователите и съответно съдържанието да достигне до повече хора. Държавите в Южна Америка и Азия се славят с най-фанатичните привърженици, подкрепящи докрай своите национални любимци. Затова за европейските клубове привличането на южноамериканци е голяма възможност. Пример за отличен маркетингов ход беше преминаването на Хавиер Ернандес в \"Байер\" (Леверкузен) през 2015 г. За две години популярността на мексиканския нападател в родината му прибави близо 8 милиона последователи към профилите на клуба в социалните мрежи. Миналото лято трансферът на колумбийската звезда Хамес Родригес имаше подобен ефект за \"Байерн\". Анализ на RESULT Sports за сезон 2016-17 показва, че сумарно последователите в социалните мрежи на отборите от Бундеслигата са се увеличили с малко над 22.5 милиона спрямо година по-рано. По този показател германското първенство отстъпва на Примера дивисион (ръст от 97.8 млн. последователи) и Висшата лига (66.2 млн. повече). Бундеслигата обаче компенсира това изоставане с близостта си до феновете. Често отборите отговарят на коментари в социалните мрежи, с което засилват връзката между клубовете и привържениците. \"Не приемаме социалните мрежи като отделно съществуващи обекти, а по-скоро като част от нашата комуникационна и маркетингова стратегия. Социалните мрежи са преди всичко за феновете, взаимодействието и ангажираността. Главната ни философия е била и винаги ще бъде да се вслушваше в нашите фенове и да се свързваме с тях\", казва ръководителят в медийния отдел в \"Борусия\" (Дортмунд) Петер Флор. Чувство за хумор Чувството за хумор е водещо в публикациите на германските клубове. Те не се притесняват да влизат в контакт с други отбори в името на доброто настроение. \"80 минути минаха, а все още няма гол. \"Лайпциг\", да поиграем морски шах?\", прделожиха от профила на \"Борусия\" (Мьонхенгладбах) в \"Туитър\" по време на двубоя между двата отбора в началото на февруари. \"Перфектна ситуация за нас\", включиха се от \"Байер\" (Леверкузен). Онлайн партията приключи без победител, докато на терена \"Лайпциг\" записа успех с късен гол. \"Борусия\" (Мьонхенгладбах) и преди е бил в центъра на забавни публикации в \"Туитър\". През есента на 2016 г. отборът гостува на \"Селтик\" от групите на Шампионската лига. В деня на мача от \"Борусия\" публикуваха снимка от шотландски пъб, където името Мьонхегладбах е задраскано многократно, шегувайки се с трудното изписване на града. Съперникът на \"Селтик\" беше изписан обобщаващо като \"един германски отбор\". \"Борусия\" заимства това име в \"Туитър\" и дълго време наричаше отбора си така. \"Дайте ни \"м\", дайте ни \"ь\", дайте ни... оставете. Ние сме един германски отбор\", написаха в профила си от \"Борусия\" след успеха срещу \"Селтик\". Германският шампион \"Байерн\" е сред активните клубове в социалните мрежи. В последните години баварците се превърнаха в кошмар за \"Арсенал\", след като отстраниха \"топчиите\" три пъти в осминафиналите. Последните три мача между двата отбора завършиха с резултат 5:1 в полза на германците, които не пропускат шанс за изява в онлайн пространството. \"Колко е часът. Правилно, часът е десет\", написаха от \"Байерн\" при отстраняването на \"Арсенал\" в осминафиналите с общ резултат 10:2. След първия двубой, спечелен с 5:1, баварците сякаш предсказаха изхода на реванша: \"Същото и догодина?\".", "date": "2018.03.04", "title": "Футболът онлайн, или как Бундеслигата разчупи стереотипите с шеговити публикации"}
{"url": "https://www.dnevnik.bg/detski_dnevnik/2018/03/04/3139774_robotcheto_koeto_vrushta_bolnite_deca_v_klasnata_staia/", "text": "Децата, които се борят с болести в продължение на месеци, се изправят не само пред физическа болка. Те често страдат и от загубата на контакт със съученици и приятели, и пропускат много училищни уроци. От това обаче може да ги спаси роботчето AV1, дело на норвежката организация No Isolation, разказва фондация \"Томсън Ройтерс\". AV1 е \"очите, ушите и гласът\" на децата, които се намират извън класната стая в продължение на дълго време. Той се контролира от дома с помощта на таблет и благодарение на него детето може да чува и вижда какво се случва наоколо, а ако иска да каже нещо – очите на робота светват, за да дадак знак на учителя. В цяла Европа около 370 деца и младежи използват роботчето, като мнозинството от тях живеят в скандинавските държави. Основателката на организацията, 27-годишната Карен Долва, я е създала, вдъхновена от своя приятелка. Момичето, което работело в детско отделение на болница, разказало, че за децата е много тежко да са болно и изолирани. \"Те са заключени, забравени. И когато се оправят, просто ги хвърлят отново в света и всички си мислят, че това е достатъчно да са щастливи\", казва тя. Такъв пример е 12-годишното британче Елиът Смит, който е прекарал месеци в химиотерапия, отслабвайки наполовина и едва успявайки да се храни. Баща му, Бил Смит, споделя, че роботчето е добра първа стъпка към връщането на сина му в системата на масовото образование. То помага и на детето да поддържа връзка с пряителите си. \"Косата му едва сега започва да расте отново\", казва бащата. \"Преди, където и да идехме, той си стоеше с шапката, защото го беше срам от това как изглежда. Така че фактът, че не се налага да присъства физически, е от полза.\" Самият Елиът не е сигурен доколко машината му помага за ученето – понякога не чува всичко, особено ако в стаята е шумно или роботчето е далеч от рутер за безжичен интернет. Но е сигурен кое е най-важното - \"Че мога отново да видя приятелите си.\"", "date": "2018.03.04", "title": "Роботчето, което връща болните деца в класната стая"}
{"url": "https://www.dnevnik.bg/sport/2018/03/04/3140213_ronaldo_dostigna_300_gola_v_la_liga_po-burzo_ot_lionel/", "text": "Звездата на \"Реал\" (Мадрид) Кристиано Роналдо се разписа д ва пъти срещу \"Хетафе\" за победата с 3:1  и вече има повече от 300 гола в Ла Лига. Португалецът реализира своите попадения №300 и 301 в 286-ия си мач от шампионата за белите, по този начин той е футболистът, достигнал най-бързо до 300 гола в историята. Роналдо изпревари големия си съперник в последните 10 години за всички индивидуални награди в световния футбол Лионел Меси. Те двамата са единствените, които са вкарали 300 гола в испанското първенство. Португалецът обаче стигна бройката с 48 мача по-бързо, отколкото го направи Меси. Аржентинският нападател на \"Барселона\" стигна тази бройка през миналия февруари срещу \"Спортинг\" (Хихон) в своя 334-и шампионатен двубой. Меси вече има 372 гола в 408 мача. В историята на футбола само четирима футболисти са вкарвали 300 или повече гола за един клуб. Освен Роналдо и Меси, това са още Герд Мюлер и Дикси Дийн за \"Байерн\" (Мюнхен) и \"Евертън\". \"Казаха ми след мача, че съм стигнал 300 гола, не знаех преди това. Сега ще видя дали мога да взема топката от двубоя за спомен. Важно е, че отборът спечели, защото след три дни имаме още по-тежък мач, отговорихме след  загубата от \"Еспаньол\" , коментира лаконично след срещата Роналдо. \"Реал\" е трети в Ла Лига с 54 точки, на седем зад \"Атлетико\" (Мадрид) и 12 зад лидера \"Барселона\". Двата водещи тима обаче се изправят един срещу друг днес следобяд.", "date": "2018.03.04", "title": "Роналдо достигна 300 гола в Ла Лига по-бързо от Лионел Меси"}
{"url": "https://www.dnevnik.bg/sviat/2018/03/04/3140219_socialdemokratite_dadoha_chetvurti_mandat_na_merkel/", "text": "Ангела Меркел ще бъде германски канцлер за четвърти път благодарение на социалдемократите, които одобриха коалицията с нейната консервативна партия, съобщи телевизия ZDF. Одобряването на новото правителство в Бундестага и полагането на клетва от Меркел се очаква да стане до средата на март. Близо половин милион членове на ГСДП бяха призовани да гласуват за подновяване на управляващия съюз, макар че след изборите преди повече от пет месеца ръководството веднага обяви, че партията излиза в опозиция. Прогнозите бяха, че с \"да\" ще отговорят 50-60 процента от гласувалите, но според представител на партията, цитиран от \"Ройтерс\", в полза на коалцията са гласували 66%. Това означава край на политическата несигурност в най-голямата икономика в Европа и откриване на възможност за реформиране на ЕС след оттеглянето на Великобритания. По този начин широката коалиция на двете най-големи партии в парламента, която управлява от 2013 г., ще продължи с нов мандат до есента на 2021 г. Броенето на изпратените по пощата бюлетини започна в събота в 22 часа и продължи цяла нощ. Според Олаф Шолц, лидер на партията, избирателната активност е била \"много, много висока\". Резултатите как точно са гласували социалдемократите се очакват с интерес, тъй като младежкото крило в партията бе категорично против удължаване на съюза с Меркел. Меркел опита да състави нова коалиция със Зелените и либералните Свободни демократи, но разминаването между намеренията на партиите се оказа непреодолимо. Ако ГСДП бе отказала да влезе в управлението, Християндемократическият съюз щеше да бъде изправен пред управление на малцинството или предсрочни избори. Кристиан Линднер, лидерът на Свободните демократи, заяви в събота, че е малко вероятно един кабинет на малцинството на Меркел да оцелее повече от няколко месеца. За да спечели ГСДП, тя бе принудена да направи значителни отстъпки, включително да даде на социалдемократите поста на финансовия министър и да се съгласи в правителствената програма да залегнат доста от политиките на партия, която според социолозите в момента е почти изравнена по популярност с евроскептичната и антиимигрантска \"Алтернатива за Германия\".", "date": "2018.03.04", "title": "Социалдемократите дадоха четвърти мандат на Меркел"}
{"url": "https://www.dnevnik.bg/bulgaria/2018/03/04/3140212_protest_poiska_svobodata_na_lekar_ubil_kradec_vliazul/", "text": "Десетки хора се събраха на протест пред сградата на полицията в Пловдив, за да поискат освобождаване от ареста на лекаря Иван Димитров, информира Би Ти Ви. Сред събралите са приятели и колеги на Димитров, както и хора, които не го познават.  Той е с прокурорско задържане до 72 часа по обвинение за убийство, след като е произвел изстрел, довел до смъртта на мъж, който влиза в дома му, за да го обере, съобщава телевизията. Според протестиращите Димитров е направил това, което всеки би направил, ако се почувства заплашен за живота си. Негови колеги казват, че ако по случайност той е бил дежурен същата тази вечер в болницата, тогава е можело да се случи нещо много по-страшно и да бъде нападнато семейството му. Вчера бе наложено прокурорско задържане на 48-годишния Иван Димитров. Той няма разрешително за оръжие. Лекарят опитал да задържи влезлия в дома му мъж, но бил ранен с нож. Последвал е изстрел, а крадецът умира на улицата. Убитият е с 9 присъди за кражби . На местопрестъплението са извършени огледи, разпитани са свидетели, извършено е претърсване и изземване, назначени са тройна съдебно-медицинска, ДНК и химически експертизи, включително за наличие на барут и капсулен състав по взетите от обвиняемия обтривки, приобщени са записи от камери. Предвиденото от закона наказание по така повдигнатото обвинение е затвор от 10 до 20 години.", "date": "2018.03.04", "title": "Протест поиска свободата на лекар, убил крадец, влязъл в дома му"}
{"url": "https://www.dnevnik.bg/sport/2018/03/04/3140215_lestur_otchete_rekordna_pechalba_za_visshata_liga/", "text": "Шампионът на Висшата лига за 2016 година \"Лестър\" се похвали с рекордна  печалба  преди изплащането на данъците от 92.5 милиона паунда за финансовата година, която приключи на 31 май 2017 година. Според данните нито един клуб в английското първенство не е отчитал подобна печалба. До голяма степен рекордното постижение на \"лисиците\" се дължи на участието им в Шампионската лига през миналия сезон. Като шампион във Висшата лига \"Лестър\" влезе директно в групите и достигна до четвъртфиналите, където отпадна от \"Атлетико\" (Мадрид). \" Лисиците\" получиха 81.681 милиона евро  от Шампионската лига, а повече от половината от приходите от турнира дойдоха от маркет пула, благодарение на големите телевизионни права. В Шампионската лига \"Лестър\" заработи повече от \"Реал\" (Мадрид), като по-голям приход имаше единствено финалистът в турнира \"Ювентус\" – 110.4 милиона. Окончателният финансов доклад на \"лисиците\" тепърва ще бъде публикуван, но съобщението на клубния сайт показва, че има сериозно увеличение на оборота – от 128.7 до 233 милиона паунда. Оперативните разходи също са се увеличи с 59% до 65.6 милиона паунда, но това е далеч под сумите, които харчат големите клубове във Висшата лига. \"Нашата основна задача е да запазим добро наследството на клуба и да осигурим добра база за развитие. Собствениците са много доволни от начина, по който \"Лестър\" се развива\", каза изпълнителният директор Сюзън Уилън. Благодарение на действащата сделка за  телевизионните права във Висшата лига  и сериозните си приходи от реклами и билети, по-голяма част от клубовете в Англия отчетоха печалба за предходната година. След трудния минал сезон, в който \"Лестър\" дори беше в зоната на изпадащите, сега \"лисиците\" се движат стабилно във Висшата лига. Тимът е осми в класирането с 37 точки. В събота \"лисиците\" завършиха 1:1 с \"Борнемут\" като домакин, а Рияд Марез отбеляза изравнителния гол в седмата минута на продължението.", "date": "2018.03.04", "title": "\"Лестър\" отчете рекордна печалба за Висшата лига"}
{"url": "https://www.dnevnik.bg/politika/2018/03/04/3140216_za_da_vleze_v_chez_durjavata_moje_da_kupi_inerkom/", "text": "Финансовият министър Владислав Горанов не смята, че въпреки създалата се ситуация около активите на ЧЕЗ в България, държавата трябва да става техен собственик. Това се разбра от негово интервю пред БиТиВи. В него той посочи, че ако това се случи, държавата може да купи част или цялата \"Инерком България\". \"Продължавам да смятам, че не е нужно държавата да купува активите на ЧЕЗ в България, но ще се подчиня на общото решение\", коментира той. За намерението на държавата  да придобие \"поне контролен дял\" в ЧЕЗ  се разбра тъкмо от изказването на Горанов в четвъртък, когато в Министерски съвет се състоя среща при премиера с Гинка Върбакова, собственик на \"Инерком България\". Според министъра държавата и сега има достатъчно контролни механизми, за да се гарантират правата на потребителите. Оказало се обаче, че много от политиците не знаят всички регулатори. Министърът обясни, че решението държавата да поиска дял при сделката е за да бъдат успокоени потребителите след истерията, която създала опозицията. \"Истерията, която се налага от опозицията ме кара да мисля, че една партия от опозицията, разполага с информация, която не е известна на правителството. Високият тон говори, че има някой разсърден и некласиран от чехите\", коментира Горанов. На подозренията на БСП, че ГЕРБ стои зад тази сделка Горанов отговори, че това е абсурдно, при положение, че чешката компания води арбитражен спор с държавата в чужбина. При това положени, според него е трудно да се водят едновременно и задкулисни разговори с продавача. Преди това в ефира на \"Нова телевизия\" Румен Гечев, депутат от БСП, обяви, че българската държава е слязла на нивото на фирма \"Инерком\". По думите му правителството много се е объркало. Той попита откога премиерът представлява еднолично държавата и има ли решение от Министерския съвет, че държавата иска да участва. Финансовият министър обясни, че собственикът на \"Инерком\" Гинка Върбакова не отива в Чехия да преговаря от името на държавата, а да преговаря с ЧЕЗ отново да се отвори договорът, подписан с тях, за да може държавата да се намеси. Уточни, че ЧЕЗ може и да откаже да направи това. \"Ако се стигне до положително решение на чешката компания, ние може директно да влезем, купувайки компанията \"Инерком\" или част от нея, или да проведем други преговори\", обясни вариантите при положителен отговор от ЧЕЗ Горанов. Първият въпрос, който трябвало да зададе Върбакова обаче е дали ЧЕЗ е склонна да продаде целия си бизнес в България на държавата. В ефира на \"Нова телевизия\" Делян Добрев, председател на енергийната комисия в Народното събрание, уточни, че в случая става дума за общ ресурс от около 500 млн. евро, около 100 млн. евро от които \"Инерком\" смята да плати със свой ресурс, а останалите - чрез кредити. При изслушването на Върбакова в Народното събрание през седмицата обаче се разбра, че няма твърда договорка с банка или консорциум банки. Очаква се финансиращата институция да поиска съфинансирането от страна на купувача да е между 20 и 30 на сто, а средствата за това ще дойдат от собствения бизнес на Върбакова или друг заем. В отговор на въпрос Добрев уточни, че не е странно при такова съотношение във финансирането банките да са съгласни да отпуснат кредити. Даде пример с \"Южен поток\", който също е започнал с ново регистрирана фирма, която е поела да осигури едва 30% от финансирането. И там ставало дума за ново юридическо лице с една идея. Защити Банката за развитие като обясни, че затова била данка да дава писма за подкрепа, когато й бъдат поискани от кредитоискатели. Според него в случая ставало дуа за \"едно бланкетно писмо\", а не за кредит или държавна гаранция. Румен Гечев припомни, че според закона, по който работи държавната банка, тя трябва да подкрепя малките и средни предприятия.", "date": "2018.03.04", "title": "За да влезе в ЧЕЗ, държавата може да купи \"Инерком\", обяви Владислав Горанов"}
{"url": "https://www.dnevnik.bg/photos/2018/03/04/3140229_fotogaleriia_dvama_patriarsi_v_hrama/", "text": "Тази сутрин в катедралния храм \"Свети Александър Невски\" българският патриарх Неофит и руският Кирил в съслужение на архиереи от двете православни църкви отслужиха съборна тържествена литургия. Тя се отслужва по повод 140-та годишнина от Освобождението на България от османско владичество.", "date": "2018.03.04", "title": "Фотогалерия: Двама патриарси в храма"}
{"url": "https://www.dnevnik.bg/bulgaria/2018/03/04/3140230_kratki_novini_slavi_trifonov_i_vmro_se_prikachiha_kum/", "text": "За констатираните нарушения експертите са съставили 17 акта на обща стойност 152 хил. лв. Акцията по контрол започна на 21 декември и ще продължи до поетапното проверяване на всички обекти. Анонимно дарение осигурява 20 кг злато за позлатяване на Патриаршията на Царевец Анонимен дарител ще осигури първите 20 кг. злато за позлатяване на кубетата на Патриаршията на Царевец, съобщи БНТ. Дарението е в рамките на кампанията, започната от инициативния комитет \"Асеневци\" във Велико Търново. Целта е камбанарията и купола на Патриаршеския храм на \"Царевец\" да бъдат позлатени, за по-величествено излъчване. Според инж. Христо Пашов - един от малкото останали майстори на църковни куполи, идеята за позлатяването е реално изпълнима. Според Конституцията обаче, Царевец е архитектурно-музеен резерват и изключителна държавна собственост. Което на практика означава, че куполите на Патриаршията не могат да бъдат позлатени без разрешение от Министерството на културата. В България само храм-паметникът \"Александър Невски\", руската църква \"Никола Чудотворец\" и църквата в град Шипка имат позлатени кубета.", "date": "2018.03.04", "title": "Кратки новини: Слави Трифонов и ВМРО се прикачиха към граждански протест"}
{"url": "https://www.dnevnik.bg/tehnologii/2018/03/04/3136581_vodata_na_lunata_moje_da_bude_izpolzvana_kato_raketno/", "text": "От няколко години е известно, че на Луната има вода, като по-голяма част от нея се намира под повърхността на естествения спътник на Земята. Учени от американската космическа агенция НАСА са обработили данните от последните две мисии до Луната, като анализът показва, че водата не е ограничена в определен район или тип терен, но е трудно достъпна. Сега пред изследователите има нова цел – да разгадаят какъв е произходът на водата и как може да се използва като ресурс. Първите предположения са, че ако на Луната има достатъчно вода и добиването ѝ е сравнително лесно, тя ще бъде използвана или като питейна, или ще бъде разбита на водород и кислород за ракетно гориво, или ще бъде преобразувана в кислород за дишане. \"Открихме, че няма значение по кое време на деня или коя географска ширина наблюдаваме. Сигналът от космическите станции показва, че водата винаги е налице\", разказа Джошуа Бандфийлд, който е старши научен сътрудник в Института за космически науки в Боулдър и водещ автор на новото проучване, публикувано в Nature Geoscience. Резултатите от изследването обаче противоречат на някои по-ранни проучвания, които предполагат, че само в полярните ширини на Луната има вода. Анализът от последните мисии до Луната е подложен на съмнение, тъй като доказателствата идват изцяло от инструменти за дистанционно наблюдение, които измерват силата на слънчевата светлина, отразена на лунната повърхност. Бандфийлд твърди, че проучването доказва, че водата е широко разпространена и сравнително неподвижна. Химичният ѝ състав обаче най-вероятно не отговаря на молекулната формула H2O, а е основно ОH (хидроксиден анион). Проучването на водата на Луната ще бъде съсредоточено в откриването на източника ѝ и дали тя не се е появила още с появата на спътника на Земята. След това ще се направи подробен анализ на състава ѝ и за какво може да бъде използвана.", "date": "2018.03.04", "title": "Водата на Луната може да бъде използвана като ракетно гориво или кислород за дишане"}
{"url": "https://www.dnevnik.bg/razvlechenie/2018/03/04/3140040_oskari_2018_nominaciite/", "text": "Деветдесетите награди \"Оскар\" ще бъдат раздадени тази вечер в \"Долби Тиътър\" в Холивуд. Ето кои са основните претенденти за наградата. По номинации води фантастичният \"Формата на водата\" на Гийермо дел Торо с 13, следван от военния \"Дюнкерк\" с 8 и черната комедия \"Три билборда извън града\" със 7. И трите са номинирани в категорията за най-добър филм, като за разлика от други години залозите при букмейкърите  не вещаят категорична победа за никого. Ето номинациите в основните категории: \"Призови ме с твоето име\" \"Най-мрачният час\" \"Дюнкерк\" \"Бягай\"/Get Out \"Лейди Бърд\" \"Невидима нишка\"/Phantom Thread \"Вестник на властта\" \"Формата на водата\" \"Три билборда извън града\" Тимъти Шаламе, \"Призови ме с твоето име\" Даниел Дей Люис, \"Невидима нишка\"/Phantom Thread Даниел Калуя - \"Бягай\"/Get Out Гари Олдман - \"Най-мрачният час\" Дензъл Уошингтън - Roman J. Israel, Esq. Сали Хокинс, \"Формата на водата\" Франсис Макдорманд, \"Три билборда извън града\" Мерил Стрийп - \"Вестник на властта\" Марго Роби - \"Аз, Тоня\" Сирша Ронан, \"Лейди Бърд\" Гийермо дел Торо, \"Формата на водата\" Кристофър Нолан, \"Дюнкерк\" Джордан Пийл, \"Бягай\"/Get Out Грета Геруиг, \"Лейди Бърд\" Пол Томас Андерсън, \"Невидима нишка\"/Phantom Thread Уилям Дефо - \"Проектът Флорида\" Ричард Дженкинс - \"Формата на водата\" Сам Рокуел, \"Три билборда извън града\" Кристофър Плъмър, \"Всичките пари на света\" Уди Харелсън, \"Три билборда извън града\" Мери Джей Блайдж, Mudbound Алисън Джани, \"Аз, Тоня\" Лори Меткалф, \"Лейди Бърд\" Октавия Спенсър, \"Формата на водата\" Лесли Манвил, \"Невидима нишка\"/Phantom Thread The Big Sick \"Бягай\"/Get Out \"Лейди Бърд\" \"Формата на водата\" \"Три билборда извън града\" \"Призови ме с твоето име\" The Disaster Artist \"Логан\" \"Играта на Моли\" Mudbound \"Бебе бос\"/The Boss Baby The Breadwinner \"Тайната на Коко\" \"Бикът Фердинанд\" \"Да обичаш Винсент\" Abacus: Small Enough to Jail Faces Places Icarus Last Man in Aleppo Strong Island A Fantastic Woman, Чили The Insult, Ливан \"Нелюбов\", Русия \"За тялото и душата\", Унгария \"Квадратът\", Швеция Mighty River от Mudbound Mystery of Love от \"Призови ме с твоето име\" Remember Me от \"Тайната на Коко\" Stand Up for Something от Marshall This is Me от \"Най-великият шоумен\"", "date": "2018.03.04", "title": "Оскари 2018: Номинациите"}
{"url": "https://www.dnevnik.bg/politika/2018/03/04/3140254_durjavata_e_losh_stopanin_kogato_se_upravliava_ot/", "text": "В коментар около скандала с продажбата на активите на ЧЕЗ в България лидерът на БСП Корнелия Нинова коментира пред БНТ, че държавата е лош стопанин, когато е управлявана от мафията. Така тя защити тезата, че в казуси като този държавата трябва да защити националната сигурност, обект на която се явява електропреносната система. Цитира проучване на \"Галъп\", според което българите искали компании като елекропреносните да са държавни. Даде примери с Франция и Белгия, където този бизнес се управлява успешно от държавата. Посочи, че не става дума за национализация, а за покупко-продажба, при която държавната трябвало да е с равен достъп както частните компании. След като първоначално БСП поиска държавата да купи активите на ЧЕЗ, макар да не се е явила като купувач, впоследствие партията поиска разваляне на сделката и обяви, че ще сезира прокуратурата. Нинова допълни, че този либерален модел на управление, при който се смята, че държавата е лош стопанин, е довел до множество кризи в Европа и сега в рамките на целия континент тази концепция се преосмисляла. Подчерта, че  идеята на ГЕРБ за промени в Конституцията , които да позволят да се направи преглед на целия процес на приватизация, били отмрели след като излезли резултатите от проверката по придобитите от нея акции в \"Техноимпекс\". Желанието на ГЕРБ за преглед на прехода приключи с неуспешния им опит да ме компрометират. Затова сега ние и държавността сме на ход. Преходът трябва да бъде прегледан и да започне с ЧЕЗ и другите електроразпределителни дружества, обяви Нинова. Изрази недоумение, че електропреносната система не е елемент на националната сигурност, което се разбрало от изказванията на представители на службите през седмицата в парламента. А пък оградата по границата с Турция се превърнала в такъв обект след решение на правителството, което целяло да засекрети дейностите по съоръжението.", "date": "2018.03.04", "title": "Държавата е лош стопанин, когато се управлява от мафията, обяви Нинова"}
{"url": "https://www.dnevnik.bg/bulgaria/2018/03/04/3140056_durjava_iska_dial_v_chez_a_spored_putin_rusiia_ima/", "text": "Темите, свързани с Русия, обичайно предизвикват много коментари на читателите на \"Дневник\". Тази седмица не е изключение. Ето най-коментираните теми през седмицата. Данните са към 19 часа в събота. 1.  Путин обяви, че Русия е създала ракета с ядрен двигател  - 560 коментара 2.  \"Газпром\" поиска анулиране на всички договори с Украйна  - 306 коментара 3.  На срещата с Гинка Върбакова Борисов поискал държавата да има контролен дял в бизнеса на ЧЕЗ   - 304 коментара 4.  Руснаците грабнаха олимпийското злато в хокея след епичен финал с Германия   - 293 коментара 5.  Гинка Върбакова: Милионер съм, не познавам политици  - 290 коментара 6.  Борисов: Спретнаха ни ювелирна операция за ЧЕЗ, но този път оставки няма да има  - 268 коментара 7.  Новите руски оръжия доказват, че данъкоплатците в САЩ са хвърлили парите си на вятъра, каза Путин  - 255 коментара 8.  Гинка Върбакова: Българското правителство и политици не са имали информация за сделката за ЧЕЗ  - 247 коментара 9.  България чества 140-та годишнина от Освобождението   - 238 коментара 10.  Руско-турската война - погледът на учените без пристрастия  - 224 коментара", "date": "2018.03.04", "title": "Държава иска дял в ЧЕЗ, а според Путин Русия има ракета с ядрен двигател - най-коментираното в \"Дневник\""}
{"url": "https://www.dnevnik.bg/citat_na_deniia/2018/03/04/3140257_citat_na_denia_bsp_sa_magyosnici_za_manipulirane_na/", "text": "Това обяви зам.-председателят на ГЕРБ и лидер на парламентарната група на партията в интервю за БНТ. Малко преди него в същата телевизия говори шефът на БСП Корнелия Нинова. Темата и на двата разговора бе сделката с ЧЕЗ.", "date": "2018.03.04", "title": "Цитат на деня: БСП са магьосници за манипулиране на обществото, признавам ги и затова са номер 1"}
{"url": "https://www.dnevnik.bg/razvlechenie/2018/03/04/3140269_horurut_biagai_e_golemiiat_pobeditel_ot_nagradite/", "text": "Хорърът \"Бягай!\" (Get Out) на абсолютния дебютант Джордан Пийл е големият победител в 33-ото издание на наградите \"Независим дух\". Историята на младия афроамериканец Крис (в ролята Даниел Калуя), който се запознава със семейството на своята бяла приятелка Роуз (в ролята Алисън Уилямс), спечели двете най-важни статуетки - за филм на годината и най-добър режисьор. \"Бягай!\" беше избран за най-добър независим филм на годината в конкуренцията на \"Призови ме с твоето име\" (Call Me by Your Name), \"Проектът \"Флорида\" (The Florida Project), \"Лейди Бърд\" (Lady Bird) и \"Eздачът\" (The Rider). Пийл беше предпочетен за най-добър режисьор пред Лука Гуаданино (\"Призови ме с твоето име\"), Шон Бейкър (\"Проектът \"Флорида\"), Клои Джао (\"Ездачът\"), Джошуа и Бен Сафди (Good Time) и Йонас Каприняно (A Ciambra). Пийл, който е и продуцент и сценарист на \"Бягай!\", продължава да прави фурор с първата си изява като режисьор. 39-годишният нюйоркчанин, познат преди това с ролите си в комедийни сериали, спечели повече от сто награди през сезона и е номиниран за три оскара -  за най-добър филм, най-добър режисьор и най-добър оригинален сценарий. В последните четири години победителят в \"Независим дух\" неизменно печели и \"Оскар\" за най-добър филм - \"Лунна светлина\" (2017 г.), \"Спотлайт\" (2016 г.), \"Бърдмен\" (2015 г.) и \"12 години робство\" (2014 г.). Въпреки че беше фаворит и в тази категория, \"Бягай!\" не успя да вземе статуетката за най-добър сценарий. Тя отиде при \"Лейди Бърд\" на Грета Геруиг. Другите номинирани бяха Мартин Макдона за \"Три билборда извън града\", Майк Уайт за \"Беатрис на вечеря\" (Beatriz at Dinner) и Азазел Джейкъбс за \"Любовници\" (The Lovers). \"Три билборда извън града\",  който е фаворит №1 за големия \"Оскар\" , си тръгна само с две актьорски отличия от \"Независим дух\". Франсис Макдорманд очаквано спечели наградата за главна женска роля в конкуренцията на Салма Хайек (\"Беатрис на вечеря\"), Марго Роби (\"Аз, Тоня\"), Сирша Ронан (\"Лейди Бърд\"), Шинобу Тераджима (\"О, Луси\") и Реджина Уилямс (\"Живот и нищо повече\"). Сам Рокуел беше предпочетен за най-добра поддържаща мъжка роля пред Арми Хамър (\"Призови ме с твоето име\"), Бари Киоън (\"Убийството на свещения елен\"), Бени Сафди (Good Time) и Намди Асомуга (Crown Heights). Тимоти Шаламе спечели наградата за главна мъжка роля с изпълнението си в \"Призови ме с твоето име\". Другите номинирани бяха Калууя, Джеймс Франко (\"Катастрофалният артист\"), Харис Дикинсън (Beach Rats) и Робърт Патинсън (Good Time). Алисън Джани взе статуетката за поддържаща женска роля за превъплъщението в деспотичната майка на фигуристката Тоня Хардинг в биографичния \"Аз, Тоня\". Другите номинирани бяха Луис Смит (\"Марджъри Прайм\"), Холи Хънтър (\"Болест от любов\"), Лори Меткалф (\"Лейди Бърд\") и Талая Ленис Уебстър (Good Time).  Тайландецът Сайомбу Мукдипром спечели наградата за операторско майсторство с \"Призови ме с твоето име\"), а Татяна Ригел (\"Аз, Тоня\") получи отличието за най-добър монтаж. Чилийската драма \"Фантастична жена\" (Una mujer fantástica) с транссексуалната Даниела Вега в главната роля беше избрана за най-добър чуждоезичен филм в конкуренцията на френския \"120 удара в минута\", руския \"Нелюбов\" и британските \"Лейди Макбет\" и \"Аз не съм вещица\". Режисьорът и сценарист на Ingrid Goes West Мат Спайсър получи наградата за най-добър първи пълнометражен филм, а отличието за най-добър дебютен сценарий отиде при Емили Гордън и Кумайл Нанджиани за \"Болест от любов\" (The Big Sick).  Faces Place продължи победния си ход в сезона на наградите с поредната статуетка за най-добър документален филм. На церемонията бяха раздадени и няколко специалните награди. Mudbound получи приза \"Робърт Олтман\", с който за десета поредна година беше отличен най-добрият цялостен състав (режисьор, кастинг директори и актьорски състав). \"Живот и нищо повече\" (Life and Nothing More) на испанеца Антонио Мендес Еспарса взе статуетката \"Джон Касавец\", която се връчва на най-добрия филм, създаден с бюджет под 500 хил. долара.", "date": "2018.03.04", "title": "Хорърът \"Бягай!\" е големият победител от наградите \"Независим дух\""}
{"url": "https://www.dnevnik.bg/photos/2018/03/04/3139902_fotogaleriia_festivalut_na_purite_v_havana/", "text": "Всяка година по това време на годината в столицата на Куба, Хавана се провежда фестивалът на пурите.", "date": "2018.03.04", "title": "Фотогалерия: Фестивалът на пурите в Хавана"}
{"url": "https://www.dnevnik.bg/sport/2018/03/04/3140282_dimitur_berbatov_prikljuchi_s_indiia_i_razkritikuva/", "text": "След девет изиграни мача и само 525 минути на терена Димитър Бербатов приключи с индийския футбол и \"Керала бластърс\". Българският нападател изпълни договора си с местния отбор и след края на сезона обяви, че се прибира вкъщи. Бербатов  вкара само един гол  за \"Керала\" и не игра много, след като получи две контузии през сезона. При тръгването си от Индия обаче бившият нападател на \"Манчестър юнайтед\" разкритикува остро треньора си Дейвид Джеймс. Бившият вратар пое поста в средата на сезона, след като Рене Мюленстийн беше освобден. \"Най-лошият, който се опитва да бъде треньор. Най-лошите тактически съвети. Хвърляйте топката към нападателя и той да се оправя от там нататък\", написа Бербатов в \"Инстаграм\", използвайки хаштагове. Българинът използва социалната мрежа, за да изрази недоволството си от Джеймс, без обаче да го споменава по име. Бербатов качи мигновените снимки (stories), които изчезват 24 часа, след публикуването си. Стореното от нападателя получи широк отзвук в Индия, като много малко хора го подкрепиха. \"По-добре да си беше мълчал, индийският футбол ще е по-добре без него\", написа индийският мениджър Балджит Рахил. Бившият му съотборник Йън Юм написа многозначително: \"Ако нямаш какво да кажеш, по-добре не казвай нищо\". Единствено бившият нападател на \"Нюкасъл\" Майкъл Чопра, който е от индийски произход подкрепи Бербатов: \"Този футболист е бил трениран от най-добрите мениджъри в света. Явно, ако искаш да вземеш най-доброто от един играч, трябва да използваш силните му страни\".", "date": "2018.03.04", "title": "Димитър Бербатов приключи с Индия и разкритикува треньора си"}
{"url": "https://www.dnevnik.bg/politika/2018/03/04/3140250_za_sdelkata_s_chez_gerb_shte_razchita_na_partii_koito/", "text": "По темата за енергетиката и скандала с продажбата на активите на ЧЕЗ в България ГЕРБ ще разчита и на партии, които \"милеят действително за страната си и могат да преодолеят егото си\". Това обяви, без да посочи конкретни политически сили, зам.-председателят на ГЕРБ и лидер на парламентарната група на партията Цветан Цветанов пред БНТ. По този важен въпрос е нужен политически консенсус и разум, а политическата омраза е излишна, коментира още той. По думите му от скандала се извличат политически дивиденти, но управляващи и опозиция не трябва да се надцакват, защото това не е в интерес на избирателите, допълни Цветанов.  Иначе той повтори опорните точки на ГЕРБ, основната от които е, че правителството не е знаело за сделката, макар че на изслушването в четвъртък се разбра, че  службите са следили нещата  и са докладвали. Изтъкна, че БСП лансира тезата, че премиерът Бойко Борисов стои зад сделката, която обаче е изцяло частна, сключена по международното право. От думите му се разбра, че държавата е знаела само за 8-те потенциални участника в сделката, но не и кога тя ще се сключи. Държавата чрез регулаторните органи може само да гарантира, че ще има доставка на ток и да определя цените му, уточни Цветанов. Преди него в същото студио говори лидерът на БСП Корнелия Нинова, която заяви, че  д ържавата е лош стопанин, когато се управлява от мафията . По тази причина и разговорът с Цветанов премина основно в отговаряне на коментарите на Нинова и обвиняването ѝ в  манипулация на обществото . Цветанов искаше да опровергае конкретни думи на Нинова и посочи, че електроразпределителните дружества нямат нищо общо с електропреносната мрежа, че в периода 2002 - 2004 г. държавата решава да приватизира електроразпределителните дружества и получава около 1.6 млрд. лв., но тогава БСП не реагира. Посочи, че след приватизацията държавата остава с 33%, с което няма оперативен контрол. За блокираща квота са нужни 34%. Обяви, че за всички години след приватизационния договор парите, които еднократно е получила държавата като дивидент, са 41 млн. лв. като през 2009 г. Министерският съвет решава да не се събира дивидента за 2004-2005 г. Дивидентите от другите електроразпределителните дружества са около 4 млн. лв. Цветанов подчерта, че електроразпределителните дружества нямат никакво отношение към определяне на цената на тока. Това става с решение на КЕВР, която благодарение на политическо решение била станала равно отдалечена от партиите, след като членовете ѝ се избират с парламентарно мнозинство. \"Това, което направи ГЕРБ за тези 10 години, е, че има две стратегически държавни дружества - ЕСО за електропреносната мрежа и \"Булгартрансгаз\". Тези дружества в управлението на ГЕРБ са защитавали националния интерес и тези дружества няма да бъдат приватизирани, въпреки че има много апетити в тази посока\", допълни Цветанов. Конкретно за сделката с фирмата на Гинка Върбакова уточни, че след приватизационния договор от 2004 г. ЧЕЗ управлява дружеството и всяко последващо действие по промяна на собствеността му не се осъществява в България и не става по българското законодателство. ЧЕЗ са избрали дружеството \"Инерком\", като сделката се подписва в Чехия по английското законодателство. По думите на Цветанов всеки, който се изказва по темата, може да допринесе за потенциална застрашеност на националната сигурност на страната. А и много са неустойките, които могат да бъдат плащани, предупреди зам.-шефът на ГЕРБ. Той отново обясни, че Гинка Върбакова не е от ГЕРБ. След интервюто с Цветанов от централата на БСП до медиите бе пратен мейл, в който теза по теза се опровергава казаното от Цветанов. В съобщението до медиите се напомня, че при приватизацията БСП не е била на власт, че не е вярна тезата, че сделката за ЧЕЗ не е приключила, че никой не знае условията по продажбата и т.н.", "date": "2018.03.04", "title": "За сделката с ЧЕЗ ГЕРБ ще разчита на партии, които \"милеят за страната и могат да преодолеят егото си\""}
{"url": "https://www.dnevnik.bg/skorost/2018/03/04/3138469_test_draiv_kakvo_predlaga_mejdunarodniiat_van_na/", "text": "С излизането си на пазара новият \"Фолксваген Крафтър\" спечели приза \"Международен ван на годината\" 2017, присъждан от експертно жури от 24 държави. Без да съм експерт в подобни автомобили, обаче реших и аз да видя какво може да предложи моделът. За начало трябва да отбележа, че \"Крафтър\" предлага огромно разнообразие, що се отнася до размери (три дължини и три височини), товарни обеми (от 9.9 до 18.4 кубика) и надстройки. Тестовият автомобил беше най-компактният, ако говорим за дължина (5.99 метра), но с висок таван, като общата височина е 2.59 м. В изпълнението \"Кастен\" тестовият \"Крафтър\" разполагаше с три пътнически места в кабината и товарна зона с обем 11.3 кубически метра, до който има достъп през три врати - странична и една двойна отзад. Зоната за товара е отлично осветена, снабдена с много възможности за укрепване. Работното място на водача е отлично организирано и ергономично подредено, като на лаик като мен огромно впечатление ми направи наличието на много ниши, поставки и скрити места за багаж. Те се намират по вратите, по цялото арматурно табло и дори в пода. Средната седалка лесно може да се сгъне като на гърба и има поставки за чаши и бутилки и място за закрепване на папка или лаптоп. Под двете пътнически седалки пък има място за багаж, а в ниша в краката на пасажера отдясно са разположени крика, ключовете за болтовете на гумите и инструменти. Избор между три дизелови мотора Макар и в базово изпълнение тестовият \"Крафтър\" разполагаше с радио с възможност за свързване на телефон, USB вход за зареждане на мобилни устройства и гнездо за карта памет. Промените в салона са многобройни, като всяка от тях е плод на нуждите на ползващите старата генерация на вана. \"Крафтър\" се екипира с дизелови двигатели от ново поколение, отговарящи на най-съвременните екостандарти. На базата на двулитров мотор мощностите са 102, 140 и 177 конски сили, като тестовият ван беше със средния по мощност агрегат. Той беше комбиниран с шестепенна механична трансмисия, но сред опциите присъства и автоматик с двоен съединител и осем скорости, какъвто никой друг конкурент не предлага. Задвижването може да е предно, както в тестовия автомобил, задно или 4Х4. Позицията на седене ще се понрави на всички, които искат да имат добър поглед върху пътната ситуация. Големите странични огледала, разделени на две части, дават отличен обзор настрани. За улесняване на паркирането \"Крафтър\" може да се екипира с парктроници и камера за заден ход, каквито в тестовия автомобил за съжаление липсваха. Въпреки това бързо свиках с паркирането, впечатли ме и маневреността на вана. Срещу доплащане може да се поръча система за полуавтономно маневриране на заден ход с ремарке, като водачът избира с въртящ се селектор на къде да насочи композицията, а електрониката поема контрола на волана. Серийно стабилизиращата програма е снабдена и с функция за контрол и на ремаркето. 140 конски сили стигат Въпреки теглото от над 2 тона дори на празния лекотоварен автомобил, 140-те конски сили са напълно достатъчни за всякакви ситуации. На магистрала \"Крафтър\" поддържа без проблем максимално разрешената скорост от 140 км/ч при изненадващо ниски нива на паразитни шумове, а при подаване на газ дори успява да ускори до максималните за модела 156 км/ч. Благодарение на въртящия момент от 340 Нм работата със скоростният лост е намалена до минимум, като още при 60 км/ч автомобилът спокойно се придвижва на шеста предавка. На екранчето между километража и оборотомера се показват и съвети за възходяща или низходяща смяна на скоростите, така че да се шофира максимално икономично. С разход на лек автомобил За начало навъртях около 100 километра градско в съботния трафик, като за моя изненада разходът се оказа 6.5 л/100 км. Това е с почти два литра под данните на производителя (8.3 л/100 км). В задръстената в понеделник сутрин София, когато 10 километра изминах за час, консумацията пак остана под заводската - 7.9 л/100 км. Малко по-висока е тя при изцяло магистрално каране, като при поддържане на 120-130 км/ч бордовият компютър отчете 8.5 на сто. В хода на теста на \"Крафтър\" приятно бях изненадан от присъствието на няколко асистиращи системи, които не очакваш в автомобил, които обикновенно се управлява от професионалисти. Сред тях е предупреждението за движение твърде близко до предното превозно средство. При движение с градска среда системата може да предприеме и аварийно спиране, ако водачът не реагира. Сериозно улеснява работата на водача и асистентът за потегляне по наклон, който задържа ванът неподвижен няколко секунди, след пускането на педала на спирачката, които са достатъчни да се превключи на първа и да се потегля. Сред екстрите присъства и адаптивен круиз контрол, който съобразява скоростта на автомобила с тази на превозното средство от пред. Светодиодните фарове са друга екстра, доскоро запазена за леките автомобили.", "date": "2018.03.04", "title": "Тест драйв: Какво предлага международният ван на годината"}
{"url": "https://www.dnevnik.bg/v_pamet/2018/03/04/3140290_kapitanut_na_fiorentina_e_otkrit_murtuv/", "text": "Трагедия разтресе италианския футбол часове преди мача между \"Фиорентина\" и \"Удинезе\". Капитанът на виолетовите и италиански национал Давиде Астори е бил открит безжизнен в стаята си в хотела, където тимът му е отседнал преди срещата. \"С ужасно прискърбие трябва да съобщим, че капитанът ни Давиде Астори е починал заради внезапно заболяване\", гласи официалното съобщение на \"Фиорентина\". \"В тази ужасна и деликатна ситуация и най-вече от уважение към неговото семейство молим всички да запазят дистанция.\" Засега клубът не съобщава причина за смъртта на Астори. Няма информация и футболистът на \"Фиорентина\" да е страдал от заболявания, нито да се е оплаквал на лекарския щаб в последните седмици. По непотвърдена информация на \"Гадзета дело спорт\" Астори е починал в съня си. Най-вероятно става въпрос за сърдечен удар. Футболистите на \"Фиорентина\" са били настанени по един в стая, затова и играчът е бил открит в сутрешните часове. Астори е на 31 години, като премина във \"Фиорентина\" през 2016 г. Той има 14 мача за националния отбор на Италия между 2011 и 2017 г. В кариерата си има 289 срещи в италианския елит за отборите на \"Каляри\", \"Рома\" и \"Фиорентина\". Футболистът е продукт на школата на \"Милан\", но не изиграва нито един мач за \"росонерите\". През настоящия сезон той изигра 25 мача и за последно беше на терена на 25 февруари. Астори е трябвало да излезе титуляр и срещу \"Удинезе\". Футболистът и половинката му, моделът Франческа Фиорети, имат дъщеря Витория на 2 години, съобщават медиите в Италия. От италианската федерация мигновено отложиха двубоя, който трябваше да започне в 16 часа. \"Каляри\", където Астори прекара шест сезона също пожелаха срещата с \"Дженоа\" да не се играе в днешния ден. В крайна сметка от италианската федерация отложиха всички двубои от неделната програма, включително и дербито на Милано между \"Милан и \"Интер\". \"Шокирани сме от трагичната новина и изказваме съболезнования на цялото семейство на Давиде Астори. Всички мачове днес няма да се играят като признак на уважение и в знак на траур. Сбогом, Давиде\", написаха от ръководството на Серия А.", "date": "2018.03.04", "title": "Капитанът на \"Фиорентина\" е открит мъртъв"}
{"url": "https://www.dnevnik.bg/bulgaria/2018/03/04/3140326_bojidar_dimitrov_zapochva_rabota_za_prezidentska/", "text": "Движението за възход и величие на България, което Божидар Димитров  се очаква да учреди в понеделник , ще се бори България да стане президентска република. Това каза Димитров пред БНТ. Това трябваше да стане преди месец, тогава не се състоя, въпреки че желаещи да участват в учредяването отидоха на обявеното място.  Според него и други професори, които щели да се включат в учредяване на движението, най-добрата форма на управление е президентската република, каквато има в Русия, САЩ, Франция, Турция, Чехия. Затова и тяхното НПО щяло да се бори за това и в България. С всички законни - само законни, подчерта Димитров, средства - не чрез преврати, а с организиране на референдум за свикване на Велико народно събрание за промяна на конституцията. От думите на Димитров се разбра, че коалиционните правителства, при които всяка партия се отказва от предизборните си програми заради коалицията, не работят. Според него президентът трябва да назначава т.нар.  професорски правителства . Той коментира и вчерашния национален празник 3 март. Димитров обясни, че той му върнал надеждата. Първо сподели, че се е пенсионирал преди 4 месеца и половина и установил, че 54 години е \"работил за своя народ и страна\". Направи и признание - в последно време бил разколебан дали това не е било напразно, тъй като именити българи, включително и професори, казвали, че българският народ е свършен, гръбнакът му е пречупен. Вчерашните чествания обаче - като видял \"младите да се изкачат на върха Шипка въпреки полицейската охрана\", това му напълнило душата. Както и думите на руския патриарх Кирил, който казал, че Русия е продукт на България като държава и като принципи и т.н., разтълкува изказването на патриарха Димитров. (Кирил каза, че без българското православие не би било и руското - бел. ред.) Бившият директор на Националния исторически музей припомни, че той отдавна твърди, че Русия е покръстена от емисари, пратени от цар Борис I, затова и руската църква не е имала гръцки период. Сега патриарх Кирил потвърдил думите му.  Последва уточнение от водещия, че сега Владимир Путин отново се кандидатира за президент, а неговите думи, че   славянската писменост и литература е дошла в страната му от македонската земя  не бяха посрещнати добре в България. Димитров първо заяви: \"Ми да става горкият, те само се менкат с Медведев. Аз не мога ги разбера кой е президент, кой - министър-председател.\" Иначе според него реакциите идвали от недоразбиране, защото ставало дума за македонските земи, а не за Македония. Димитров \"оправда\" Путин, който бе поканен да посети България за 140-та годишнина от Освобождението на България от османска власт, с предизборната кампания в Русия. \"Можеше (да дойде - бел. ред.), но той е в изборен период - да му влезем в положението. Трябва всеки ден да е там, да внимава някой да не му седне на стола. Макар че в Русия е много трудно, но се случва - Горбачов отиде в Сочи и му седнаха на стола\", каза с усмивка той. Накрая Димитров коментира и въпроса дали България е била под робство. \"Не сме били роби - роби живеят в триетажни къщи в Боженци, Котел, Созопол, Несебър, Габрово, Севлиево, Охрид, Златоград, а робовладелците къде живеят - в глинобитни къщи. Можете ли да посочите едно турско село с хубава архитектура днес оцеляло, няма такова и няма да открият.\" Направи и сравнение с Америка с въпроса: \"Представяш ли си американските негри, дето берат памук - роби, да живеят в триетажни къщи, а робовладелците американци в глинобитни къщи.\"", "date": "2018.03.04", "title": "Божидар Димитров започва работа за президентска република"}
{"url": "https://www.dnevnik.bg/sport/2018/03/04/3140358_gol_600_na_mesi_donese_cenna_pobeda_na_barselona_nad/", "text": "Барселона\" увеличи преднината си пред \"Атлетико\" (Мадрид) на осем точки след победа в директния сблъсък с \"дюшекчиите\". Лионел Меси се превърна в големия герой за каталунците, отбелязвайки единствения гол в най-интересния сблъсък за кръга в Ла Лига. Срещата беше чакана с огромно нетърпение, защото един срещу друг се изправиха първия срещу втория. \"Барселона\" обаче показа, че в момента е най-добрият тим в Испания, записвайки 34-и пореден мач в Ла Лига без загуба (28 победи и шест равенства). Попадението, което  Меси  отбеляза в 26-ата минута, е под №600 за него с екипа на \"Барселона\" и националния тим на Аржентина. Нападателят има 539 за каталунците и 61 за родината си. В треньорския сблъсък пък Ернесто Валверде постигна първа победа срещу Диего Симеоне. Наставникът на каталунците никога не беше побеждавал колегата си в предходните им 10 срещи (четири равенства и шест загуби). Симеоне пък продължи да страда срещу \"Барселона\", след като има само две победи в 23 сблъсъка с каталунците, при това нито една от тях не е в Ла Лига. Дербито на \"Камп ноу\" започна в приятелско темпо, но добрите чувства бяха забравени след първите 15 минути, когато и двата тима увеличиха агресията. Няколко по-остри влизания и от двете страни доведоха до повече спорове със съдията Хесус Мансано. В 26-ата минута \"Барселона\" получи право да изпълни свободен удар на около 23 метра от вратата и Меси беше безпощаден. Аржентинецът завъртя топката над стената, а намесата на Ян Облак не беше достатъчна да предотврати неизбежния гол. Меси реализира от свободен удар в трети пореден двубой, като това му се случва за пръв път в кариерата. До края на първата част \"Барселона\" беше по-активният тим, но Филипе Коутиньо и Луис Суарес не успяха да се възползват от добри ситуации за гол. Лошата новина за домакините обаче беше контузията на Андрес Иниеста. Каталунците веднага съобщиха, че капитанът има проблем в бедрото и ще премине обстойни прегледи. През втората част каталунците изненадващо се дръпнаха в отбрана и предоставиха инициативата на \"Атлетико\". Тимът на Диего Симеоне усети, че има шанс и се хвърли в атака, но Антоан Гризман и Диего Коща така и не успяха да застрашат сериозно вратаря на \"Барселона\" Марк-Андре тер Стеген. За капак появилият се на мястото на Иниеста Андре Гомеш не успя да влезе в темпото на мача и заслужи повече освирквания от собствените си фенове след неуверените си изяви. Едва след 75-ата минута \"Барселона\" си върна преимуществото и за отрицателно време стигна до две голови положения. Първо удар от воле на Серхио Бускетс беше отразен от Облак, а после попадение на Суарес отменено заради засада. Гол и на \"Атлетико\" не беше зачетен, след като Корея се разписа в 86-ата минута. Повторенията обаче ясно показаха, че Диего Коща, който игра преди него с топката, е в положение на засада. Освен че увеличи преднината си пред най-близкия си конкурент само 11 мача преди края на сезона, \"Барселона\" взе и преимущество пред \"Атлетико\" в директните сблъсъци. Първият мач през сезона на \"Уанда метрополитано\" завърши наравно 1:1. Зад \"Барселона\" (69) и \"Атлетико\" (61) е \"Реал\" (Мадрид), който има 54 точки.", "date": "2018.03.04", "title": "Гол №600 на Меси донесе ценна победа на \"Барселона\" над \"Атлетико\""}
{"url": "https://www.dnevnik.bg/biznes/2018/03/04/3140360_chez_lesno_shte_prieme_pravitelstvoto_v_sdelkata/", "text": "ЧЕЗ може лесно да промени решението си и да включи българското правителство като представител на българската държава в сделката. Това коментира Петър Поспихал, посланик на Чешката република в България през периода 1993-1998 година пред Би Ти Ви. Той обясни, че дружеството в Чехия е много голямо, има влияние и ресурс като понякога \"прави нещата със сила и решителност както и своя логика, която понякога не обръща внимание на интересите на Чехия или България\". Дипломатът обясни, че в Чехия държавата не е собственик на собствеността в пряк смисъл, тъй като притежава около 69% от акциите на ЧЕЗ и може да влияе върху персоналните въпроси върху надзорния съвет, но не може да влияе върху решенията на дружеството. По думите му чешкият премиер Андрей Бабиш не е голям привърженик на моментното ръководство на ЧЕЗ и си личи, че не е близък с тях. \"Даниел Бенеш, който е изпълнителен директор на \"ЧЕЗ Груп\" е близък с президента Милош Земан. Бабиш е премиер в оставка и очаква следващата номинация. При нас Конституцията е малко друга – дава възможност Бабиш пак да получи мандат за съставяне на правителство и той може да го получи само от президента. Президентът може да предположим, че си поставя някакви условия и ако спекулираме едно от тези условия може да е \"не ми пипай ръководството на ЧЕЗ\". За Бабиш не е комфортно да влияе в ЧЕЗ\", обясни посланикът. ЧЕЗ трябваше повече да се грижи за стабилността на тази сделка. Не е отговорно да продавам на някого с ресурс, който не отговаря на размера на проблема, посочи още Поспихал. \"Кой друг освен държавата влияе върху законодателството и процедурите си. Не прави най-добро впечатление, че никой не говори, не се интересува и дни след подписването на договора изведнъж се появи проблем\", коментира той.", "date": "2018.03.04", "title": "ЧЕЗ лесно ще приеме правителството в сделката, смята бивш посланик на Чехия"}
{"url": "https://www.dnevnik.bg/bulgaria/2018/03/04/3140362_ruskiiat_patriarh_si_trugval_ogorchen_ot_bulgariia/", "text": "Руският патриарх Кирил си тръгна от България огорчен. Това обяви самият той при излитането си от летище София, съобщава Би Ти Ви. Причината е приравняването на заслугите на Русия към тези на други народи, участвали в Освобождението на страната преди 140 години. Малко преди да си тръгне, патриарх Кирил сам поиска да говори пред медиите. Каза, че е бил посрещнат топло от нашата църква и визитата му е знакова, но показва и съжаленията си. \"Много ме огорчи, че в официалната риторика на представителите на държавата наравно с Русия същата роля се оказва, че са играли Полша, Литва, Финландия. Никаква политкоректност не може да оправдае лъжлива историческа интерпретация\", заяви той.", "date": "2018.03.04", "title": "Руският патриарх си тръгвал огорчен от България"}
{"url": "https://www.dnevnik.bg/sport/2018/03/04/3140364_manchestur_siti_se_dobliji_do_titlata_sled_uspeh_nad/", "text": "Манчестър сити\" направи голяма крачка към спечелването на титлата във Висшата лига след победа с 1:0 над \"Челси\" на своя стадион \"Етихад\". Бернардо Силва в 46-ата минута отбеляза единственото попадение, с което \"Сити\" надви за втори път със същия резултат действащия шампион. Както и в  първия двубой на \"Стамфорд бридж\"  \"гражданите\" бяха много по-добри, но пропуснаха да спечелят по-убедително. В рамките на 90-те минути \"Челси\" не отправи нито един точен удар към вратата на Едерсон и нямаше идея как да измъкне нещо от \"Етихад\". След 29 изиграни срещи \"Сити\" има 78 точки и се нуждае само от още четири победи, за да си гарантира трета титла в рамките на шест години. \"Гражданите\" могат да си осигурят трофея в мача с градския съперник \"Манчестър юнайтед\" в началото на април. Именно \"Челси\" е последният отбор, който спечели като гост на стадиона на \"Сити\". Това се случи през декември 2016 г., но от тогава \"гражданите\" спечелиха 30 мача и в шест завършиха наравно. Гуардиола направи само две промени в състава, който  победи \"Арсенал\" с 3:0 в четвъртък . Той пусна младия Зинченко вместо Данило и новото попълнение Аймерик Лапорт на мястото на капитана Компани. \"Челси\" пък беше без болния Канте, който се почувства зле преди мача, а Алваро Мората и Оливие Жиру останаха на резервната скамейка. Началото беше вихрено за домакините, които в първите пет минути буквално не дадоха на \"Челси\" да играе с топката. \"Сити\" стигна до два корнера още в първите минути, а футболистите в тъмносиньо не успяваха дори да изнесат до центъра на терена. На няколко пъти футболистите на \"гражданите\" нахлуваха опасно в наказателното поле, но до завършващ удар не се стигаше. В 27-ата минута Лерой Сане получи отлична топка и стреля, но неговият удар беше избит от защитник. В самия край на първата част \"Сити\" беше много близо до гол, но защитата пред Тибо Куртоа отново се справи някак. През първите 45 минути тимът на Хосеп Гуардиола притежаваше топката в 76% от времето и завърши с 508 подавания, срещу едва 154 за \"Челси\". Действащите шампиони не отправиха нито един удар преди почивката, като това се случва на \"Челси\" за пръв път от сезон 2003-04. Положението не се промени и след паузата, защото точно 33 секунди след подновяването на играта бяха нужни на \"Сити\", за да открие резултата. Давид Силва центрира към съфамилника си Бернардо, а той изпревари на далечната греда Маркос Алонсо, за да изведе \"гражданите\" напред – 1:0. \"Челси\" опита да отговори, но удар на Виктор Моузес се оказа прекалено оптимистичен и мина далеч от целта. Все пак изстрелът в 54-ата минута беше първи за гостите в двубоя. Шампионите опитаха да бъдат активни до края на двубоя, но непонятно Антонио Конте започна да прави промени едва в последния четвърт час, когато пусна Жиру и Мората. \"Сити\" не изглеждаше притиснат до стената, а дори напротив играчите на \"Челси\" бъркаха по-често. \"Гражданите\" затвърдиха доминацията си и в срещите с преки съперници от Топ 6. Те имат седем победи и само една загуба – 3:4 от \"Ливърпул\". До края на сезона \"Сити\" има да играе по веднъж с \"Манчестър юнайтед\" и \"Тотнъм\", при това в рамките на една седмица. На 7 април е градското дерби с \"Юнайтед\" на \"Етихад\", а на 14-и тимът гостува в Лондон.", "date": "2018.03.04", "title": "\"Манчестър сити\" се доближи до титлата след успех над \"Челси\""}
{"url": "https://www.dnevnik.bg/photos/2018/03/04/3140270_fotogaleriia_svetovnite_snimki_na_denia_-_3_-_4_mart/", "text": "Елени край Дъблин, Ирландия.", "date": "2018.03.04", "title": "Фотогалерия: Световните снимки на деня - 3 - 4 март 2018 г."}
{"url": "https://www.dnevnik.bg/sviat/2018/03/04/3140374_slovashkiiat_prezident_poiska_predsrochni_izbori_sled/", "text": "Словашкият президент Андрей Киска отправи призив днес или за съществени промени в правителството или за предсрочни избори след убийството на журналиста Ян Куциак, който разследваше корупция на най-високо равнище, свързана с италианската мафия, предаде Франс прес, цитирана от БТА. \"Сега виждам две решения: промени в дълбочина на правителството или предсрочни избори\", каза Киска в изявление по телевизията за убийството, разтърсило Словакия. Ройтерс цитира президента, че ще поиска разговори с политическите партии и ще настоява за съставяне на ново правителство или за свикване на предсрочни избори, за да бъде възстановено доверието на обществото след убийството на разследващия журналист. Един от хората, назовани в публикуваното посмъртно разследване на Куциак за злоупотреба с европейски фондове и други измами, е имал връзки със сътрудници на премиера Роберт Фицо, посочва \"Ройтерс\". \"Ще започна разговори с политическите лидери, за да кажат как си представят бъдещето и как да бъде възстановено доверието на хората в собствената им държава\", каза президентът. \"Виждам засега две решения: първо, широки и съществени промени в правителството, за да не поляризира обществото, и второ, предсрочни избори заедно с местните през есента\", добави той. ", "date": "2018.03.04", "title": "Словашкият президент поиска предсрочни избори след убийството на журналиста"}
{"url": "https://www.dnevnik.bg/sviat/2018/03/04/3140378_hiliadi_podkrepiha_edinstvoto_na_ispaniia_na/", "text": "Хиляди хора излязоха по улиците на Барселона днес, за да подкрепят единството на Испания и да протестират срещу каталунския сепаратизъм, предаде ДПА, цитирана от БТА. По оценки на полицията в протеста са участвали 15 000 души, съобщи в. \"Паис\". Това е първото събитие, организирано от антисепаратистката група \"Табарния\", която осмива с хумор и сатира каталунското движение за независимост. Името \"Табарния\" е съчетание от първите срички на два града - Тарагона и Барселона, в които сепаратистите не получиха мнозинство от гласовете на референдума за независимост на 1 октомври, обявен за незаконен от централното испанско правителство, посочва ДПА. След този референдум централното правителство разпусна регионалния парламент и свика нови избори в Каталуния на 21 декември, на които сепаратистите отново спечелиха мнозинство.", "date": "2018.03.04", "title": "Хиляди подкрепиха единството на Испания на демонстрация в Барселона"}
{"url": "https://www.dnevnik.bg/sport/2018/03/04/3140403_baiern_se_otkusna_s_20_tochki_na_vurha_v_bundesligata/", "text": "Байерн\" (Мюнхен) се върна на победния път в Бундеслигата и поправи грешната стъпка, която допусна  преди седмица срещу \"Херта\" . Баварците спечелиха убедително гостуването на \"Фрайбург\" и се поздравиха с успех 4:0. Шампионът спази традицията срещу този съперник, след като имаше 12 гола в последните си три срещи с \"Фрайбург\". Корентен Толисо, Сандро Вагнер и Томас Мюлер бяха точни за \"Байерн\", а Шволов си вкара автогол. Успехът възстанови разликата между \"Байерн\" и втория в подреждането \"Шалке\" на 20 точки само девет кръга преди края на сезона. Третото място заема  \"Борусия\" (Дортмунд) , който е на 21 зад баварците. Юп Хайнкес даде почивка на Роберт Левандовски, Ариен Робен и Хави Мартинес, а заради травми нямаше как да играят Хамес, Рибери и Кингсли Коман. Това обаче не се отрази на шампиона и \"Байер\" не срещна особено големи проблеми. В 25-ата минута вратарят Шволов си вкара автогол след разбъркване. Топката рикошира от крака на защитника Гулде, после Томас Мюлер стреля от малък ъгъл и Шволов нямаше как да се намеси. Три минути по-късно баварците удвоиха предината си след ефектно изпълнение на Толисо. Французинът получи подаване от Тиаго Алкантара и с мощен шут от 25 метра опъна мрежата зад Шволов. През втората част \"Байерн\" на свали оборотите и логично стигна до още два гола. На преден план излезе Томас Мюлер, който се отчете с асистенция за попадението на Сандро Вагнер, а после сам реализира. Вагнер беше точен в 54-ата минута от няколко метра. Купеният от \"Хофенхайм\" нападател реализира първото си попадение за родния си клуб. В 69-ата минута Мюлер реализира след центриране на Йошуа Кимих. Той изненада защитата, изскочи непокрит на близката греда и се разписа. За Мюлер това е 102-и гол в Бундеслигата, с което той се изравни с Дитер Хьонес. В историята на баварците само трима са вкарвали повече шампионатни попадения. \"Байерн\" се нуждае само от три победи, за да си гарантира и на теория шестата поредна титла в Бундеслигата. Ако преследвачите не сгрешат по-рано, това може да се случи на 31 март, когато баварците срещат \"Борусия\" (Дортмунд) на \"Алианц арена\" в поредно издание на \"Дер Класикер\" през сезона.", "date": "2018.03.04", "title": "\"Байерн\" се откъсна с 20 точки на върха в Бундеслигата"}
{"url": "https://www.dnevnik.bg/zdrave/2018/03/04/3140402_lekarstvata_shte_moje_da_se_izhvurliat_pri_drugite/", "text": "Старите лекарства, купени за лична употреба, не са опасен отпадък и може да се изхвърлят така, както битовите. Това предвижда редакцията на остаряла наредба по въпроса на здравното министерство, която се подготвя в момента, съобщи Би Ти Ви. Наредбата на здравното министерство е издадена преди 18 години и никога не е променяна. Позовава се на закони, които вече не съществуват, и третира всички лекарства с изтекъл срок на годност като опасни отпадъци. Това противоречи на еконаредба, в която ясно се казва, че опасни са само цитостатичните и цитотоксичните – това основно са онколекарства, всички други са неопасни.  \"Такава практика съществува в някои европейски държави и САЩ. Там обаче има разписани указания към потребителите как да става това изхвърляне с цел да се предотврати обратното попадане\", коментира Светослав Крумов от Българския фармацевтичен съюз. Такива инструкции ще се разработят и у нас, за да не попадат стари лекарства в ръцете, например, на клошари. Ако общината ви не е създала специлен ред за събирането, един от съветите е да извадите таблетките от блистера и да ги смесите с битов отпадък – като утайка от кафе например, и чак тогава да ги изхвърлите в общия контейнер.", "date": "2018.03.04", "title": "Лекарствата ще може да се изхвърлят при другите отпадъци"}
{"url": "https://www.dnevnik.bg/zdrave/2018/03/04/3140406_hora_s_uvrejdaniia_shte_protestirat_zaradi_gotvenata/", "text": "Национално представени организации на хора с увреждания заплашиха с протест през април, съобщава БНТ. Те реагираха остро на представената от социалното министерство концепция за промяна в системата за оценка на работоспособността, която вече е внесена в парламента. Причината за протестните действия е, че предвижданите законодателни промени ще доведат до отнемане правото на инвалидна пенсия на близо 150 хил. български граждани, според представителните организации. Основните искания на организациите са концепцията за експертиза на работоспособността да бъде преработена съвместно с национално представителните организации. Те настояват още за обвързване на социалните плащания с линията на бедността или минималната работна заплата, както и да се подобри ефективността на изразходвания публичен социален ресурс. Организациите искат да се ограничат и преустановят корупционните практики при определяне на вида и степента на увреждане на един човек. В протестна нота до социалния министър Бисер Петков организациите са представили своята позиция за реформата и въпросите, на които искат да им бъде отговорено. \"Искаме отпадане на термина \"определяне на работоспособност\" и категорично не искаме разделяне на медицинската експертиза, смятаме, че тя трябва да се осъществява от един мултидисциплинарен орган\", казаха представители на организациите, цитирани от БТА.", "date": "2018.03.04", "title": "Хора с увреждания ще протестират заради готвената реформа в ТЕЛК"}
{"url": "https://www.dnevnik.bg/photos/2018/03/04/3140344_fotogaleriia_palitra_ot_emocii_-_venger_po_vreme_na/", "text": "Истинска палитра от емоции представляваше Арсен Венгер по време на десетата загуба на \"Арсенал\" във Висшата лига от началото на сезона. \"Артилеристите\" бяха  , а фотографите на \"Ройтерс\" уловиха всички настроения на френския мениджър.", "date": "2018.03.04", "title": "Фотогалерия: Палитра от емоции - Венгер по време на разочароващата загуба на \"Арсенал\""}
{"url": "https://www.dnevnik.bg/sviat/2018/03/04/3140439_shveicariia_reshi_da_zapazi_taksata_za_obshtestveni/", "text": "Референдумът за съдбата на таксите, събирани от швейцарците за финансиране на обществените медии, реши те да бъдат запазени. Почти 72% от участвалите отхвърлиха опита да се прекрати този модел за финансиране на национална телевизия и регионални телевизионни канали и радиостанции. Ако инициативата,  известна като No  Billag , беше успяла, страната щеше да е първата в Европа, отказала се от задължителната такса за 451 швейцарски франка за домакинствата и различните ставки за бизнеса според оборота на компанията. Обществените медии щяха да се лишат от три четвърти от бюджета си. След обявяването на резултатите министърът на съобщенията Дорис Лойтхард коментира, че е доволна, че швейцарците са показали, че не искат преминаване към чисто комерсиални медии в страната. \"Радвам се, че медийното разнообразие се съхрани\", добави тя. Противниците на сегашния модел казват, че той е старомоден, националната радио-телевизионна компания SRG е прекалено голяма и трябва да се спестят средства. \"В момента имаме почти държавен монопол, докато ако съкратим субсидиите, в Швейцария ще има свободени пазар\", обясняваше Флориан Майер, генерален секретар на кампанията No Billag.", "date": "2018.03.04", "title": "Швейцария реши да запази таксата за обществени медии"}
