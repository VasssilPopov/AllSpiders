{"url": "https://www.dnevnik.bg/bulgaria/2018/02/28/3137921_za_po-nezavisima_toplofikciia_v_tec_sofiia_shte_se/", "text": "\"Очевидно има хора, които са дошли с идеята да саботират дискусията\", това бяха първите думи на Малина Едрева, председател на групата на ГЕРБ в Столичния общински съвет, по време на днешното обществено обсъждане на предложението на общината да вземе кредит от 67 млн. евро, за да изгради инсталация за горене на битов отпадък в ТЕЦ \"София\". Проектът е на обща стойност 157 млн. евро, от които 91 млн. евро ще са възмездно финансиране по оперативна програма \"Околна среда\", а общината ще кандидатства за кредит от Европейската инвестиционна банка. На обсъждането присъстваха заместник-кметовете по екологията и по финансите Йоана Христова и Дончо Барбалов, инженери от \"Топлофикация София\" и общински съветници. Макар те да декларираха, че са готови на дискусия, събитието напомняше на обсъжданията за  бюджета за 2018 г . и ремонтите на ул.  \"Граф Игнатиев\"  и бул.  \"Княз Ал. Дондуков\" , когато от общината представяха на гражданите готови решения, а те се оплакваха от липса на информация.  Повод за думите на Едрева бяха изказвания в първите 20 минути на събитието от почти всички граждани, изпълнили зала 5 в общината, че не са имали достъп до документите за инсталацията и финансовите условия за кредита. \"Преди 16 дни изпратих заявление по закона за достъп до информация, с което поисках да се запозная с документите и все още нямам отговор\", каза една от присъстващите. Законовият срок за отговор в 14 дни. Без информация  Общината трябваше да е качила документите на сайта си 7 дни преди днешното обсъждане. Това не беше направено. По тази причина друг от присъстващите каза, че е изпратил жалба с искане за отлагане на дискусията. \"На жалбата Ви е отговорено ще си получите отговора в писмен вид\", извести го зам.-кметът по екологията Йоана Христова. Десетки гласове в залата отговориха с продължително \"ууу\". Сред другите аргументи на недоволните бяха, че с горенето ще се отделят фини прахови частици, които замърсяват въздуха, и други крайно токсични елементи, за които се знае само, че ще бъдат депонирани в Германия. До края на обсъждането не се разбра и нито къде, нито как ще стигат дотам, дали това ще струва пари и дали няма да има опасност от аварии при транспортирането им. Вълнение предизвикаха и въпросите дали общината или \"Топлофикация София\" ще плаща кредита и с какви пари. Впоследствие се разбра, че дружеството ще изплаща задължението в продължение на 15 години на годишни вноски от 5 млн. евро при лихва от 1.5%. То ще си спестява и между 15 и 18 млн. евро годишно от доставки на газ, защото ще работи с RDF горивото. Така през 2036 г. \"Топлофикация София\" щяла да е на печалба от 12 млн. лева. Един човек прочете нещо \"Началото на обсъждането показа, че явно има доста информация\", заключи Петър Трайков от \"Топлофикация София\" и започна да чете извадки от общите условия по договора за кредита. Той цитираше и решения на Европейската комисия, общинския съвет, номера на одобрени проекти във връзка с изграждането на двата завода за третиране на отпадъци и бъдещия инсинератор, който е трета фаза от проекта. От продължилото му почти 30 минути изказване не се разбра много и почти липсваха конкретни параметри, а присъстващите отново започнаха да се надвикват в опит да се изкажат.  \"Вие прочетохте условията за това какво ще се случва, след като ние, гражданите, одобрим заема, което все още не сме направили\", отбеляза един от присъстващите. До края на продължилото 2 часа събитие гражданите така и не се съгласиха с предложението на общината. ", "date": "2018.02.28", "title": "За по-независима \"Топлофикция\" в ТЕЦ \"София\" ще се гори боклук"}
{"url": "https://www.dnevnik.bg/photos/2018/02/28/3138038_fotogaleriia_ezeroto_balaton_zamruzna/", "text": "Студеният атмосферен фронт, който в сряда достигна Ирландия, стана причина унгарското езеро Балатон да замръзне и да изкуши хората да се разходят по него. Явлението не е необичайно, защото преди година в началото на февруари ледът върху езерото бе достатъчно дебел, за да го прекосят близо 8000 души.", "date": "2018.02.28", "title": "Фотогалерия: Езерото Балатон замръзна"}
{"url": "https://www.dnevnik.bg/morski/2018/02/28/3138047_hemus_e_veche_otvorena_za_dvijenie_v_edno_platno_ot/", "text": "Автомагистрала \"Хемус\" вече е отворена за преминаване на автомобили в двете посоки между Варна и Каспичан. Това съобщиха от областната дирекция на МВР в града. Заради верижната катастрофа с пет автомобила по-рано днес следобед движението в посока Варна се отклонява при пътен възел \"Слънчево\" по стария път София – Варна, уточняват от полицията. И в този момент екипи работят за възстановяване на електрозахранването на пет села в областите Варна, Добрич и Шумен. Работата им обаче е затруднена от все още тежките метеорологични условия във вътрешността на района. \"Електроразпределение Север\" има готовност да пренасочи при необходимост допълнителни ресурси от хора и техника към райони, в които ситуацията е най-усложнена, съобщават от компанията.", "date": "2018.02.28", "title": "\"Хемус\" е вече отворена за движение в едно платно от Варна до Шумен"}
{"url": "https://www.dnevnik.bg/zdrave/2018/02/28/3138048_suslovnite_organizacii_i_zdravnata_kasa_podpisaha/", "text": "На официална церемония тази вечер Българският лекарски съюз, зъболекарският съюз, Националната здравноосигурителна каса (НЗОК) и Министерството на здравеопазването подписаха Националния рамков договор. Документът, който определя цените и обемите на медицинските услуги, които ще бъдат платени от 1 април до 2018 г., бе подписан в последния възможен ден на официална церемония в Министерството на здравеопазването,  след като премиерът Бойко Борисов се ангажира в спора  между съсловните организации и касата. Повод за разногласията стана дългът от 271 млн. лева към чужди фондове за лечение на българи в чужбина, за който  съобщи управителят на НЗОК Камен Плочев . Рамковият договор предвижда общо 148 млн. лева повече за болничната и 14 млн. лв. повече за извънболничната помощ в сравнение с миналата година. В НРД се предвиждат и  увеличения на 136 клинични пътеки , сред които по специалностите пулмология, акушерство и гинекология, раждания, педиатрия, неврология, за рехабилитация и долекуване. \"Не мога да пропусна факта, че този договор осигурява над 400 млн. лева допълнително пари за здравния сектор\", заяви днес министърът на здравеопазването Кирил Ананиев. Той изтъкна, че са увеличени близо половината от клиничните пътеки, като при някои от тях увеличението достига до 450 лева. Министърът се обърна специално към общинските болници, които през януари протестираха с искане за по-добро финансиране и настояха за увеличение на клиничните пътеки, които не са променяни от години. \"Това, което поех като ангажимент към тях, вече е факт, клиничните пътеки са завишени и мисля, че това ще създаде спокойствие\", каза Ананиев. Той добави, че за пръв път се прави \"една сериозна крачка в договора със зъболекарския съюз\", като е осигурено финансиране за протези за хората между 65 и 69 г.", "date": "2018.02.28", "title": "Съсловните организации и здравната каса подписаха Националния рамков договор"}
{"url": "https://www.dnevnik.bg/zelen/2018/02/28/3137536_sezonut_na_kaiacite_zapochva_sus_sporten_festival_v/", "text": "Рафтинг и каяк сезона в Кресненското дефиле ще започне през уикенда на 31 март - 1 април край бреговете на река Струма с  фестивал   Идеята на фестивала е да утвърди дългогодишна традиция да се празнува в последната седмица на март пролетното пълноводие. Събитието се посещава от почитатели на водните спортове в тихи и бързи води. Наред със спорта и забавленията фестивалът се стреми да популяризира туризма, екстремните спортове, активния отдих и местния поминък и продукция в района пред една широка аудитория, като стимулира обмена на спортни и туристически програми между клубове и туроператори от България и съседни държави.  Програмата съчетава различни спортни активности сред природата – рафтинг, колела, катерене, летене с парапланер, пейнтбол, музика на живо, DJ парти и прожекции на тематични филми. Посетителите ще могат да се включат в дискусии с утвърдени личности от света на екстремните спортове и планината, да се запознаят с местните поминъци и обичаи и да се насладят на красотата на Кресненското дефиле. Сред специалните гости ще бъдат алпинистът Боян Петров и представители на местните общински власти, които ще отправят към публиката важни послания за съдбата на българската природа и значението на локалния туризъм за развитието на региона. Предвидени са варианти за нощуване в къщи за гости в близките населени места - в селата Симитли, Кресна и региона, но е осигурено пространство за палатков лагер на мястото на събитието. Очакванията на организаторите са тази година фестивалът със свободен достъп да посрещне над 1200 души. Първото издание на събитието миналата година посрещна близо 800 души.", "date": "2018.02.28", "title": "Сезонът на каяците започва със спортен фестивал в Кресненското дефиле"}
{"url": "https://www.dnevnik.bg/sviat/2018/02/28/3137778_borbata_s_korupciiata_e_kato_himioterapiia_kaza/", "text": "Антикорупционната кампания в Саудитска Арабия беше нужна, за да се справи кралството с бюджетните цели, но и за справяне с \"рака на корупцията\", който иначе \"ще разяде тялото\". Това каза саудитският престолонаследник принц Мохамед бин Салман в  интервю за \"Вашингтон пост\" , дадено в двореца му снощи. Той описа подетата вълна от реформи като част от шоковата терапия, нужна за модернизирането на политическия и културния живот в кралството. В двучасов разговор принцът обсъди кампаниите си срещу \"корупцията и  мюсюлманския екстремизъм \", както и стратегията си за района. Той каза, че се ползва с обществена подкрепа, при това не само от страна на младите саудитци, но и от кралското семейство. Мохамед бин Салман коментира и  антикорупционната кампания  от ноември миналата година, когато десетки принцове, висши чиновници и бизнесмени бяха задържани и разпитвани, сред тях и глобалният инвеститор принц Алуалид бин Талал, бяха освободени, след като бяха оправдани или подписаха финансови споразумение с правителството. Според правителството  така то си връща над 100 милиарда долара . Тази внушителна сума би подпомогнала сериозно зависещото от петрола кралство, чиито финанси страдат от ниските цени на петрола и което очаква бюджетен дефицит от 195 млрд. риала (52 млрд. долара) тази година, отбелязва \"Ройтерс\". Мохамед бин Салман дори сравни кампанията с химиотерапия. \"В тялото ракът е навсякъде. Трябва ви химиотерапия, шокът на химиотерапията или ракът ще разяде цялото тяло,\" обясни той. \"Корумпираните принцове бяха малцинство, но лошите получиха повече внимание. Това навреди на енергията на кралското семейство.\" Престолонаследникът отхвърли критиките към вътрешната и регионалната му политика, която някои определят като рискована, и заяви, че промените са ключови за финансиране на развитието на страната и  борбата с врагове като Иран , предава БТА.  Мохамед бин Салман каза, че целта на реорганизацията във  военното командване и цивилните назначения , огласени от баща му крал Салман в понеделник вечерта, е издигането на ръководни постове на енергични хора, способни да осъществят планираната модернизация. Почитатели на принца престолонаследник понякога сравняват  предприетото от него укрепване на властта  с усилията на основателя на съвременна Саудитска Арабия, Абдул Азиз ибн Сауд. Мохамед бин Салман обаче отхвърля сравнението: \"Не можете да измислите отново смартфона. Стив Джобс вече го направи. Това, което се опитваме да направим тук, е нещо ново.\"", "date": "2018.02.28", "title": "Борбата с корупцията е като химиотерапия, каза саудитският престолонаследник"}
{"url": "https://www.dnevnik.bg/video/2018/02/28/3138052_video_kak_se_reagira_kogato_kandidat_za_prezident_na/", "text": "Владимир Жириновски - прочутият със скандалното си поведение руски политик, започна да псува по време на телевизионен дебат единствената дама в студиото и тя бе принудена да му отвърне. Ксения Собчак плисна в лицето му чашата с вода, която беше на трибуната пред нея. Това се случи в пряк ефир в сряда на държавния канал \"Россия 1\". Участниците бяха кандидати за изборите за президент на Русия на 18 март, а темата бе отбранителната способност на страната и армията. В студиото бяха седем от регистрираните 8 кандидати без Владимир Путин, който отново не участва в никакви дебати и дори не се появява в телевизионните реклами, агитиращи за него. Скандалът започна, когато Жириновски прекъсна Сергей Бабурин, а Собчак го призова да се успокои. Лидерът на либерал-демократите я нарече глупачка и продължи да спори. \"Не бива да водят тук момичета от улиците. Всичко това е мръсотия. \"Дом 2\" - пълен разврат. Да си запуши устата\", каза Жириновски. \"Дом 2\" е риалити шоу от руската телевизия, в което преди години Собчак дори беше водеща. То е критикувано заради нарочния избор на участници, търсещи конфликти и често стигащи до бой. \"Участниците в \"Дом 2\" се държат по-прилично от вас\", отвърна Собчак, но след като той продължи да я псува, тя го заля с вода с думите \"Дръжте се прилично. Използвам вашите методи\".", "date": "2018.02.28", "title": "Видео: Как се реагира, когато кандидат за президент на Русия те псува в ефир"}
{"url": "https://www.dnevnik.bg/bulgaria/2018/02/28/3138056_sofiiskiiat_universitet_ban_i_partnyori_poluchavat_129/", "text": "Договорите за изграждането за три центъра за върхови постижения, което ще бъде финансирано със 128 751 962 лв. по оперативна програма \"Наука и образование за интелигентен растеж\", са подписани днес. Проектите трябва да бъдат завършени до декември 2023 г., съобщиха от изпълнителната агенция, която управлява програмата. Бенефициент на единия от одобрените проекти е Институтът по обща и неорганична химия към БАН, а в другите два участва Софийския университет \"Св. Климент Охридски\". При изпълнение на един от проектите ще бъде  реконструирана минералната баня в \"Овча Купел\" , за която \"Дневник\" писа. Първият проект е \"Национален център по мехатроника и чисти технологии\", а бенефициент е Институтът по обща и неорганична химия на БАН. Бюджетът е 69 184 529.81 лв. Дейността на центъра ще включва виртуално инженерство и дигитални производства, био-мехатроника, микро/нано инженеринг за мехатронни технологии, елементи и системи, вибрационни и акустични мехатронни технологии, транспортен инженеринг и реинженеринг, оптични мехатронни технологии, компоненти на интелигентни системи за мехатронни устройства, технологии за чиста и безопасна енергия, зелени технологии, адитивни технологии, функционални покрития и нови материали, роботизирани системи и мехатронни технологии и моделиране. Вторият проект е \"Университети за Наука, Информатика и Технологии в е-обществото\" (УНИТе). Бенефициент с водещ партньор е Софийският университет \"Св. Климент Охридски\". Бюджетът е 29 781 882.42 лв. Проектът включва развитие за инфраструктура на конкурентен и международно признат научно-изследователски комплекс, подобряване на възможностите на изследователите и академичните кадри от различни географски райони в България (Бургас, Русе, София, Шумен) да си сътрудничат помежду си и с партньори от Европа и целия свят, както и улесняване на комуникационните потоци. Третият проект е \"Изграждане и развитие на Център за върхови постижения \"Наследство БГ\". Бенефициент е Консорциум \"Наследство БГ\" чрез водеща организация Софийския университет \"Св. Климент Охридски\". Бюджетът е 29 785 549 лв. Проектът е във връзка с укрепване на инфраструктурата, необходима за научноизследователска и иновационна дейност на съвременно ниво, която стимулира повишаване капацитета за високи достижения в тематични области, които са от интерес за страната и Европа. Една от сградите за такава инфраструктура е банята в \"Овча купел\".", "date": "2018.02.28", "title": "Софийският университет, БАН и партньори получават 129 млн. лв. за изграждане на научни центрове"}
{"url": "https://www.dnevnik.bg/sport/2018/02/28/3138021_video_kubrat_pulev_e_gotov_da_se_boksira_s_vseki_i/", "text": "Българският боксьор Кубрат Пулев заяви, че е готов да направи двубой с всеки съперник навсякъде по света. Бившият претендент за световната титла в тежка категория даде интервю от Чикаго, където неговият брат Тервел Пулев ще се боксира в събота. \"Тренирам тук всеки ден, защото моят брат ще има мач. Целият отбор е тук. Може би в бъдеще ще мога да направя един двубой в Чикаго\", каза Пулев в интервю за Boxing News. Попитан срещу кого иска да се боксира в Чикаго, 36-годишният боксьор заяви: \"С всеки. За мен не е никакъв проблем с кого. В САЩ, в Чикаго, в Лас Вегас, навсякъде. Няма значение. Готов съм.\" По думите му в това число влизат и водещите полски боксьори в тежката категория Мариуш Вах и Артур Шпилка. Той отчете големия брой българи, живеещи в Чикаго, които биха го подкрепили при евентуален мач, но допълни, че има фенове по целия свят. \"Защото ги обичам. Мисля, че и те ме обичат\", каза българинът. Пулев коментира и предстоящия мач на световния шампион на WBC Дионтей Уайлдър с Луис Ортис. Двамата ще се срещнат на 3 март в Ню Йорк, като за един от тях това ще е първа загуба на професионалния ринг. Пулев отдаде предпочитания на Уайлдър, защото според него американецът е в по-добра форма в момента. Българинът изказа и възмущение от факта, че Ортис ще се боксира само пет месеца след като беше уличен в употреба на допинг.", "date": "2018.02.28", "title": "Видео: Кубрат Пулев е готов да се боксира с всеки и навсякъде"}
{"url": "https://www.dnevnik.bg/evropa/2018/02/28/3137389_kakvo_sledva_ot_reshenieto_za_dizelovite_avtomobili_v/", "text": "Германски съд вчера даде зелена светлина за  забрана на старите дизелови автомобили в центъра  на най-замърсените градове, като мерките ще се взимат и уточняват от местните власти. \"Франс прес\" обобщава какви ще бъдат последиците на национално равнище за водачите на коли, автомобилостроителите и качеството на въздуха. Водачите Решението от вторник, 27 февруари, се отнася за Щутгарт и Дюселдорф, но открива пътя за забрана на движението на дизелови коли във всички германски градове, надвишаващи европейските норми за емисии на вредния газ азотен диоксид. От 15-те милиона дизелови автомобили, регистрирани в Германия, ще бъдат засегнати над 10 милиона - всички под нормата \"Евро 6\", тоест пуснати в продажба преди септември 2015 година. Най-засегнати са дизеловите коли с норма \"Евро 5\". Към тях се прибавят и 2 милиона дизелови камиона. Всичко обаче ще зависи от избора, който ще направят регионалните власти, които ще решават какъв тип стар дизелов модел да забраняват и в какъв периметър. При всяко положение водачите имат време, тъй като прилагането на мерките може да отнеме една година според автомобилния клуб А Це Е (ACE). Гражданите, които отиват на работа, но и множеството компании, оборудвани най-вече с дизелови коли, ще бъдат най-засегнати. Възможно е да се приемат изключения за автомобили за спешна помощ или за някои занаятчии. Очаква се цените на старите дизелови коли, които и без това са спаднали от месеци, да се понижат още повече, отбелязва Щефан Братцел от института Це А Ем (CAM). Автомобилостроителите Автомобилната промишленост - най-големият сектор в Германия със своите 800 000 работни места - зависи много от дизела. Оттеглянето от тази технология, което вече е много осезателно, се очаква да се засили. През януари дизеловите коли бяха 33 на сто от продажбите на нови автомобили в страната спрямо 51 на сто преди година. Експерти очакват тази година дизелът да спадне под прага от 25 на сто. Съдебното решение освен това засилва още повече натиска над сектора да модернизира повече системите за филтриране на дизеловите коли, които вече са в движение. Това досега се отхвърляше от производителите, тъй като може да струва най-малко 7.6 милиарда евро. Качеството на въздуха Въпреки множеството програми за борба с атмосферното замърсяване германските градове начело с Мюнхен, Щутгарт и Кьолн от години не успяват да спазят нормите за азотните окисиди. Тези вредни за организма газове могат при по-високи концентрации да раздразнят дихателната система и очите, както и да предизвикат сърдечно-съдови болести и белодробни проблеми. Според проучване на Федералната агенция за околна среда около 6000 души в Германия умират всяка година преждевременно от сърдечно-съдови заболявания, свързани с азотния диоксид. Германските автомобилостроители, специалисти в производството на големи мощни коли, разчитаха на дизела да могат да спазят европейските норми за емисиите от въглероден диоксид през 2021 година. Ако не успеят, могат да бъдат глобени с десетки и дори стотици милиони евро. /БТА", "date": "2018.02.28", "title": "Каквo следва от решението за дизеловите автомобили в Германия"}
{"url": "https://www.dnevnik.bg/razvlechenie/2018/02/28/3137851_spais_gurls_shte_sa_sred_svatbarite_na_hari_i_megan/", "text": "Всички от прочутата поп група \"Спайс гърлс\" са поканени на британската сватба на годината и ще присъстват, обяви една от тях - Мел Би. Това стана посред нова вълна спекулации, че петте британки ще се съберат отново за съвместен проект. В американско телевизионно шоу Мелания Браун, известна още като Скеъри спайс, потвърди за поканите за венчавката на принц Хари и актрисата Меган Маркъл. Това ще стане на 19 май в замъка Уиндзор, който е бил кралски дворец в продължение на почти хиляда години. Запитана дали ще пеят пред младоженците, Мел Би замълча, погледна листче с инструкции какво ѝ е позволено да разкрие и докато публиката възторжено ръкопляскаше, отвърна с \"ще си тръгвам, защото иначе ще ме уволнят\". \"Спайс гърлс\" бяха световна сензация в средата на 90-те години, преди групата да започне да се разпада през 1998 г. Forever - последният албум на останалите четири, излезе през 2000 г. След това всяка от тях се зае със собствена кариера, макар че се събраха за турне през 2007-2008 г., пяха на церемонията по откриването на летните олимпийски игри в Лондон през 2012 г. и намекват за повторно събиране през 2018 г. Неотдавна Виктория \"Пош спайс\" Бекъм публикува в социалните мрежи снимка на групата, след което бе разпространено и официално съобщение: \"Изглежда, моментът е подходящ заедно да изпробваме някои страхотни нови възможности.\"", "date": "2018.02.28", "title": "\"Спайс гърлс\" ще са сред сватбарите на Хари и Меган"}
{"url": "https://www.dnevnik.bg/analizi/2018/02/28/3137448_da_chakame_premierut_da_gi_raznishti/", "text": "Тази закана премиерът Борисов изрече във  вчерашното си изявление,  което той направи след като поискал и получил информацията от чешкия премиер Андрей Бабиш за покупката на ЧЕЗ-България от фирмата \"Инерком\" на Гинка Върбакова. Премиерът, който само преди 5 дни посъветва министъра на енергетиката да си подаде оставката, за да не си мислим, че правителството има нещо общо с една сделка между частни фирми, в която държавата не може да се меси, претърпя обрат на 180 градуса в намеренията си (оказа се, че дори и оставката на министъра е под въпрос). Борисов съзря заговор срещу правителството, след като прочел информацията на Бабиш: ...\"Виждам руско-грузински офшорки, руски банки, български. И от тези, които и преди по някаква причина са имали проблеми. Ще им спестя имената, защото законът за банките е много строг\". Чешката медия Lidove nоvini обаче написа, без да спести имената, че според договора за сделката две банки от България ще предоставят част от средствата в размер на 260 млн. евро, а трета банка е дала съгласие да рефинансира заема на ЧЕЗ- Разпределение към Европейската банка за възстановяване и развитие (ЕБВР), ако стане изискуем. А заемът става изискуем при смяна на собствеността, обясниха експерти по търговско право. В изявлението си Борисов каза още, че тези банки \"имали по различни причини проблеми\". Досега публично известен проблем - извън КТБ, е имала Първа инвестиционна банка (ПИБ), ако приемем за проблем, че през 2014 г. държавата я подпомогна с 1.2 млрд. лв., за да се избегнат сътресения. Тази банка, заедно с \"Уникредит Булбанк\" са посочени поименно в чешката публикация като финансиращи две трети от сделката. Третата банка, онази, която е дала съгласие да рефинансира заема към ЕБВР, също посочена в чешката медия, е Българска банка за възстановяване и развитие (ББР). Информацията, която премиерът е получил от чешкия си колега Бабиш, е засекретена в деловодството на парламента и е достъпна само за депутатите, та не знаем дали съответства на изнесеното от чешката медия. В изявлението си вчера самият Бойко Борисов потвърждава, че видял в информацията и \"български банки\". А докато пишех този коментар, зам.-председателят на ПГ на БСП  Жельо Бойчев потвърди публично в парламента,  че банката, която дала съгласие да оправи заема на чешкото дружество към ЕБВР, била българската ББР. Дотук хвърлях усилия за предпазливост чрез позоваване, тоест да внимавам, подобно на премиера Борисов, да не сгазя много Закона за кредитните институции. Оттук нататък се редят въпросите. Защо българският премиер не е знаел, че малката и без капацитет фирма \"Инерком България\" купува бизнеса на ЧЕЗ в страната, като го купува практически от правителството на Андрей Бабиш, тъй като чешката държава притежава близо 70 процента от капитала. Да, сСщият Андрей Бабиш, с когото Борисов разговаря в София преди месец. Борисов иска да повярваме, че тази тема изобщо не е била засегната в разговора им, това ли ни казва премиерът? Добре. Да повярваме. Само че, ако повярваме на Бойко Борисов, възникват въпроси, които с извинение 7към демократичното изкуство. - Защо ДАНС и нейният председател Димитър Георгиев не са информирали Борисов и правителството, как вървят преговорите за сделката и че малката неизвестна \"Инерком\" е кандидатът за ЧЕЗ с най-високата финансова оферта. Нали уж енергетиката - в случая електроснабдяването, наред с комуникациите засягат пряко националната сигурност? - Защо НАП не е информирала никого, а го установяват медиите, че фирмата \"Инерком\" е с лоша кредитна история и е имала запори заради задължения и към приходната агенция, и към една банка. Значи аз, ако имам запор заради закъснение за заем от 200 лева и то от небанкова фирма за бързи кредити, ме поставят тутакси \"под запрещение\" в централния кредитен регистър на БНБ и оттук поне пет години никоя банка няма да ми отпусне и 500 лева, ако ще да се запаля на стълбите пред БНБ, нали така. А фирма със санкции от НАП и от банка може да купи електроснабдяването на половин България? И ДАНС да не забележи? - Лошата кредитна история - Защо ББР е приела да напише, макар и \"на хвърчащ лист писмо за комфорт\" (по Борисов) и той да не знае, след като ББР е държавна банка, и то единствената държавна в България? - Защо управителят на ББР Стоян Мавродиев не е информирал премиера, че банката поощрява продавача със съгласието си да рефинансира заема на ЧЕЗ към ЕБВР? - Защо нито министърът на икономиката Емил Караниколов, който представлява държавата като принципал на ББР, нито финансовият министър Владислав Горанов не са информирали премиера, че подопечната им банка е дала съгласие /нека да е на хвърчащ лист/ да рефинансира заема на ЧЕЗ към ЕБВР? - Знаела ли е БНБ, че ПИБ - единствената частна банка с български акционерен капитал у нас, която се е нуждаела от помощ през 2014, е приела да финансира частично сделката за ЧЕЗ? И ако е знаела, защо не е информирала премиера? Заради тези въпроси приех с огромен интерес заканата на Бойко Борисов да разнищи \"гадовете\". Позволявам си добродушно да предупредя, че ако наистина има намерение повече от хвърлянето на обещания - ще му е необходим голям кураж. Ще попитате защо? Припомням, че председателят на ДАНС е назначен от Борисов, значи е негов доверен човек. Също - управителят на ББР Стоян Мавродиев, ценен експерт на ГЕРБ от основаването на партията, после шеф на Комисията за финансов надзор с роля в контрола над търгуването на борсата на акциите на КТБ, следователно с роля в скандалния срив на тази банка след разрива Цветан Василев - Делян Пеевски в полза на втория. Припомням още, че министърът на икономиката Емил Караниколов, посочен за поста от коалиционния партньор \"Атака\", изигра съществената роля в опита да бъдат взети на абордаж от подставени на Пеевски лица печелившите активи на фалиралата КТБ в оръжейния бизнес, конкретно завода \"Дунарит\"... Мога да припомня и че точно ПИБ, след като бе подпомогната от държавата, оправи кредитите на Пеевски към КТБ и така той получи основанията да твърди, че няма нищо общо с фалиралата банка и Василев... Мога да припомня още много, но и това е достатъчно. Излиза, че споменатите дотук са държали премиера Борисов в неведение за сделката на ЧЕЗ със съмнителната \"Инерком\"? Да вярваме ли ?! Ще кажете - не са били длъжни. Ами тогава какъв е проблемът със сделката? Ще кажете - лъгали са го. Ами тогава защо не им иска оставките? Остава пак медиите или чешкият премиер да светнат Борисов и по най-премълчавания въпрос: кой е онзи, който се е ангажирал да добави към обещаните от двете банки средства остатъка за финансовото самоучастие на Гинка Върбакова, което е задължително изискване за сделки от такъв мащаб. Този кой всъщност, подпомогнат от трите банки, е лицето на скритото придобиване на електроснабдяването на близо половин България. Фасадата на покупката е Гинка Върбакова. И докато довършвам този текст, чешкият премиер казал, че обяснил на Борисов сделката, но не му е давал документи... Не е само величествен циркът, не е... И да се надяваме, че премиерът Борисов ще ги разнищи \"гадовете\"...?", "date": "2018.02.28", "title": "Да чакаме премиерът да ги разнищи..."}
{"url": "https://www.dnevnik.bg/biznes/2018/02/28/3138073_i_prez_fevruari_se_ochakva_prihodite_da_nadhvurliat/", "text": "Министерството на финансите потвърди прогнозата си от края на януари, че бюджетът е на излишък през първия месец на годината, който се равнява на 1.1% от прогнозния брутен вътрешен продукт (БВП). Такава картина се очертава и за февруари макар и с по-малко. Според прогнозните данни на първостепенните разпоредители с бюджетни средства вторият месец на годината завършва с положително салдо от 771.7 млн. лв. (0.7 % от прогнозния БВП). Приходите и помощите по консолидираната фискална програма (в която освен републиканския бюджет са включени резултатите от изпълнението на бюджетите на университетите, съдебната власт, БАН, държавните медии и др. - бел. ред.) се очаква да бъдат   (16.2 % от годишния разчет), като спрямо февруари 2017 г. се отбелязва ръст от 470.3 млн. лева. Ръстът спрямо предходната година се дължи основно на по-високите данъчни и неданъчни приходи, които нарастват със 716.7 млн. лв. (13.2 %), докато постъпленията от помощи са по-ниски. Разходите, които включват и вноската на България в бюджета на ЕС, са общо 5.4 млрд. лв., което е 13.8 % от годишния разчет. За сравнение разходите година по-рано са 4.9 млрд. лв. Номиналното нарастване се дължи основно на увеличението на пенсиите през юли и октомври, и по-високите разходи за заплати на учителите. Вноската в общия европейски бюджет е 220.1 млн. лв., Основните фактори за формиране превишението на приходите над разходите през януари са добрите параметри по изпълнението на данъчните и осигурителните приходи по националния бюджет, посочва Министерството на финансите. От предоставените данни се вижда, че общо приходите и помощите по консолидираната програма са 3.7 млрд. лв. или 9.7 % от годишните разчети. Съпоставени със същия период на предходната година, данъчните и неданъчните приходи нарастват с 505.3 млн. лв. (15.8 %), докато постъпленията от помощи са по-ниски. През януари приходите от данъци, включително и от осигуровки, са общо 3.3 млрд. лв., което представлява 10,7 % от планираните за годината приходи.", "date": "2018.02.28", "title": "И през февруари се очаква приходите да надхвърлят разходите в бюджета"}
{"url": "https://www.dnevnik.bg/photos/2018/02/28/3137842_fotogaleriia_kak_se_praviat_oskarite/", "text": "Стотици хиляди, вероятно милиони хора по света мечтаят да държат една от тях в ръцете си. За работниците в леярната \"Полик Таликс\" в Уолдън, Ню Йорк, обаче наградата \"Оскар\" е работна рутина.", "date": "2018.02.28", "title": "Фотогалерия: Как се правят оскарите"}
{"url": "https://www.dnevnik.bg/biznes/2018/02/28/3138018_lihvite_po_jilishtnite_krediti_ostavat_niski/", "text": "Лихвите по жилищните кредити в левове и през януари се запазват на ниските нива от края на миналата година, показват данните на БНБ. Средната за пазара ефективна годишна лихва през януари е била 3.66%, колкото и през декември. Жилищното кредитиране е сегментът, който движи растежа на кредитирането, като в началото на годината отчете нарастване от 8.2% и там лихвите са едни от най-ниските, съобщава  capital.bg .  Лихвите по жилищни заеми в евро обаче продължават да намаляват и през януари 2018 г., но с много малко, до 4.08%.  През първия месец от годината годишният процент на разходите (ГПР, включва всички разходи, свързани с ползването на кредит) по жилищните заеми се увеличава с малко – и при левови (4.04%), и при еврови (4.47%).  При потребителските кредити след чувствителното декемврийско покачване на лихвата в левове през януари има отново спад с 0.75 процентни пункта до 8.10%. Тези в евро леко се увеличават до 5.16%. В последния брой на периодичното издание на БНБ \"Икономически преглед\" от централната банка посочват, че очакват запазване на нивата на лихвите по новодоговорени кредити и депозити през първото тримесечие на 2018 г., посочва изданието. ", "date": "2018.02.28", "title": "Лихвите по жилищните кредити остават ниски"}
{"url": "https://www.dnevnik.bg/sport/2018/02/28/3137314_federer_i_serena_uiliams_biaha_otlicheni_s_nagradata/", "text": "Роджър Федерер и Серена Уилямс станаха носители на наградите \"Лауреус\" за 2017 г., след като бяха отличени за спортни личности на годината. Двамата записаха невероятни постижения през миналия сезон, като швейцарецът се завърна на корта и спечели Australian Open и \"Уимбълдън\", а Уилямс триумфира в Мелбърн, докато беше бременна, и взе 23-и трофей от Големия шлем. Федерер, който през август навърши 36 години, беше отличен и с приза за \"Завръщане на годината\". Той спечели титла от Големия шлем след петгодишно прекъсване. \"Не съм си и помислял, че ще успея да се завърна на това ниво, но годината ми беше прекрасна. Подобни завръщания винаги са много емоционални, а по този начин мечтата ми се сбъдна\", каза Федерер, който през 2018 г. стъпи отново  световния връх и стана най-възрастният №1  в историята на тениса. За Федерер и Уилямс това е пети приз \"Лауреус\", като двамата са рекордьори. С четири остава  Юсейн Болт , който спечели през 2009, 2010, 2013 и 2016 година. На церемонията в Монако бяха отличени още световните шампиони във Формула 1 \"Мерцедес\", които станаха отбор на годината, голфърът Серхио Гарсия за пробив на годината, след като спечели Мастърса, а  емблемата на \"Рома\" Франческо  Тоти получи приз за изключителен принос към спорта. Федерер печели след 10-годишно прекъсване наградата. Той беше неизменно първи в рамките на четири поредни години – между 2004 и 2007. Престижната награда е била присъждана още на Тайгър Уудс, Михаел Шумахер, Ланс Армстронг, която след това му беше отнета, Рафаел Надал, Новак Джокович и Себастиан Фетел. Наградите \"Лауреус\" се връчват от 2000 година.", "date": "2018.02.28", "title": "Федерер и Серена Уилямс бяха отличени с наградата \"Лауреус\" за 2017 г."}
{"url": "https://www.dnevnik.bg/bulgaria/2018/02/28/3137259_niski_temperaturi_shte_ima_v_22_oblasti/", "text": "В 22 области е обявен жълт код за ниски температури. Предупреждението е в сила за областите: Видин, Монтана, Враца, София-област, София-град, Плевен, Ловеч, Велико Търново, Габрово, Русе, Търговище, Разград, Силистра, Шумен, Добрич, Варна, Бургас, Сливен, Ямбол, Хасково, Кърджали, Смолян. Очаква се минималните температури да са под минус 8 градуса, а максималните под 0 градуса. В областите Силистра, Добрич, Разград, Търговище, Шумен, Варна, Сливен, Бургас, Ямбол, Смолян, Хасково, Кърджали ще вали сняг. Очакваните количества са 10-20 л/кв. м. Ще се образува и нова снежна покривка – 10-20 см, с изключение на южните райони, където снегът ще се примесва с дъжд.  За областите по Черноморието е обявен и жълт код за силен вятър над морето и силно вълнение. Вятърът ще духа от североизток, а следобед от северозапад. Средната скорост на вятъра ще бъде 14-18 м/с с пориви до 19.24 м/с. Вълнението на морето ще бъде 4-5 бала. ", "date": "2018.02.28", "title": "Ниски температури ще има в 22 области"}
{"url": "https://www.dnevnik.bg/kultura/2018/02/28/3137066_carevec_i_turnovskite_muzei_sa_nai-poseshtavanite_sred/", "text": "Крепостта Царевец, възрожденският архитектурен резерват Арбанаси и другите обекти под шапката на Регионалния исторически музей - Велико Търново имат най-много посетители за изминалата година сред големите градове със значими обекти на историческото наследство, показват данни, предоставени от музеите на \"Дневник\". Класацията обхваща регионалните исторически музеи в София, Пловдив, Варна, Бургас, Русе и Търново, а за Пловдив - и къщите-музеи в Стария град, управлявани от института \"Старинен Пловдив\". От Регионалния исторически музей в Шумен, който стопанисва резерватите Плиска и Мадара, не отговориха на запитването на \"Дневник\". Класацията не включва големите националните институции, базирани в София. Но с близо 441 посещения търновските експозиции са   от тези на Националния исторически музей. РИМ-Велико Търново управлява 26 обекта, сред които крепостите Царевец и Трапезица и редица църкви и къщи-музеи в града и с. Арбанаси. Сред тях по популярност води Царевец с впечатляващите 234 хиляди посетители, следван от църквата \"Рождество Христово\" в Арбанаси, новоизграденият мултимедиен посетителски център в Търново и Констанцалиевата къща в Арбанаси. Седем от обектите не са били отворени за публиката през изминалата година, а най-малко популярен - с под 500 туристи - е античният римски град Никополис ад Иструм на север от града. Той бе един от обектите, развити по оперативната програма \"Регионално развитие\" и се сочеше като положителен пример за реставрация. Отворен е е обаче единствено през пролетно-летния сезон. Хълмът Трапезица, който също бе отворен за посещения наскоро, е привлякъл 8 хиляди души. Бъдещата столица на културата Пловдив следва Търново по популярност, която се дължи основно на музеите в стария град и римското наследство на града. Античният театър, римският стадион, малката базилика, Балабанова къща, Хиндилиянова къща, експозициите на Златю Бояджиев и Димитър Киров, Къщите на Недкович и Клианти, както и Старинна аптека \"Хипократ\" са имали точно 270 001 гости през 2017 г., показват данни на туристическия информационен център и общински културен институт \"Старинен Пловдив\", който ги управлява. От тях 113 293 са били чужденци, където отново има сериозен ръст спрямо 2016 г. - близо 60%. Регионалният исторически музей в Пловдив е бил посетен от 28 хиляди души, повечето българи. Ако към музеите на културно-историческа тематика в града се причисли и етнографският, общо посетилите трите института през годината стават 370 хиляди души. Ръстът спрямо 2016 г. е 22% за всички музеи и галерии в Пловдив. Във Варна близо половината от посетителите са чужденци 137 хил. души са минали през обектите на археологическия музей в града: 27 хил. в централната експозиция, 87 хил. на скалния Аладжа манастир и близо 22 хиляди на Римските терми. Любопитното е, че много голяма част от посетителите са чужденци - над 62 хил. души. Следващ по посетители е , чиито два филиала - Музей за история на София и подземното ниво на базиликата \"Света София\", са регистрирали съответно 60 и 33 хиляди посещения.  открит през 2014 г. е най-популярният на територията на града за изминалата година. Експозицията разказва за живота по поречието на Дунав и през залите му, където има и аквариум с риби, са преминали 18 хиляди души - с 4 хиляди повече от посещенията във включените в ЮНЕСКО Ивановски скални църкви, също под шапката на Регионален исторически музей - Русе. Екомузеят е предпочитан от учениците - над 7 хиляди, докато църквите са популярни предимно сред международните гости, пишат от музея. Следващи по интерес са средновековният град Червен, историческата експозиция, Пантеонът на възрожденците, музеят на градското всекидневие (Къщата на Калиопа) и Римска крепост \"Сексагинта Приста\". Сред туристите в цялост има 8% спад, което според музея представлява връщане към нормалните нива след интереса към новите експозиции през последните години. Обратно на морето, в Бургас 22 хиляди посещения са имали eтнографския, археологическия и историческия музей на града, обединени в  6000 от тях са за изложбата \"Живи тропически пеперуди\", която се провежда за четвърта година. За три месеца през изминалата година музеят беше затворен.", "date": "2018.02.28", "title": "Царевец и търновските музеи са най-посещаваните сред историческите обекти"}
{"url": "https://www.dnevnik.bg/evropa/2018/02/28/3136328_kum_es_ili_kum_zadunena_ulica_nakude_vurviat_zapadnite/", "text": "Когато Жан-Клод Юнкер стана председател на Европейската комисия, даде ясно да се разбере, че бъдещото разширяване на Европейския съюз не е част от основния дневен ред на Брюксел, отразявайки умората от приемането на нови държави членки, която завладя Европа, пише бившият шведски премиер и външен министър Карл Билд в коментар за Европейския съвет за външна политика. Юнкер изрично подчерта, че по време на мандата му няма да има разширяване на ЕС. Изказването му бе като студен душ за балканските страни, които се опитваха да използват надеждите за еврочленство като лост за плановете си за вътрешни реформи. Постепенно обаче дойде осъзнаването, че новият подход е бил грешен, пише Билд. Западните Балкани продължават да бъдат нестабилна зона и един застой в процеса на разширяване вероятно ще навреди на европейската стабилност. Бежанската криза, която започна през есента на 2015 г., бе доказателство за значението на региона за останалите страни от ЕС. Ето защо според Билд в момента има интерес от съживяване на процеса на разширяване с тези държави. Новата  стратегия на Европейската комисия за Западните Балкани  цели да превърне този подновен интерес към региона в конкретни политики. Тя предлага перспектива за най-напредналите в процеса, Сърбия и Черна гора, да станат членки на ЕС през 2025 г. и кани останалите също да ги догонят. Според Карл Билд дали това е реалистично или не предстои да се види. Комисията ще представи шест различни \"водещи\" инициативи, които да помогнат на държавите да напреднат. Страните членки ще имат думата за стратегията, когато изготвят заключенията си на Европейския съвет през юни. Преди това българското председателство на Съвета на ЕС ще организира специална среща между лидерите на ЕС и на Западните Балкани в София през май. Дори и да има цялостна подкрепа за амбициите, изразени от еврокомисията, разширяването остава политически чувствителен въпрос за много държави и процесът лесно може да бъде осуетен от популистки сили, коментира Билд. Има три предизвикателства, които според него всяка страна кандидатка трябва да преодолее, за да стане член на ЕС през 2025 г. - вътрешни реформи, двустранни спорове и готовност на ЕС. Вътрешните реформи В свое съобщение еврокомисията нарисува мрачна картина на ситуацията във въпросните страни. Според Брюксел там се наблюдават връзки с организираната престъпност и корупция на всички нива в правителството и администрацията, както и засилено преплитане между обществените и частните интереси. Всичко това подхранва чувството за безнаказаност и неравенство. Друг проблем е широката политическа намеса и контрол върху медиите. Освен това критични елементи от икономиките в региона не са конкурентоспособни, наблюдават се прекомерна политическа намеса и недоразвит частен сектор. Според еврокомисията \"нито една от страните на Западните Балкани не може да бъде сметната за функционираща пазарна икономика, нито пък има способността да се справи с конкурентния натиск и пазарните сили в съюза\". Перспективата за еврочленство през 2025 г. означава, че преговорите за присъединяване трябва да приключат през 2023 г., за да има време за ратификация от националните и от Европейския парламент. Това оставя на водещите страни малко повече от четири години, за да поправят съществените недостатъци в обществата и в икономиките си, отбелязва Билд. Двустранните въпроси Еврокомисията изрично изисква всички двустранни спорове между различните страни да бъдат решени, преди те да станат членки на ЕС. Това условие е свързано с горчивия опит от последиците, когато споровете не са били решавани преди еврочленството,  например в случая с Хърватия и Словения и морската им граница . То може да бъде истинска спирачка, що се отнася до разширяването към Балканите, смята Карл Билд. Като част от  спора за името на Македония  между Скопие и Атина Гърция блокира всякакъв напредък на Македония към членство в НАТО или ЕС. Дали въпросът ще бъде решен по окончателен или временен начин през следващите няколко месеца ще бъде от ключово значение за цялата стратегия за разширяването. Ако този спор не може да бъде потушен, това ще хвърли сянка на съмнение върху способността да се разрешат няколко други поне толкова трудни въпроси. Повечето са свързани с Хърватия и мнението на комисията, че те трябва да бъдат решени, дава на Хърватия силна позиция в диспутите. Най-сложният е въпросът за 135-километровата граница по р. Дунав между Сърбия и Хърватия. Според Билд най-критичният от всички двустранни въпроси засяга  отношенията между Косово и Сърбия . Еврокомисията посочва, че \"ефективно и всестранно нормализиране на връзките между Белград и Прищина\" е спешно необходимо, и призовава за \"всеобхватно, правно обвързващо споразумение за нормализиране на отношенията\" като условие за напредъка на Сърбия и Косово по европейските им пътища. Това няма да бъде лесно. Общественото мнение в Сърбия  все още не е готово да приеме официално признаване на Косово  за независима държава, а политическото мнение в Косово вероятно няма да приеме нищо по-малко от това. ЕС е разделен по въпроса, като пет държави членки  не признават независимостта на Косово . Освен това според Билд е малко вероятно Русия да се сдържи от това да изрази подкрепата си за сръбската позиция, с което ще направи битката за общественото мнение в страната още по-трудна. Готовността на ЕС Не е напълно ясно какво има предвид еврокомисията, когато казва, че \"съюзът трябва да бъде по-силен и по-здрав, преди да стане по-голям\". Това твърдение според Билд изглежда отразява класическото колебание, че разширяването може да отслаби съюза по някакъв начин. По думите му трябва да се припомни, че всяко отделно разширяване е срещало вътрешна съпротива на това основание, но не може да се отрече, че днешният ЕС е по-силен в сравнение с някогашната Европа на шестте. По един въпрос комисията е ясна, посочва Билд. Тя казва, че е необходим  по-ефективен механизъм , който да гарантира, че могат да се вземат ефективни мерки за справяне със системни нарушения на европейските ценности от която и да е страна от ЕС, както и че през октомври ще представи предложение в това отношение. Според еврокомисията договорите за присъединяване могат да предоставят правна рамка за подобен механизъм, който да бъде установен \"в рамките на договорите\". Това е по-лесно да се каже, отколкото да се направи, смята Билд, и ще зависи в голяма степен от развитието на настоящия  спор с Полша . Малко вероятно е да има единно съгласие за варианта Брюксел да получи допълнителни правомощия в това отношение. А ако комисията иска да уреди въпроса с присъединяващите се страни, ще може да го направи само с мандат от държавите членки. Освен това едно евентуално разширяване с всички страни страни от Западните Балкани ще увеличи еврокомисията от 27 до 33 членове, а дори и сега съществува мнението, че тя е твърде голяма.", "date": "2018.02.28", "title": "Към ЕС или към задънена улица: Накъде вървят Западните Балкани"}
{"url": "https://www.dnevnik.bg/intervju/2018/02/28/3122773_ivan_velkov_obshtinski_suvetnik_rezultatite_ot/", "text": "- Не може да има недостатъци в управлението, когато такова на практика няма. Аз идвам с опит от корпоративния свят, където се очаква всяко управление да е активно и ефективно. А не само да се спазват процедури и инструкции, писани преди десетилетие, и то в някакъв чиновнически соц стил, архивирани в папки и класьори. Нагледал съм се на бездарно управление на всички нива. Защо това на парка трябва да е различно? Аз не виждам управление на Витоша. Командно-административно да се плащат заплати на някаква дирекция, в която има 30 или 40 човека на щат, а не да се решават проблемите, за мен не е управление. Това не е ръководство, a номенклатура. Паркът не се управлява, а просто съществува. Паркът не е на общината, а е държавен. Той е съществена част от планината, а към планината имат отношение няколко общини и области, което значи, че по много теми и като проблеми, и като решения е задължително участието на няколко министерства и държавни агенции. Паркът като география попада на територията на Столичната община, но тя има само задължения и ангажименти, не и реални права. Много от хората обаче очакват и настояват именно общината, кметът и общинският съвет да са виновните и отговорните за целия набор от затлачени теми и проблеми. Когато се смесват проблемите в планината с липсата на управление на парка и липсата на достъп до него се смесват отговорности и се получават спорове и разминавания кой за какво отговаря и  кой какво не е свършил . Резултатите обаче са толкова плачевни, че никой не е целият в бяло и никой не може да докаже, че си е свършил работата. Задълженията на общината, през ресорните отдели, районните кметове и кметства в подножието на планината са за адекватен достъп, градски транспорт, поддържане и почистване на пътищата и т.н. - Никакъв не е. Пътищата, които би трябвало да се поддържат от общината, отдавна имат нужда от рехабилитация. Начинът, по който до тях могат да стигат  градски транспорт или автомобили, е далеч от оптималното . Фойерверки от сорта, че се пуска още един автобус или още една линия сезонно или експериментално, са само опити за нещо. Те са далеч от реалните нужди и възможности. Алтернативни идеи за миниелектробуси или с екологични дизелови такива с достатъчно мощност също ги има, но липсва активното управление на всички нива. Това е големият проблем. Достъпът до планината освен автомобилен трябва да бъде и велосипеден, и пешеходен. Това също е част от обща система за достъпност. Пешеходната и велосипедната връзка между планината и града е просто отрязана и прекъсната от околовръстното шосе. Сега има намерение да се появят няколко пасарелки над Южната дъга. Те ще са по типов проект, който, ако се възприеме, ще може да се прави и по други места. Това ще е някакъв опит за компенсация. Лифтове трябва да има. Най-нормалното нещо е лифтовете и влековете в парка просто да бъдат ремонтирани и да тръгнат. От всичките налични лифтове и влекове според мен и според специалисти, с които съм говорил нееднократно, има само един сбъркан и трябва да бъде сериозно преосмислен като трасе и траектория, и това не е кабинковият. Но може би трябва да мислим и за въжени линии, минаващи над Южната дъга на Околовръстното. Градски лифтове има във всички туристически дестинации в редица столици по света и това не е никакво кощунство. Не става въпрос само за лифтовете вътре в парка, а за лифтове, които да осигуряват въжен достъп до зони в планината, които преди са се използвали, а сега - не. Лифтът е и си остава екологичен транспорт. - Важно е, защото очевидно ще спре разговорите по темата и ще може да се започне истинската работа. Един от начините Столичната община да може да упражнява контрол и да работи по въпроса е при създаването на специализираните устройствени планове за зоните, които ще имат огромно значение за населените места в няколкото прилежащи района и кметствата в планината. Там има добри идеи и примери за общи цели. Като например и кметът, и жителите на Бистрица се бориха за запазването на един от малкото ни биосферни резервати, който беше под въпрос дали ще запази статута си - Бистришко бранище. Имаше реална възможност административно да отпадне от списъка в резерватите, което е показателно за възцарилия се нихилизъм. Не може да се гордееш с природните си богатства, ако ги губиш. Новата концепция на ООН за биосферните резервати дава възможности за управление на природните ресурси. И няколко други общини в България го правят. Истинско управление, развитие и надграждане, а не както досега - колчета с бодлива тел, но и двойни стандарти за свои хора. - Това е откровено безумие. Да се  увеличава зоната за застрояване , без да е ясно защо, с каква цел и дали отговаря на дългосрочната стратегия за развитие на общината, града и жителите му, и то на този етап, е нелепо. В този прословут план въобще не би трябвало да има поставени такива екстензивни цели. Освен ако някой преднамерено не ги е поискал в заданието за плана. Да се възстановят съществуващите хижи и съоръжения е трудоемка, но полезна задача, защото след възстановяването им може да се окаже, че капацитетът им отговаря в огромна степен на оптималното потребление на парка. Тази българска чорбаджийска страст да се строи на гола поляна, защото е по-лесно и по-евтино, е много вредна и за планината ще е пагубно. Това го виждаме на всяка крачка в кварталите в София. Целият европейски и световен цивилизационен строителен свят всъщност реновира, а не строи наново. Най-ценните и интелигентни примери за стопанисване на сгради, съоръжения и среда са, когато в съществуващата създаваш нов смисъл и съдържание. Нещо, което аз и мои колеги от професионалния ми кръг гледаме с болка и съжаление, защото на практика продължава да не се случва в София. Актуализирането на плана сигурно ще даде възможности на общината да е по-активна и по-приета в преговори в процесите оттук нататък за развитието на цялата зона. Не само за ските или инфраструктура. Комплексно. Без него има лесен аргумент защо не се прави нищо, както често чуваме. Може да се прави много и сега и без този план. Резултатите биха дошли на принципа на преговори, сътрудничество. Като се размахват нормативни документи и се оправдаваме с процедури, очевидно не постигаме нищо. Докато не търсим общия интерес, нищо няма да се промени. България е нормативно-номенклатурна държава, а не логическо-прагматична. Тук не се преследват цели и интереси на базата на някакъв устойчив win win модел. Тук се гледа как е по закон, а че законите имат вратички, си го знаем само ние. Това е причината в България да няма истински чуждестранни инвеститори. Защото има назначени управници, които им обясняват, че има много начини едно нещо да не стане, но има вратички, които само ние си знаем. Затова сме опрели дотам частният интерес да се урежда с пролуки. - Публично-частно партньорство на всички нива. Не спорове между страни. Истинско партньорство - както се прави по света. С правила и общи интереси. Не надхитряне с нормативни документи с изтекла давност и \"концептуални\" спорове от сорта частна собственост или обществен интерес. Решението е в публично-частните партньорства, с които да се търси консенсус за общите цели и теми, и тогава съм убеден, че ще се намерят далеч по-добри решения от това, което сега двете или трите страни размахват като лозунги.", "date": "2018.02.28", "title": "Иван Велков, общински съветник: Резултатите от управлението на Витоша са плачевни"}
{"url": "https://www.dnevnik.bg/sviat/2018/02/28/3137242_ubiistvoto_koeto_raztursi_slovakiia/", "text": "Словакия минава за образцова страна в сравнение със средноевропейските си съседки. За разлика от Чехия, Полша или Унгария в Словакия популистките тенденции са по-слаби, а премиерът  Роберт Фицо  непрекъснато подчертава, че - независимо от споровете по европейската бежанска политика - неговата страна принадлежи към сърцевината на Европа и винаги играе конструктивна роля в ЕС. Словашката икономика е обвързана с ЕС повече от всички останали в съседство, а през 2009 година страната успешно въведе и общата валута. Сега обаче в тази оптимистична картина зейна грозен процеп:  разследващият журналист Ян Куцяк  и приятелката му Мартина Кушнирова станаха жертва на показен разстрел в дома им във Велка Мача на 60 километра от Братислава. Хладнокръвното убийство, извършено с целенасочени изстрели в главата и в гърдите, дълбоко разтърси цяла Словакия, защото очевидно е свързано с работата на журналиста - поне такава е версията на следствието. Словашкото политическо ръководство видимо е шокирано. Премиерът Роберт Фицо нарече убийството \"небивало досега посегателство срещу свободата на словото и демокрацията\", а правителството му незабавно обяви награда от 1 милион евро за информации, които биха довели до залавянето на извършителите. Шефът на словашката полиция Тибор Гашпар нарече убийството \"професионална екзекуция\", която очевидно била свързана с работата на Куцяк. По този начин Словакия се оказва в срамния списък на онези държави, където журналистите стават жертва не само на заплахи и репресии, но и на ликвидация - Русия, Украйна, няколко балкански страни, а и Малта, където през октомври миналата година беше убита разследващата журналистка  Дафне Каруана Галиция . В момента никой не знае кой може да е поръчал екзекуцията. Предполагаеми мотиви има колкото щеш. През последните месеци 27-годишният журналист от портала Aktuality.sk пишеше за връзките между управляващата социалдемократическа партия с ляво-националистически уклон, корумпирани предприемачи и организираната престъпност в страната. Заради тези свои публикации Куцяк беше заплашван от словашкия предприемач Мариан Кочнер, който има лоша слава заради съмнителни сделки с недвижими имоти. Според друга версия обаче Куцяк може да е станал жертва на италианската мафия. Британско-словашкият журналист Том Никълсън обяви, че двамата с Куцяк паралелно са разследвали измамнически схеми с пари от европейските фондове, които италианската мафия въртяла в Словакия. \"Независимо от това кой стои зад убийството, това ужасяващо и шокиращо деяние хвърля тежка сянка върху дългия и сложен път на Словакия към правовата държава\", казва словашкият политолог Григорий Мешезников. Откакто през 1993 Словакия обяви своята независимост, в страната не е имало  убийство на журналист , но списъкът с атаки срещу представители на медиите е дълъг. През юни 2016 г. беше запалена колата на разследващия журналист Милош Майко. Други двама разследващи журналисти вече от години се водят за безследно изчезнали: през април 2008 г. изчезна Павол Рипал, а през март 2015 г. - Мирослав Пейко. Многобройни брутални нападения срещу журналисти имаше най-вече през 1990-те години по време на полуавторитарния режим на премиера Владимир Мечиар, а разкриваемостта беше почти нулева. Сегашният премиер Роберт Фицо също не гледа с добро око на критичната журналистика и на независимите медии. За журналистите Фицо неведнъж е използвал определения като \"идиоти\", \"хиени\", \"задници\", \"антисловашки проститутки\" или \"клозетни паяци\", а редакторите на големия словашки вестник \"Сме\" за известно време бяха отстранени от неговите пресконференции. С всичко това Фицо реагира най-вече на журналистически разследвания за корупционни афери, свързани с неговата партия и със самия него. А такива афери - колкото щеш, независимо от лъскавия имидж на Словакия. Така например съпартиецът на Фицо и негов министър на вътрешните работи Роберт Калинак вече от доста време се намира под сериозен натиск заради подозрения в корупция. Твърди се, че Калинак е помогнал на бизнесмена Ладислав Бастернак да се отърве от обвинения в данъчни измами, като успоредно с това той самият има дялово участие в една от фирмите на Бастернак. Самият Фицо живее като наемател в жилище, което принадлежи на същия този предприемач. Въпреки многократните масови демонстрации срещу корупцията, въпреки вотовете на недоверие, внесени от опозицията, Калинак до ден днешен отказва да подаде оставка. Неразкрити си остават и други афери - например един от най-големите скандали, свързани с политическа корупция. Аферата, известна под името \"Горила\", се върти около приватизационни обекти, които корумпирани политици и държавни служители изгодно осигурили на инвестиционната група \"Пента\" - разбира се, срещу тлъсти комисиони. Твърди се, че и сегашният премиер Фицо е участвал навремето в схемата. Окончателна яснота няма и до днес. Разстрелът на Ян Куцяк и неговата приятелка отново изважда на бял свят всички тези потулени корупционни скандали. А това може да се окаже изключително опасно за сегашните управници, казва политологът Григорий Мешезников: \"Ако не успее бързо да разкрие убийството на Куцяк и неговата приятелка, правителството неминуемо ще попадне под силен натиск за оставка.\"", "date": "2018.02.28", "title": "Убийството, което разтърси Словакия"}
{"url": "https://www.dnevnik.bg/sport/2018/02/28/3137095_bulgariia_shte_ima_edin_uchastnik_v_paraolimpiiskite/", "text": "България ще има един участник в параолимпийските игри в Пьонгчанг. Светослав Георгиев ще се впусне в ски бягането за хора с нарушено зрение, заяви председателят на Българската параолимпийска асоциация Илия Лалов пред \"Дневник\".  Параолимпийските игри ще се проведат от 9 до 18 март. България ще е една от малко повече от 50 страни участници, а общият брой на спортистите е около 700. Лалов заяви, че целите са различни спрямо летните параолимпийски игри в Рио 2016, където България имаше високи очаквания. \"В ските не сме толкова силни\", каза председателят на асоциацията. Страната има 15 медала, от които пет златни, но всичките са от летни параолимпийски игри. В Рио Ружди Ружди стана шампион. Георгиев има опит от параолимпийските игри, като се състезава и в Сочи преди четири години. Сега отново негов водач и треньор е Иван Бирников. Двамата заминават за Пьонгчанг на 3 март. В Сочи 2014 Георгиев стана 16-и в квалификациите в спринта на 1 км в ски бягането за хора с нарушено зрение. Тогава другият българин Желяз Колев се нареди последен на 18-ото място. Преди четири години Георгиев завърши на последната 19-а позиция на 10 км свободен стил. Във Ванкувър 2010 България участва с трима спортисти, като и тримата се състезаваха в ски бягането за хора с нарушено зрение - Йоана Ерменкова, Александър Стоянов и Иван Вътов. Тогава и тримата бяха в дъното на класиранията в дисциплините, в които участваха.", "date": "2018.02.28", "title": "България ще има един участник в параолимпийските игри в Пьонгчанг"}
{"url": "https://www.dnevnik.bg/bulgaria/2018/02/28/3137373_trakiia_e_zatvorena_mejdu_iambol_i_burgas_a_hemus_ot/", "text": "Магистрата \"Тракия\" е затворена между Ямбол и Бургас в двете посоки за всички пътни превозни средства заради снега и навяванията, съобщиха от Агенция \"Пътна инфраструктура\". Сутринта ограничение беше в участъка от Карнобат до Бургас, но по обед пътят беше затворен от Ямбол. Като алтернативен маршрут може да се ползва пътят през \"Петолъчката\". Там е затворено за товарни автомобили над 12 тона. Малко след 14 часа беше затворена и магистрала \"Хемус\" от Каспичан до Варна. Причината е обилен снеговалеж, силен вятър и снегонавявания. Останалите затворените пътища: . Обходният маршрут е Стара Загора – Нова Загора – Гурково. Дуранкулак - Варна. Русе- Разград - Шумен. Гавраилово – Сливен  От Агенция \"Пътна инфраструктура\" съобщиха, че пътищата в страната се почистват от 1459 машини. В подкрепа на АПИ в област Плевен и днес са военнослужещи от 55-и инженерен полк от Сухопътните войски. Трети ден те продължават да оказват помощ на населението в района. Днес военните ще разчистват с техниката си пътни участъци между селата Лозица, Любеново и Въбел в община Никопол. В снежните преспи там има закъсала снегопочистваща техника и автомобили. Днес е неучебен ден в Бургас, Свищов и седем общини в Добричко Междувременно Би Ти Ви съобщи, че днес е неучебен ден в Бургас заради снега. В общината заседава кризисен щаб. От Община Свищов обявиха, че денят е неучебен за всички ученици от общинския център и останалите населени места в региона. Причината е влошената метеорологична обстановка, която затруднява придвижването на децата и младежите. Днес няма да се учи и в седем общини в област Добрич. Става въпрос за самия град Добрич и общините Добричка, Тервел, Генерал Тошево, Каварна, Шабла и Крушари, без Община Балчик, съобщението е на радио \"Фокус\"-Варна. Учениците от Бобов дол са в двудневна ваканция заради лошото време.", "date": "2018.02.28", "title": "\"Тракия\" е затворена между Ямбол и Бургас, а \"Хемус\" от Каспичан до Варна (обновена в 14.30 ч.)"}
{"url": "https://www.dnevnik.bg/sviat/2018/02/28/3137179_shte_moje_li_malkata_merkel_da_nasledi_germanskiia/", "text": "Избирането на Анегрет Крамп-Каренбауер  за генерален секретар на управляващата партия  в Германия я поставя във водеща позиция за наследяване на Ангела Меркел като канцлер, след като прекара по-голямата част от кариерата си в градче на френската граница. АКК, както често е известна тя, съчетава социален консерватизъм с леви икономически възгледи и е близка съюзничка на Меркел. Но поемането на важна национална роля в Християндемократическия съюз (ХДС) е голяма крачка за скромната 55-годишна жена, която досега беше премиер на провинция Саарланд и обича да се облича като чистачка на годишния карнавал преди великите пости. Наричана \"Мини-Меркел\" от германските медии, тя поема пост, който Меркел заемаше, преди да стане канцлер, и все повече е смятана за неин най-вероятен приемник, въпреки че вече е сключена коалиционна сделка, която ще задържи Меркел на власт. След своето избиране вчера Крамп-Каренбауер каза: \"В живота на всеки настъпва време, когато вече не е достатъчно да сочиш и да казваш, че той или тя трябва да направи това, но ти самият трябва да отговориш... Затова поставям себе си в служба на партията.\" В новата си роля тя ще организира партията, предизборните кампании и конгресите, ще подкрепя работата на партийната ръководителка Меркел и ще представлява възгледите на ХДС навън. Масово продаваният вестник \"Билд\" отдава привлекателността на Крамп-Каренбауер на това, че тя е \"много обикновен човек\", с когото обикновените германци могат да усетят близост. Крамп-Каренбауер обаче каза веднъж за себе си: \"Трудно мога да бъда сложена в рамки.\" Тя привлече вниманието и уважението на своите колеги консерватори миналата година, когато постигна решителна победа на провинциални избори, които Меркел определи като \"сензационни\". Нейният триумф отклони вниманието от Мартин Шулц, който тогава тъкмо беше избран за лидер на съперническите социалдемократи, и даде тласък на консервативния ХДС преди федералните избори.  Политически рискове, социален консерватизъм Тя стана първата жена - премиер на Саарланд, и доби известност през 2012 г., когато се отказа от трипартийна коалиция със Зелените и либералните свободни демократи  след едва пет месеца управление . Този рискован ход разтревожи някои консерватори, но се отплати, когато тя излезе като победител от последвалите предсрочни избори. По икономическите въпроси тя споделя възгледите на лявото крило на ХДС и е твърд застъпник на минималната заплата. Преди националните избори през 2013 г. тя предложи най-високата данъчна ставка да бъде вдигната на 53 процента, поради което Райнер Брюдерле от свободните демократи я нарече \"социалистка, преоблечена в черно (цвета на ХДС)\". По обществените въпроси обаче тя е консервативна - противопоставя се на рекламирането на абортите, а през 2015 г. предизвика противоречие, като каза, че разрешаването на еднополовите бракове може да отвори вратата за кръвосмешение и многоженство.  Нейният консерватизъм се проявява в съвременни форми. Тя се е омъжила на 22 години, но съпругът ѝ - бивш минен инженер, стои вкъщи, за да гледа децата им, докато тя се съсредоточава върху кариерата си. \"Съпругът ми и аз имаме много прагматично споразумение от самото начало: който печели повече, работи на пълно работно време\", каза веднъж тя. \"Затова си разменихме класическите роли.\" Дъщеря на директор на училище Крамп-Каренбауер е дъщеря на директор на училище и е израснала в католическо семейство. Ходи на църква в неделя и не яде месо в петък.  Крамп-Каренбауер казва, че не иска ХДС да се придвижва надясно, въпреки че партията загуби избиратели за сметка на крайнодясната, антиимигрантска партия \"Алтернатива за Германия\" на изборите през септември. Тя обаче призовава за по-строг подход към кандидатите за убежище, които заблуждават властите за своята самоличност, и за по-решителни действия в областта на депортирането. Крамп-Каренбауер е твърд поддръжник на квотите за жени в надзорните съвети на компаниите и превръща цифровизацията и засилването на връзките със съседна Франция в свои любими проекти. ХДС е изправен пред призиви за нови лица в ръководството след разочароващия изборен резултат през септември, когато той остана най-голямата партия, но не успя да спечели мнозинство. \"Тя много добре представлява един модерен ХДС\", каза лидерът на младежкото крило на ХДС Паул Цимяк. Трудовата етика на Крамп-Каренбауер, която определя себе си като оптимист, впечатли Меркел, когато тя продължи да преглежда коалиционните документи, докато лежеше в болница след автомобилна злополука миналия месец. Малък опит във федералната политика Крамп-Каренбауер е живяла през целия си живот в западния град Пютлинген с население около 20 000 души. Тя е почитателка на австралийската рок група Ей Си/Ди Си и се гордее, че може да прави супа от говеждо месо. Определя себе си като книжен плъх и гледа костенурки като домашни любимци. Първоначално искала да бъде домакиня и мислела да стане учителка, но се присъединила към ХДС, когато била на 18 години, и започнала да учи политология и право. Започва кариерата си като градски съветник, а по-късно постъпва на работа като съветник по планирането и политиката в местната структура на ХДС, след което през 2000 г. става първата жена, вътрешен министър на провинция в Германия. \"Няма задача, която да не можете да поверите на Анегрет\", каза през 2000 г. бившият премиер на Саар Петер Мюлер. Крамп-Каренбауер е член на националния изпълнителен комитет на ХДС от 2010 г. и е смятана за компетентна във всякакви области. Нейният единствен предишен опит във федералната политика обаче беше в края на 90-те години на ХХ век, когато тя замени друг депутат в долната камара на парламента за около седем месеца, след което загуби това място на изборите през 1998 г.  Тя казва, че не е планирала да прави политическа кариера, но поредица от \"щастливи съвпадения\" са ѝ помогнали да постигне това. ", "date": "2018.02.28", "title": "Ще може ли \"малката Меркел\" да наследи германския канцлер"}
{"url": "https://www.dnevnik.bg/sviat/2018/02/28/3137200_predizbornite_debati_v_italiia_podminaha_neiniia/", "text": "Броени дни преди парламентарните избори с очертаващ се несигурен резултат малцина кандидати проявяват интерес към това, което според някои е петролът на красивата страна: туризмът и културното наследство. В страна, благословена с климата си и съхраняваща най-голямото културно наследство на човечеството, темата наистина не намери отзвук. Матео Ренци стана \"бащата\" на идеята за  \"културен билет\" от 500 евро , отпускан на италианците на 18 години. Когато бе на власт, той бе превърнал италианското културно наследство в едно от основните си оръжия за спечелване на битката. Днес лидерът на левоцентристите се ограничава с припомнянето на тази мярка и настоява инвестициите в културната сфера да бъдат извадени от европейския \"пакт за стабилност\". А неговият съперник от крайната десница  Матео Салвини  обещава да създаде министерство, което да отговаря само за туризма. Сегашната му липса според Салвини е същото толкова неуместна, колкото \"ако Саудитска Арабия нямаше министерство на петрола\". Истината е, че секторите на туризма и културата, които преживяват истински бум, \"тежат\" в Италия с близо 250 милиарда евро. \"Работим на пълни обороти\", със задоволство коментира Тео Арвелино, на 55 години, чието ново поприще е туризмът в Пулия (югоизточната част на Италия). Той изоставя западащата си компания за внос на hi fi материали и навлиза в сектора през 2003 г. Справя се добре: неговият хотел \"Масерия Сервароло\", напълно възстановен в старинния му вид, вече е запълнен за това лято. За Тео Арвелино и за мнозина други, направили същия избор през последните години, част от Мецоджорно,  бедния юг  на полуострова, вече в известна степен е на път да вземе реванш от по-облагодетелствания север. \"Италианците, които идват от севера, ни вземат за модел\", твърди той. С море, лозя и маслинови дървета регионът на Пулия наистина няма паметниците на Рим или Флоренция, но неговото изкуство да се живее и гастрономията му привличат заможни туристи, често чужденци. Това дърпа нагоре целия регион: \"Сега в Пулия се произвеждат висококачествени вина, а не купажното вино с 18% добавки на други европейски вина\", твърди Арвелино. Атракционен парк Далече сме от туристическия модел mordi e fuggi (\"хапваш и бягаш\"), констатират авторите на неотдавнашно проучване на министерството на културата и туризма. С други думи, от модела на \"нискобюджетния\" туризъм, който е наводнил няколко големи градове като Венеция, Флоренция и Рим, но няма реален икономически принос. Тези \"градове на изкуството\" всяка година посрещат милиони посетители - близо 25 милиона само в Ла Серенисима (Венеция), които обаче се задоволяват с това да хапнат \"дълбоко замразена пица\" след обиколка от няколко часа в центъра, оплаква се Алберто Кастелвекио, професор в университета Luiss в Рим. Според сп. \"7 дни\" Венеция, \"най-красивият град в света\", е на път да се превърне в голям \"атракционен парк\", за който някои туристи дори се питат дали затваря през нощта! \"Италианците имат прекрасни градове, но те не могат да разказват за тях\", анализира Кастелвекио, който съжалява, че те се възприемат като места, които трябва да бъдат посетени, а не като места за живеене за разлика от Лондон, Берлин или Париж. Рафаело де Руджери, кмет на Матера (в Южна Италия), избрана за европейска столица на културата през 2019 година, планира да поправи тази грешка. Макар \"в Матера да изобилстват пицарии, тук се усеща духът на хилядолетна история\", заявява кметът на този град. Неговият исторически център е оформен от жилища, издълбани в скалата, преди възприемани като мизерни, а вече вписани в наследството на ЮНЕСКО, и бе декор за филма \"Страстите Христови\" на Мел Гибсън. Де Руджери възнамерява да използва всичките ресурси на закон, гласуван в края на 2016 година, който позволява на кметовете да забраняват дейността на търговските обекти, които са несъвместими със стойността на културното наследство. \"От Матера трябва да тръгне работещият модел на Мецоджорно\", допълва той и пояснява, че работи за това градът му да стане и лаборатория за новите технологии. Все още обаче всичко това предстои: градът така и не е свързан с националната железопътна мрежа, а в района на Базиликата, където той се намира, няма нито едно летище.", "date": "2018.02.28", "title": "Предизборните дебати в Италия подминаха нейния \"петрол\" - туризма"}
{"url": "https://www.dnevnik.bg/sviat/2018/02/28/3137375_germanskata_armiia_moje_da_razchita_na_polovinata_si/", "text": "По-малко от половината германските подводници, бойни самолети и някои ключови оръжия са готови да бъдат използвани. Причините за това са дефекти в качеството или липсващи резервни части. Изводите са на доклад от 106 страници за състоянието на германските въоръжени сили, предаде \"Ройтерс\". В документа се казва, че много ключови оръжейни системи са в незадоволителна готовност. Подобряването на боеспособността става бавно, като за целта са необходими повече пари, се констатира в доклада. Ако бъде одобрено, новото германско коалиционно правителство се очаква да гласува за увеличаване с 10 милиарда евро на средствата за бюджета за отбраната на Германия за следващите четири години, припомня агенцията. В доклада на министерството на отбраната се казва, че средно през 2017 г. само 39 от 128-те изтребители \"Юрофайтър\" са били на разположение заради дългия период на поддръжка и недостига на различни резервни части. Въпреки това страната е имала достатъчно самолети за въздушните мисии над балтийския район и за участието в мисиите на НАТО, но недостигът на самолети се е отразил върху тренировъчните полети на пилотите. Всичко това поражда безпокойство, преди Германия да оглави от 2019 г. на силите на НАТО за бързо реагиране. По-рано този месец парламентарен доклад също критикуваше готовността на германските въоръжени сили и изтъкваше проблемите на армията с недостига на персонал и на оборудване.", "date": "2018.02.28", "title": "Германската армия може да разчита на половината си въоръжение, показва доклад"}
{"url": "https://www.dnevnik.bg/zelen/2018/02/28/3137224_stolichnata_obshtina_shte_obsujda_s_grajdani_kredit_ot/", "text": "Желанието на Столичната община да изтегли креди за 67 млн. евро от Европейската инвестиционна банка ,  за да направи инсталация за изгарянето на отпадъци - инсинератор, в ТЕЦ \"София\",  ще бъде подложено на обществено обсъждане днес. Срещу предложението вече се обявиха от \"За Земята\" и политическите партии \"Да, България\", \"Зелените\", ДЕОС и ДСБ . Според всички тях инсталацията ще отделя високи нива на фини прахови частици, които са основният замърсител на въздуха в София. Обсъждането ще се проведе от 10 ч. днес в сградата на Столичната община на ул. \"Московска\". За кредита общината ще кандидатства заедно с дружеството си \"Топлофикация София\", което вече се управлява временно от бившия директор на Общинска банка Александър Чакалски. Причината е, че доскорошният директор на общинското дружество Георги Беловски подал оставка по \"лични причини\". Изграждането на инсинератор е последният етап от проекта на общината за обработването на отпадъците, след като в района на Кремиковци вече бяха изградени заводът за преработка на отпадъци и производство на RDF гориво, известен като \"завода за боклук\", и инсталацията за биологично третиране и компостиране на биоразградими отпадъци. През юли след дълга дискусия  Столичният общински съвет взе решение да изгради инсинератора , като основните аргументи на съветниците от ГЕРБ бяха, че  така \"Топлофикация София\" ще си спести 10% от разходите за газ, а самата инсталация ще реши екологичните проблеми на ТЕЦ \"София\". В средата на миналата седмица от  \"Да, България\" поискаха от кмета на София Йорданка Фандъкова  да предостави решението за избор на технология за оползотворяване на RDF горивото, идеен проект за инсталацията, прединвестиционно проучване, анализ за разходите и ползите, оценката за въздействието върху околната среда (ОВОС). Според позиция от  вчера на на ДЕОС,  \"Зелените\", ДСБ, \"Да, България\" и БЗНС \"не е известен случай в света подобно съоръжение да работи рентабилно\", като проектът предвиждал генерираното количество боклук в София до 2030 година да се увеличи на 670 000 тона, а практиките в Европа имат за цел да намаляват тези количества.", "date": "2018.02.28", "title": "Столичната община ще обсъжда с граждани кредит от 67 млн. евро, за да гори боклук"}
{"url": "https://www.dnevnik.bg/sport/2018/02/28/3137315_kak_shte_se_otraziat_na_bulgarskite_otbori_promenite_v/", "text": "От следващия сезон европейските клубни турнири и най-вече Шампионската лига ще бъдат много \"по-приятелски\" към големите футболни нации. Промените,  обявени още през лятото на 2016 г. , бяха утвърдени във вторник след  конгреса на УЕФА в Братислава . Те ще важат за тригодишния цикъл между 2018 и 2021 г. Промените ще направят влизането в групите на най-силния клубен турнир още по-трудно за отборите от по-малките страни като България. Половината места вече са гарантирани за четирите лиги с най-висок коефициент - испанската, германската, английската и италианската, а през квалификациите ще преминат само шест отбора. Директно в груповата фаза ще влизат първите четири в крайното класиране в Примера дивисион, Бундеслигата, Висшата лига и Серия А, както и победители в Шампионската лига и Лига Европа от предходния сезон. Още осем отбора ще имат директни квоти - по два от страните, които заемат пето и шесто място в ранглистата на УЕФА (Франция и Русия), и шампионите на следващите четири страни с най-висок коефициент (Португалия, Украйна, Белгия и Турция). Квалификациите отново ще са разделени в два потока - шампионски и нешампионски. От първия до групите ще стигнат четири отбора, а от втория - два. Българският шампион ще започне участието си от първия квалификационен кръг и ще трябва да отстрани четири отбора, за да стигне до груповата фаза. Пресявките ще започнат с един предварителен кръг, в който ще участват шампионите на Гибралтар, Андора, Сан Марино и Косово. Този кръг ще представлява минитурнир и ще отсее само един отбор, който ще продължи към първия квалификационен кръг. В първия кръг се включват шампионите на 33-те страни, които заемате местата от 19-о до 51-о в ранглистата на УЕФА. България в момента е на 27-ата позиция с коефициент 15.875, колкото е и сръбският. През новия сезон във втория квалификационен кръг се включват шампионите на Австрия, Хърватия и Румъния. В третия се присъединяват златните медалисти в Холандия и Чехия, а директно от плейофния стартират първенците на Чехия и Швейцария. В потока на отборите, които не са шампионите на своите страни, ще участват завършилите на трето място във Франция и Русия и на второ място в Португалия, Белгия, Украйна, Холандия, Швейцария, Турция, Чехия, Гърция и Австрия. Лига Европа В Лига Европа промените са по-малки. Българските отбори отново ще са три, но за разлика от предишни години сега всеки един от тях ще започне участието си от първия предварителен кръг. Те ще трябва да елиминират по четири съперника, за да стигнат до груповата фаза. Гарантирано място в групите на Лига Европа ще влизат по два отбора от Испания, Германия, Англия, Италия и Франция и по един от Русия, Португалия, Украйна, Белгия, Турция, Чехия и Швейцария. С приоритет сред тях са носителите на националните купи. Ако те са се класирали за Шампионската лига, мястото им се заема от най-предно завършилия в първенството отбор, който не си е осигурил европейско участие. Още десет отбора ще влизат директно в групите на Лига Европа. Това включва четирите тима, които ще отпаднат в плейофния кръг на шампионския поток в квалификации на Шампионската лига, и шестте отбора, елиминирани в третия и плейофния кръг на другия поток. Отборите, които отпаднат в първия, втория и третия (в шампионския поток) квалификационен кръг на най-силния клубен турнир, ще продължат европейското си участие съответно във втория, третия и плейофния квалификационен кръг на Лига Европа. Промените в двата европейски турнира бяха породени от натиска на  големите европейски клубове, които заплашиха да се отделят в свой комерсиален турнир, наричан Суперлига . УЕФА удовлетвори желанието им за повече гарантирани места в груповата фаза. Това доведе до  критики и призиви за промени  от някои организации като Асоциацията на професионалните футболните лиги в Европа (ЕPFL).", "date": "2018.02.28", "title": "Kак ще се отразят на българските отбори промените в евротурнирите"}
{"url": "https://www.dnevnik.bg/skorost/2018/02/28/3136523_toiota_izluska_aigo/", "text": "На автосалона в Женева (6-18 март) \"Тойота\" ще представи миналият през фейслифт модел \"Айго\". От един от най-търсените автомобили в A-сегмента в Европа през миналата година са продадени 85 хиляди бройки, като пазарният му дял е 6.6%. Отвън веднага се забелязват дневните светодиодни светлини във фаровете. LED светлини оформят и светлинния подпис отзад. \"Тойота Айго\" ще се предлага в два нови цвята - маджента и син. Гамата от джанти също е обогатена. В салона приборното табло е с триизмерен ефект. Най-скъпите версии на колата се предлагат в два цвята, с 15-цолови алуминиеви джанти и набора от системи за сигурност  Toyota Safety Sense . В обновеното \"Айго\" познатият трицилиндров мотор е станал още по-икономичен. Мощността е 72 конски сили, а максималният въртящ момент е 93 Нм. С него \"Тойота Айго\" се ускорява до 100 км/ч за 13.8 секунди, а максималната скорост е 160 км/ч. Ефективността на автомобила е подобрена благодарение на по-дълги пета и шеста предавка, серийна старт/стоп система, гуми с понижено съпротивление при търкаляне и оптимизирана аеродинамика. Резултатът е сваляне на разхода на гориво от 4.1 на 3.9 л/100 км. Промени има също в окачването и настройките на волана. Освен това салонът е допълнително обезшумен.", "date": "2018.02.28", "title": "\"Тойота\" излъска \"Айго\""}
{"url": "https://www.dnevnik.bg/sviat/2018/02/28/3137245_germaniia_i_kashata_s_dizela/", "text": "На много места в Германия нивата на азотните оксиди във въздуха често са завишени. Напоследък например в 70 германски града са били отчетени твърде високи стойности, като в 20 от тях става въпрос за многократно превишаване на максимално допустимите нива. В тази връзка някои експерти настояват дизеловите автомобили спешно да бъдат преоборудвани, защото само по този начин можели да се избегнат евентуални забрани за влизане на тези автомобили в градовете. Дизеловият скандал  в Германия и дискусиите за евентуалното въвеждане на подобни забрани предизвикаха радикален спад в продажбите на дизелови автомобили. През 2017 г. са били регистрирани 13% по-малко нови дизелови автомобили в сравнение с предходната година. Затова пък броят на новите коли с бензинови двигатели се е увеличил с 14 на сто. В Германия напоследък са на мода новите, големи автомобили с повишена проходимост – SUV, чиито продажби през 2017 са скочили с близо една четвърт. Известно е, че тези автомобили имат значително по-голям разход на гориво. Според анализатора на Дойче банк Тим Рокоса това развитие влошава ситуацията, дори и ако азотните оксиди, отделяни от дизеловите автомобили, намалеят в резултат на забрани или други рестриктивни мерки. Милиарди за преоборудване? \"При всички положения автомобилната индустрия е изправена пред сериозна криза на доверието, щом като автомобили, които са на не повече от две-три години, изведнъж биха могли да бъдат засегнати от евентуална забрана за влизане в централните градски части\", казва Щефан Брацел от висшия Институт по икономика в Бергиш Гладбах. Ако се преоборудват дизеловите автомобили, отговарящи на стандарта Евро 5, подобни забрани биха могли да се окажат излишни. Но кой ще плати за всичко това? За модернизирането на един дизелов автомобил са нужни към 2000 евро, затова не е трудно да се изчисли, че за всичките шест милиона дизелови автомобила, които се движат по улиците на Германия, ще трябва да се намерят близо 12 милиарда евро. \"Германската автомобилна индустрия е в състояние да понесе подобна финансова тежест, макар че това несъмнено ще я натовари сериозно\", прогнозира Брацел. Но ако бъде решено, че индустрията трябва да поеме тези разходи незабавно, ще последват и съответни искания от съседните европейски страни – например от Франция и Италия, където карането на дизелови автомобили е много широко разпространено. \"В този случай вече ще става дума за преоборудването на 50-60 милиона автомобила, а германските автомобилопроизводители не биха могли да се справят с подобна задача\", казва експертът. Освен това вината за сегашната ситуация не е само на автомобилната индустрия. Политиците често се огъваха пред лобистите. Известно е например, че германски канцлери, а и сегашният канцлер Ангела Меркел от дълго време насам успешно се противопоставят на въвеждането на по-строги европейски норми за вредните газове, изхвърляни от автомобилите. В германското законодателство има множество празноти, които оставят легални и полулегални \"вратички\" за измъкване. \"Политиците имат сериозна вина за сегашната ситуация\", казва в заключение Брацел. Страховете на експертите Въвеждането на \"син стикер\" за онези дизелови автомобили, които изхвърлят малки количества азотни оксиди, можеше още преди години да накара производителите да спазват съществуващите норми. Различни германски екологични организации не от вчера настояват за подобна мярка, но бившият министър на транспорта Александър Добринт с всички сили се противопоставяше на въвеждането им. В коалиционния договор на бъдещото германско правителство също не се споменава нищо по този въпрос. Малцина са онези, които се замислят и за \"социалните последствия\" от евентуална забрана за каране на дизеловите автомобили в централните градски части. Това означава, че всички дизели ще се обезценят до крайност. Собствениците на подобни возила на практика ще се окажат обект на \"фактическо отчуждаване\". Разбира се, цялата тази тенденция ще бъде съпроводена и от гигантска загуба на работни места навсякъде, където сега се произвеждат дизелови автомобили. \"Няма утвърдена рецепта за излизане от сегашната объркана ситуация\", казва автомобилният експерт Фердинанд Дуденхьофер. Делът на електромобилите расте непрекъснато, но годишно в Германия той все още представлява едва 1.6% от новите коли. Според някои експерти все пак няма нужда да се изпада в излишна паника. Щефан Брацел например смята идеята на германското правителство за въвеждане на безплатен обществен транспорт в големите градове за \"необмислена\". Според него в случая става дума по-скоро за \"символични действия\", отколкото за решение, взето въз основа на задълбочен анализ на всички икономически, екологични и социални аспекти.", "date": "2018.02.28", "title": "Германия и кашата с дизела"}
{"url": "https://www.dnevnik.bg/detski_dnevnik/2018/02/28/3137947_ekzotichni_ribi_pluvat_v_muzeiko/", "text": "На 1 март детският научен център \"Музейко\" ще се превърне в изследователска подводница и ще се спусне към морското дъно, за да могат посетителите му да видят със собствените си очи едни от неговите най-впечатляващи обитатели - рибите. В подводното приключение може да се включи всеки, който някога е мечтал да бъде водолаз, морски зоолог, просто любител на пъстрите коралови рифове..., а защо не и морски пират. Всички пасажери на \"Наутилус\" в \"Музейко\" ще могат да се снимат с колоритните \"живи съкровища\" и да използват различни забавни акценти, които да ги отведат в подводните дълбини.  Временната изложба \"Подводен свят\" включва над 50 вида екзотични риби в над 20 аквариума, сред които риба-въже, китайски император, растителноядна пираня, риба-лъв, тетраодон фахака и много други. Най-едрите сред тях са риба чига и червеноопашат сом, дълъг повече от метър, а най-малките са от видовете червен неон, достигащи до 3 см и риба-клоун с дължина до 5–8 см. Рибата балон е сред най-редките експонати в изложбата. Посетителите ще видят и Periophthalmus papilio (\"скачаща риба\") и Ambystoma (\"рибата с крака\"), които са сред най-необичайните водни обитатели. През двата месеца, докато трае изложбата, ще има много допълнителни активности като игри с децата на място, арт ателиета за малки и големи риби, риби на щипка, хартиени маски-риби. Ще гостуват професионални водолази, плувци и морски специалисти.  \"Подводен свят\" се реализира със съдействието на Община Бургас и  благодарение на подкрепата от телевизионния канал National Geographic и \"Софийска вода\" АД. ", "date": "2018.02.28", "title": "Екзотични риби плуват в \"Музейко\""}
{"url": "https://www.dnevnik.bg/biznes/2018/02/28/3137381_karakachanov_iska_burza_promiana_na_zakona_za/", "text": "Вицепремиерът Красимир Каракачанов поиска бързи промени в Закона за енергетиката, които да позволят Комисията за енергийно и водно регулиране да може проверява сделки за смяна на собствеността в енергоразпределителни дружества. Пред \"Нова телевизия\" той допълни, че вече е поискал от своя съпартиец Искрен Веселинов да подготви законовите поправки. Каракачанов допълни, че промените в Закона за енергетиката могат да се приемат до една седмица. Според него към момента, единственото, което правителството може да направи, за да не се стигне до финализирането на продажбата, е да пречи индиректно. Каракачанов уточни, че може да се атакува фирмата купувач, ако при проверките й бъде открито нещо нередно. В отговор на въпрос вицепремиерът обяви, че той лично не би подкрепил оставката на Теменужка Петкова. В заключение Красимир Каракачанов заяви, че би искал чешката страна да провери дали при сделката е имало нужните прозрачност и равнопоставеност, както е по европейските закони.", "date": "2018.02.28", "title": "Каракачанов иска бърза промяна на Закона за енергетиката заради сделката за ЧЕЗ"}
{"url": "https://www.dnevnik.bg/na_put/2018/02/28/3137094_poliaci_postroiha_nai-golemiia_labirint_ot_sniag/", "text": "В полския град Закопане е издигнат снежен лабиринт, който претендира да е най-големият в света. Атракцията е разположена на площ 3000 кв. м и е част от тематичния парк \"Сноуландия\". Стените на съоръжението са с височина 2 м и са изградени от изкуствен сняг. Работат апо строителството е продължила над 1 месец. Традицията за построяването на лабиринта се поддържа за трета година поред като всеки път площта е все по-голяма. Допълнителни развлечения са леденият дворец на Снежната кралица в съседство и пързалка за шейни. Цените на билетите са 3-4 евро.", "date": "2018.02.28", "title": "Поляци построиха най-големия лабиринт от сняг"}
{"url": "https://www.dnevnik.bg/biznes/2018/02/28/3137396_delian_dobrev_e_protiv_durjavata_da_kupuva_akcii_v_chez/", "text": "Председателят на комисията по енергетика в Народното събрание Делян Добрев не приема идеята държавата да си върне 34% от акциите на ЧЕЗ, за да има държавата блокиращ глас. Пред БНТ той допълни, че за подобен ход е нужна промяна в устава, което е малко вероятно да се случи, а готвените промени в Закона за енергетиката не са в тази посока. Идеята за блокиращия глас  беше лансирана вчера от Волен Сидеров от \"Атака\" . Пред Би Ти Ви Делян Добрев обясни, че не може да става въпрос за скрито придобиване на ЧЕЗ, защото се знае кое е юридическото лице зад сделката. \"На този етап имаме малко информация. Според това, което излиза в медиите, в тази сделка има две офшорки, три банки. Не знаем точната цена на сделката, но знаем, че има предварителен договор. Всички тези детайли ще ги обсъдим утре\", допълни той. Добрев обобщи, че утре в Народното събрание Комисията за контрол над службите ще направи изслушване на всички институции, които имат отношение по продажбата на ЧЕЗ. То ще бъде отворено и за медиите, като на него ще присъства и Гинка Върбакова, чиято фирма \"Инерком\" е купувачът на ЧЕЗ. Каква е ролята на офшорките \"Ще я попитаме дали наистина има осигурено финансиране, защото има писма за намерение, но те не са ангажиращи, и ще я попитам какъв ще бъде размерът на акционерния капитал и кой ще го предостави\", поясни Добрев пред Би Ти Ви. \"От друга страна, ние имаме информация, че в сделката ще участват офшорни фирми. Въпросът, който ни интересува, е дали офшорните фирми ще участват пряко в капитала на компанията, или те ще предоставят някакъв вид дълг - подчинен или друг вид. Има значение. Г-жа Върбакова до този момент е заявила, че ще бъде сто процента собственик\", каза пред БНТ Делян Добрев. Той повтори мнението на премиера Борисов, че последните дни напомнят събитията от февруари 2013 г., когато неговото правителство подаде оставка заради протестите, предизвикани от високите сметки за ток. \"Искаме да се уверим, че няма да се повторят подобна паника и напрежение в обществото\", допълни Добрев.", "date": "2018.02.28", "title": "Делян Добрев е против държавата да купува акции в ЧЕЗ"}
{"url": "https://www.dnevnik.bg/detski_dnevnik/2018/02/28/3136992_estinari_ili_bulgarskiiat_folklor_kato_nauchna/", "text": "Това очаква утре, на 1 март, посетителите на  събитието Cyberfolk , организирано от сдружение  \"Естинари\" (Estinari) . Повече за инициативата пред \"Детски Дневник\" разказа Борис Бъндев от \"Естинари\", който се определя като професионален нърд. Борис се занимава с кинорежисура, илюстрация и жестомимичен превод. Именно на него е поверен жестомимичният превод и на събитието, което ще се проведе от 19 часа в  A hub . Борис  , за да бъде и тя пълноценно разбрана от гостите с увреден слух, които се очаква да присъстват. Той знае жестомимичен език от малък, защото семейството му и много от приятелите му са глухи. \"Цялото събитие ще бъде  и така цялата програма ще бъде адаптирана, за да могат повече хора да го изживеят\", казва той. Борис Бъндев от две години работи с приятели върху \"Естинари\", което започва като  . В стартовото меню на играта кукер без маската медитира. \"Чудехме се - какво ли би било, ако кукерите или нестинарите бяха джедаи от \"Междузвездни войни\" или пък излезли от някой супергеройски филм на Marvel или DC? Какво щеше да бъде, ако имаше история за един герой, сложил маската на кукера, за да спасява хора - като Батман? Или пък нестинар, който върви по огъня, за да пази селото си от зли духове? Какво, ако кукерите и нестинарите бяха високотехнологични хакери, които създават изкуствен интелект\", фантазирали създателите на играта. \"Защото кукерите и нестинарите са тъкмо това - супергерои. Но нашите си. Български\", заключава Борис. В крайна сметка - с времето, \"Estinari\" се превръща в движение. \"За моя голяма радост и късмет много мои приятели се запалиха и се включиха в инициативата. Всички сме тук изцяло доброволно и всеки прави каквото може - дали е художник, дали е оператор, дали е организатор, сценограф, костюмограф, програмист и т.н. Всеки имаше с какво да допринесе\", разказва Борис. И успяват да създадат: 1. Демо версия на компютърна игра; 2. Футуристично хелоуин парти с кукери; 3. Фотосесия с носии; 4. Модерна интерпретация на шевици като компютърни системи и платки; 5. В процес на създаване е и комикс, в който всичките нестинари и кукери ще се борят помежду си за власт в един технологичен фентъзи свят. Целта на всичките занимания е да бъде представен българският фолклор по модерен и разбираем начин за младите хора. В случая - чрез научната фантастика. \"Българските легенди и митология носят в себе си структурата и формулата за всяка една интригуваща и интересна история. Герой - антигерой - конфликт - решение - такава е и историята на  . Семейство, в което иска да се докаже. Една история, която може да бъде разбрана от всеки. На всяка възраст. Тъкмо тази история ще разкажем на събитието - за трагедията на Баба Марта. Обаче по наш си начин - междузвезден\", издава предварително Борис. По думите му преплитането на футуризъм и фолклор идват от това, че, от една страна, ще се извършат типично български обичаи - ядене на баница, размяна на мартеници, хора се събират на едно място, за да си разказват истории... а, от друга страна, всичко това ще се случва на фона на модерните технологии - виртуална реалност, дигитално изкуство, дигитална музика и т.н. \"Но най-вече - дори най-смелите погледи в бъдещето започват от поглед в миналото\", казва Борис. Събраните на събитието пари ще отидат като дарение за академия \"Анди и Ая\", където той работи като илюстратор на детски книжки от поредицата \"Анди и Ая\". Първата книжка се очаква да бъде издадена в края на април. Академията е основана от Даринка Борисова, която от 10 години се занимава с деца с увреден слух и деца с множество увреждания. \"Нейните родители също са глухи и за нея каузата е много лична\", казва Борис. \"В академията чрез различни дейности -   - заедно с децата намираме интересни начини да научим нови неща\", разказва той. Средствата, които събитието ще събере, ще отидат за тази академия. \"Ами, това е.   В София, на 1 март, в A Hub на ул. \"Христо Белчев\" 3\", кани всички Борис Бъндев. Входът е свободен, а благотворително ще се продават тениски с шевици, изрисувани от \"Естинари\".", "date": "2018.02.28", "title": "\"Естинари\", или българският фолклор като научна фантастика"}
{"url": "https://www.dnevnik.bg/evropa/2018/02/28/3137393_finlandiia_iska_poveche_strani_ot_es_da_uchastvat_v/", "text": "Финландия подкрепя предложената мироопазваща мисия на ООН в Източна Украйна, но призовава за по-голямо участие на Европейския съюз в нея, предаде \"Ройтерс\", цитирана от БТА. Това мнение изрази министърът на отбраната на Финландия Юси Нинистьо. В доклад, поръчан от бившия генерален секретар на НАТО Андерс Фог Расмусен, който сега е съветник на украинския президент Петро Порошенко, по-рано този месец се предлагаше ООН да обмисли изпращането в Украйна на сили, наброяващи около 20 000 военни от страни, които не са от НАТО. В доклада се посочваха държави като Финландия, Швеция и Австрия, които да изиграят ключови роли заедно със страни от НАТО, възприемани като приятелски от Русия, като Гърция. \"Идеята да се казва, че някои страни от ЕС са по-приемливи от други, трябва да бъде отхвърлена\", каза министърът на отбраната на Финландия. На пресконференция с колегата си от Украйна Стефан Полторак, който е на посещение във Финландия, Нинистьо заяви също така, че всяка мироопазваща операция трябва да взима предвид оперативните изисквания и да предвижда по-широко участие. В доклада на Расмусен се говореше, че евентуална мироопазваща мисия на ООН в Украйна може да бъде оглавявана от Швеция. Страната вече изрази готовност да предостави военни за подобна мисия. Вчера финландският министър на отбраната припомни, че подобна мисия ще се нуждае от одобрението както на Русия, така и на Украйна. Той не коментира колко военни би предоставила Финландия за подобна мисия, а само добави, че Финландия, Швеция, Австрия, Швейцария и Ирландия не могат са осигурят сами всички нужни военни. Министърът допълни, че мисията ще се нуждае от повече страни.", "date": "2018.02.28", "title": "Финландия иска повече страни от ЕС да участват в мироопазваща мисия на ООН в Украйна"}
{"url": "https://www.dnevnik.bg/sport/2018/02/28/3137400_kralev_obvini_norvejkiia_sport_v_narushavane_na/", "text": "Спортният министър Красен Кралев обвини  норвежките национални отбори по ски бягане и биатлон  в нарушаване на феърплея. Според него те симулират дихателни проблеми, за да използват забранени препарати с разрешение. В своята първа публична изява след зимните олимпийски игри в Пьонгчанг Кралев коментира представянето на българските състезатели в предаването \"Тази сутрин\" по Би Ти Ви. Министърът, който винаги е много сдържан в своите изказвания, се ядоса на текст в сайта на Би Ти Ви, според който България не е спечелила нито един медал с 50 милиона лева инвестиция в олимпийска подготовка, а  Норвегия е взела 39 медала  при годишен бюджет от 30 милиона, както и на твърдението, че част от норвежките спортисти са водопроводчици, дърводелци и учители. \"Дайте да не коментираме такива несериозни неща. Какви водопроводчици, като целият отбор на Норвегия в ски бягането и биатлона са астматици. Дойдоха със съответните препарати. Всички знаят за какво става въпрос. Аз го приемам го като нарушен феърплей\", заяви Кралев, който през октомври  влезе в управителния съвет на Световната антидопингова агенция (WADA). Според правилника на WADA даден спортист може да получи разрешение да използва препарат от забранения списък при определено заболяване. \"Очевидно норвежките лекари са издали такива документи, хората се водят за астматици и всички носят препарат за астма, който е свързан с повишаване на кислородния обмен в организма\", каза Кралев. \"От години всички коментират как в норвежките национални отбори в ски бягането и биатлона всички до един са астматици. (В Пьонгчанг) Те носеха препарати против астма, колкото всички останали държави\", допълни спортният министър. По думите му в Норвегия това се случва \"от години\". \"Но е законно. По правилата е. Нищо не можеш да кажеш, след като са получили такива сертификати. Това е публична тайна от много години. От много олимпиади е така\", каза още Кралев.", "date": "2018.02.28", "title": "Кралев обвини норвежкия спорт в нарушаване на феърплея"}
{"url": "https://www.dnevnik.bg/bulgaria/2018/02/28/3137409_kratki_novini_voenni_pomagaha_na_bedstvashti_hora_v/", "text": "Военни помагаха на бедстващи хора в община Никопол Военнослужещи от състава на 55-и инженерен полк в Белене оказваха съдействие на хората от селата Лозица, Любеново и Въбел, община Никопол, съобщи Министерството на отбраната. Достъпът до населените места беше прекъснат поради обилния снеговалеж и навявания.  Военнослужещите разчистваха пътни участъци от с. Лозица до град Никопол и доставяха стоки от първа необходимост и лекарства на хората от село Любеново. Изтеглен беше снегорин, затънал в дълбоките преспи в близост до селото. Свидетелството за съдимост вече се издава и по електронен път Електронните свидетелства за съдимост са факт. Правосъдното министерство вече предоставя на всички заинтересовани институции достъп за издаване на безплатни свидетелства за съдимост на гражданите. Право да заявяват и получават такъв документ имат централните и териториалните органи на изпълнителната власт, Висшият съдебен съвет и органите на съдебната власт чрез оправомощени от тях лица. Министерството на правосъдието ще бъде компетентно да издава електронните свидетелства по служебен път и след подаване на онлайн заявление по образец. Няма да се събира държавна такса, а срокът за получаване на свидетелството е до 3 работни дни. Електронното служебно свидетелство за съдимост ще се издава само за лица, за които не са съставяни бюлетини за съдимост. В останалите случаи, както и за лицата, родени в чужбина, свидетелство за съдимост ще се издава по общоустановения ред. Енергийният регулатор проверява \"Топлофикация-Перник\"АД Седмица след като  авария спря топлоподаването в Перник , енергийният регулатор започва проверка в \"Топлофикация - Перник\" АД. Предмет на проверката е да се установи основателността на получените жалби и ако те бъдат потвърдени – какви действия са предприети от \"Топлофикация - Перник\" АД.  Отново се готви директен полет София-Любляна Първата редовна въздушна линия между София и Любляна ще бъде открита до няколко месеца. Това обяви заместник-министърът на транспорта Велик Занчев по време на първото авиационно събитие от програмата на Българското председателство на Съвета на Европейския съюз. Превозвач по линията ще бъде Adria Airways. Полетите ще започнат да се изпълняват от 25 март и ще бъдат три пъти седмично – в понеделник, четвъртък и неделя. Началната цена в едната посока е 109 евро. Пътни проекти за 3.5 млрд. лева ще започнат тази година През тази година ще започнат търгове за пътни строежи за над 3.5 млрд. лв. без ДДС, съобщи председателят на УС на Агенция \"Пътна инфраструктура\" Дончо Атанасов. По-големи поръчки за строителство са автомагистрала \"Хемус\" от Боаза до пътен възел \"Дерманци\" – 129 млн. лв., от пътен възел \"Дерманци\" до пътен възел \"Каленик\" - 165 млн. лв. и от п.в \"Каленик\" до пресичането с път II-35 Плевен-Ловеч - 163 млн. лв. В допълнение през март ще стартират процедури по търгове за инженеринг на магистралата от Видин до Ботевград. България предоставя близо 800 хил. лв. за хуманитарна помощ Парите са за Ирак, Сирия, Афганистан и Йемен. Те са в размер на 782 хил. лв. Финансирането ще бъде осигурено от средствата по бюджета на Министерството на външните работи, предназначени за развитие и хуманитарна помощ. Най-голям дял ще бъде насочен към Сирия, където ще бъдат разпределени 293 хил. лв. За Афганистан и Ирак ще бъде отпусната помощ в размер от по 195 хил. лв., а за Йемен – 97 хил. лв. Засилва се надзорът над язовирите По разпореждане на министъра на икономиката Държавната агенция за метрологичен и технически надзор засилва екипите, които контролират язовирите и съоръженията към тях. Правят се и извънредни инспекции на проблемните водоеми, съобщава ведомството. Мерките се налагат заради обилните снеговалежи и опасността от рязко покачване на водните обеми от тяхното топене. При необходимост има готовност да се командироват допълнително служители в региони с по-висок потенциален риск и въвеждането на 24-часови дежурства. Активиран е и извънредният щаб, който ще действа постоянно в централата на агенцията до нормализиране на ситуацията. Агенцията апелира собствениците на язовири да следят с повишено внимание състоянието на управляваните от тях водоеми и при нужда да сигнализират агенцията. ДПС били притеснени от несигурността и скандалите в страната Несигурността в страната, която се поражда от серията скандали между институциите, притеснява ДПС, каза днес по БНТ депутатът от движението Рамадан Аталай. Темата е била обсъждана  на снощната среща  с почетния председател на движението Ахмед Доган. Аталай смята, че скандалите между президента и премиера идват от себелюбие. Той се съгласи с твърдението на Радев, че парламентът е станал придатък на правителството.", "date": "2018.02.28", "title": "Кратки новини: Военни помагаха на бедстващи хора в община Никопол"}
{"url": "https://www.dnevnik.bg/evropa/2018/02/28/3137399_es_shte_deistva_ako_sasht_vuvedat_vnosni_mita_za/", "text": "Министрите на търговията от Европейския съюз се споразумяха вчера, че ще отговорят с контрамерки, ако САЩ наложат вносни мита върху стоманата и алуминия, съобщи германският заместник-министър на икономиката Матиас Махниг, цитиран от \"Ройтерс\". Той каза, че въвеждането на мита е несъвместимо с правилата на Световната търговска организация (СТО) и не може бъде оправдано с мотиви за националната сигурност. Казвам, че подготвяме всички опции, заяви пред журналисти Матиас Махниг, като допълни, че има единодушно съгласие, че Европейската комисия и страните членки трябва да вземат съответните предпазни мерки. Махниг посочи обаче, че все още не е ясно дали американският президент Доналд Тръмп наистина ще последва предложението на министъра на търговията на САЩ Уилбър Рос и ще въведе мита или квоти за вноса. Министерството на търговията на САЩ препоръча Тръмп да наложи големи ограничения на вноса на стомана и алуминий от Китай и други страни. Тръмп трябва да вземе решението до април. Вчера той заяви, че иска да върне стоманената индустрия в Америка, дори ако това означава да се въведат мита върху вноса от други страни. Белият дом уточни, че президентът все още не е взел окончателно решение по въпроса. Миналата седмица  говорител на Европейската комисия отбеляза : \"Бихме предприели необходимите мерки, за да защитим европейската промишленост, готови сме да действаме бързо и според обстоятелствата, ако европейският износ бъде застрашен от ограничителни мерки от САЩ.\" В края на януари Тръмп  заплаши да се изправи срещу ЕС  заради \"много нечестната\" търговска политика спрямо САЩ. \"Имах много проблеми с ЕС и те могат да прераснат в нещо много голямо от тази гледна точка, от търговска гледна точка\", каза тогава президентът. \"Ние не можем да внасяме нашия продукт. Много, много е трудно. И въпреки това те изпращат техния продукт на нас – без данъци, при много ниски данъци. Това е много нечестно\", допълни той. Чужди инвестиции Европейските страни далеч не са толкова единни, що се отнася до защитата на компаниите срещу чуждестранни придобивания, направени чрез т.нар. инвеститори от трети страни извън ЕС. Махниг коментира, че държави като Германия, Франция, Италия, Испания и още няколко други са подкрепили предложенията на Европейската комисия по въпроса, но има и втора група страни, които искат да продължат дискусиите. През септември председателят на еврокомисията Жан-Клод Юнкер предложи да се засили контролът върху чуждестранните инвестиции в ЕС. Така той отговори на засилващото се притеснение относно вълната от китайски инвестиции. Опасенията на някои от страните са за твърде голямо международно присъствие в ключови сектори като високотехнологичното производство, енергетиката и инфраструктурата. Според Махниг е важно държавите членки да не си съперничат помежду си за чуждестранни инвеститори. По думите му планът е да се реши какви да бъдат подходящите защитни мерки до 2018 г. В понеделник, след като китайският автомобилен производител Geely закупи акции на германския производител на автомобили и камиони Daimler, министърът на икономиката Бригите Цюприс заяви, че Германия трябва да внимава икономическата й отвореност да не бъде използвана като вход за чуждестранни интереси. По време на срещата на министрите на търговията, която се проведе в София като част от българското председателство на Съвета на ЕС, бе обсъдено също възможно най-бързото договаряне на споразумение за свободна търговия с държавите от Меркосур, както и с Мексико, и подсилване на Световната търговска организация.", "date": "2018.02.28", "title": "ЕС ще действа, ако САЩ въведат вносни мита за стоманата, предупреди Германия"}
{"url": "https://www.dnevnik.bg/biznes/2018/02/28/3137437_padnaliiat_tezi_dni_sniag_shte_udulji_zimniia_sezon/", "text": "Министърът на туризма Николина Ангелкова очаква 10% ръст на туристите през настоящия зимен сезон, \"което е значителен ръст спрямо рекордния сезон миналата година\". \"Зимният сезон върви засега изключително успешно. За 2017 г. има над 15% ръст - почти 460 хил. чуждестранни туристи са посетили страната. Имаме големи ръстове от съседите ни, които са целевите ни пазари\", каза тя в интервю за БНТ. \"Бележи се ръст и на туристите от Германия и се предвижда около 10% ръст на туристите този сезон. Ключов елемент за ръста на туристите е развитието на планинския туризъм\", отбеляза тя. По думите й падналият в последните дни сняг ще удължи зимния сезон до края на април, а \"в началото на май започва летният сезон\". Почти всички петзвездни хотели са вече резервирани за лятото, като има голям ръст на заявените полети, допълни Ангелкова. Тя информира още, че след започналата проверка от регистъра са  заличени общо 120 туроператора  заради нарушения със застраховката, която покрива случаи като отменени полети. \"Изключително много сме засилили контрола в министерството по отношение на туроператорите, които са около три хиляди. Започнахме проверка дали всички отговарят на закона и имат нужните документи\", заяви Ангелкова. Тя допълни, че туроператорите, които нямат право да извършват туроператорска дейност, са посочени в Националния туристически регистър и всеки може да ги провери. \"Предвиждат се законови промени, които да ограничат ситуациите, в които някои туроператори обявяват несъстоятелност преди големи празници и пътувания. Зимният сезон бележи рекорден ръст на туристите\", отбеляза министърът на туризма. Министърът каза още, че ще се вземат нужните мерки да няма павилиони в частни урегулирани поземлени имоти (УПИ) по плажовете на българското Черноморие. \"Този летен сезон категорично ще бъдат забранена т.нар. щендерна търговия, заяви министърът на туризма, но отбеляза, че няма как да се забранят павилионите. Според тези промени продаваната стока трябва да се разполага само в частните имоти и не по алеите на курортите като Слънчев бряг. По думите на Ангелкова проблем са частните УПИ в плажовете, където може да се разполагат павилиони. Тя допълни, че по въпроса ще се направи проверка и ще се вземат нужните мерки.", "date": "2018.02.28", "title": "Падналият тези дни сняг ще удължи зимния сезон, каза Ангелкова"}
{"url": "https://www.dnevnik.bg/skorost/2018/02/28/3137419_parkiraneto_v_siniata_i_zelenata_zona_na_sofiia_veche/", "text": "Паркирането в синята и зелената зона в София днес ще е платено както обикновено, съобщиха от Центъра за градска мобилност. В понеделник и вторник в тях се спираше безплатно, защото паркоместата не бяха почистени. От Центъра за градска мобилност предупреждават, че условията са зимни, и призовават гражданите, които могат да не използват своите автомобили, да не го правят. Буферните паркинги на метростанциите работят и са безплатни за хората, които пътуват с метрото с месечни карти. Основните паркинги пред големи обществени сгради също са отворени за паркиране при зимни условия. Пред агенция \"Фокус\" директорът на Дирекция \"Аварийна помощ и превенция\" към Столичната община Красимир Димитров обясни, че въпреки усложнената зимна обстановка на територията на София няма блокирани основни пътни артерии, където минава масовият градски транспорт. Проблеми през нощта е имало на Южната дъга на Околовръстния път и бул. \"Цар Борис III\", тъй като е имало много силен снеговалеж на места в южните райони. \"За момента никъде нямаме сигнали, като сме проверили по-високите части – Мърчаево, Владая, Бистрица и Железница\", обясни още Красимир Димитров.", "date": "2018.02.28", "title": "Паркирането в синята и зелената зона на София вече се плаща както обикновено"}
{"url": "https://www.dnevnik.bg/sport/2018/02/28/3137413_lazarov_zagatna_che_vladimir_nikolov_moje_da_go_smeni/", "text": "Председателят на Българската федерация по волейбол (БФВ) Данчо Лазаров отново даде знак, че Владимир Николов може да го наследи на поста. \"Вие много надълбоко влизате. Сигурно и това ще стане, но когато му дойде времето. Нека Владо натрупа този опит, той се справя добре\", каза Лазаров пред \"Диема спорт\". Той посочи, че предстоящото световно първенство за мъже през есента, на което България ще е домакин съвместно с Италия, ще е последният му \"голям форум като председател на федерацията\". Лазаров каза, че \"сигурно има много грешки\", които е допуснал, но заяви, че ще посочи кои са \"когато му дойде времето\". Преди две години в интервю за \"Дневник\" Лазаров също говори по темата за евентуалното издигане на Владимир Николов за президент. \"Преди квалификацията, като пожелах успех на отбора, казах, че ако се класират, за някои това ще е трета олимпиада, за други - втора, а за някои - първа. Кой каквото е заслужил. И някой се пошегува - \"а Владо президент\". Защо не? Като му дойде времето - и това\",  каза тогава президентът на федерацията . След края на състезателната си кариера Николов за кратко беше и генерален секретар на федерацията. Във волейболните среди на това назначение се гледаше като на подготовката на бившия капитан на националния отбор за президентския пост. През април 2017 г. обаче след общо заседание в Казанлък  длъжността беше променена и Николов си тръгна от федерацията с недоволство .", "date": "2018.02.28", "title": "Лазаров загатна, че Владимир Николов може да го смени във волейбола, но \"когато му дойде времето\""}
{"url": "https://www.dnevnik.bg/evropa/2018/02/28/3137414_prisudata_sreshtu_studentka_purjila_iaica_vurhu/", "text": "Европейският съд за правата на човека (ЕСПЧ) постанови, че осъждането на студентка за това, че пържила яйца върху военен паметник в Украйна, не е нарушило човешките й права, предаде ДПА. Анна Синкова беше осъдена условно на три години лишаване от свобода за това, че пържила яйца върху Гроба на незнайния воин в Киев през 2010 г. По същото време двама приятели пържили наденички върху Вечния огън на паметника. Синкова обяснила в публикуван в интернет видеозапис, на който било заснето пърженето, че протестирала срещу прахосването на природен газ. ЕСПЧ постанови с четири на три гласа, че присъдата не е несъразмерна, макар да представлява намеса в свободата на изразяване на Синкова. Според съда Синкова е могла да намери по-подходящ начин да изрази своите възгледи, \"без да нарушава наказателното право и без да обижда паметта на загиналите войници\". Трима съдии не се съгласиха, като казаха, че Синкова е участвала в законен акт на сатира. Те заявиха, че има опасност съдебното решение да \"подкопае правото на хората да изразяват своите мнения и да протестират с мирни, макар и противоречиви средства\". Съдът се съгласи, че удължаването на ареста на Синкова не е бил подходящо оправдан, и нареди Украйна да й плати обезщетение в размер на 4000 евро.", "date": "2018.02.28", "title": "Присъдата срещу студентка, пържила яйца върху паметник в Украйна, не била нарушила правата й"}
{"url": "https://www.dnevnik.bg/biznes/turizam/2018/02/28/3137430_putnicite_na_niskotarifnite_prevozvachi_imat_sushtite/", "text": "Засегнатите от усложненията с полетите в резултат от лошите метеорологични условия пътници, които считат че правата им не са удовлетворени съгласно действащия за Европейския съюз регламент, могат да претендират за възстановяване на направените допълнителни разходи за това, което им се полага – храни, напитки, настаняване, каза днес по Би Ти Ви председателят на Комисията за защита на потребителите (КЗП) Димитър Маргаритов. Пасажерите могат да се информират на какво сума имат право в такива случаи и чрез поместения на сайта на Европейския потребителски център – България,  електронен калкулатор , като въведат дестинацията на полета и конкретната ситуация – отменен, закъснял полет или друго. \"Необходимо е да се пазят документите, включително и за евентуални допълнителни разходи\", обърна внимание Маргаритов. При извънредни ситуации  като тази с полета от Лондон, кацнал в Тимишоара вместо в Пловдив , авиокомпанията е длъжна да положи необходимите грижи за пасажерите, но по регламент те нямат право на допълнително парично обезщетение, каза той. \"Независимо от това, \"ако има противоправно поведение на самата авиокомпания, хората могат да я съдят за всички претърпени вреди, в това число и ако се са наложили медицински прегледи или закупуване на лекарства, защото този престой е повлиял на здравословното им състояние\", обясни председателят на КЗП. Маргаритов каза, че регламентът важи независимо дали авиокомпанията е нискотарифна или високотарифна. \"Когато има голямо закъснение и премаршутирането е трудно заради лошите метеорологични условия, хората имат право на настаняване. При закъснение на полета с повече от пет часа потребителите имат право да се откажат от пътуването, като получат обратно парите си за билета, и сами да организират своето придвижване. Също и да получат обезщетение от порядъка на от 250 до 600 евро в зависимост от дестинацията и нейната дължина\", разясни още Маргаритов. Маргаритов обясни как да се действа в подобни ситуации. \"Пътниците трябва да опитат да получат помощ от самото летище. Да се обърнат към авиокомпанията, ако правата им не са удовлетворени съгласно регламента, а тя трябва да отговори до шест седмици. Ако не срещнат съдействие, да се обърнат към КЗП или ЕПЦ - България.", "date": "2018.02.28", "title": "Пътниците на нискотарифните превозвачи имат същите права"}
{"url": "https://www.dnevnik.bg/politika/2018/02/28/3137427_parlamentut_othvurli_iskaneto_na_bsp_za_izslushvane_na/", "text": "Очаквано мнозинството в парламента отхвърли искането на БСП премиерът Бойко Борисов да бъде изслушан за сделката с ЧЕЗ в Народното събрание днес. За гласуваха 82 народни представители, 98 бяха против, а 10 се въздържаха. Социалистите поискаха Борисов да отговори кой ще гони до дупка и кой се опитва да клати правителството, след като във вторник в реакциите около сделката с ЧЕЗ министър-председателят видя  ювелирна операция за повтаряне на февруарските събития от 2013 г. и сваляне на кабинета му от властта . Борисов говори за \"сценарий на гадове\" и обеща този път да няма оставки, а да ги разнищи докрай. Зам.-председателят на парламентарната група на \"БСП за България\" Крум Зарков поиска още днес кабинетът \"Борисов 3\" да каже, че не приема сделката с ЧЕЗ. Във вторник управляващите лансираха  законодателни промени, които на практика ще й попречат . Социалистите дори призоваха председателя на парламента Цвета Караянчева да извика премиера в Народното събрание, защото не трябвало да се чака скандалът да стане по-голям. Председателят на правната комисия от ГЕРБ Данаил Кирилов обяви, че БСП се опитва да клати правителството. Той каза, че утре ще има заседание на две комисии по темата и тогава могат да се поставят всички въпроси.", "date": "2018.02.28", "title": "Парламентът отхвърли искането на БСП за изслушване на Борисов за сделката с ЧЕЗ"}
{"url": "https://www.dnevnik.bg/photos/snimka_na_denia/2018/02/28/3137426_snimka_na_denia_ploshtad_boris_nemcov_vashington/", "text": "Руското посолство във Вашингтон се сдоби с нов адрес, въпреки че остава на същото място, предаде \"Асошиейтед прес\", цитирана от БТА.  Част от булевард \"Уисконсин\" пред посолството вчера бе официално преименувана на площад \"Борис Немцов\". Немцов бе един от най-ярките критици на руския президент Владимир Путин. Той  бе убит близо до Кремъл  преди три години.  Миналия месец общинският съвет на Вашингтон  одобри промяната след публични разисквания , в които бе изслушана и дъщерята на Немцов - Жана. Мери Чех, общински съветник и вносител на предложението за промяна на името на част от булеварда, отрича това да е свързано с твърденията за руска намеса в президентските избори в САЩ от 2016 г. Тя заяви, че целта е да бъде почетен един руски патриот и борец за демокрация. ", "date": "2018.02.28", "title": "Снимка на деня: Площад \"Борис Немцов\", Вашингтон"}
{"url": "https://www.dnevnik.bg/sviat/2018/02/28/3137431_zetiat_na_donald_trump_izgubi_chast_ot_dostupa_si_do/", "text": "Джаред Къшнър, зетят и близък съветник на американския президент Доналд Тръмп, вече няма достъп до най-високото ниво на класифицирана информация с гриф \"строго секретно\", съобщиха \"Вашингтон пост\" и Би Би Си. Адвокат на Къшнър по-късно потвърди новината за \"Политико\".  Къшнър и още няколко служители на Белия дом са били информирани в петък, че достъпът им до класифицирана информация е бил понижен от \"строго секретно\" на \"секретно\" ниво. Когато проверката (затруднена и от пропуски в молбата му за достъп) завърши, той би получил постоянен достъп до \"секретна\" информация. Досега той имаше временно разрешение за достъп до документи, съдържащо най-поверителната информация - като например ежедневния брифинг, който получава президентът Тръмп, с информация от разузнавателните служби.  Къшнър, който е  женен за Иванка Тръмп , най-голямата дъщеря на президента, отговаря за преговорите по израелско-палестинския мирен процес и за предоговарянето на търговското споразумение с Мексико. В.  \"Джерузалем пост\"  цитира бивши и действащи служители в американската администрация, според които мирният процес изисква Къшнър да работи със силно поверителна информация. Би Би Си отбелязва, че работата на Къшнър ще бъде по-трудна сега, тъй като в общуването с чуждестранни лидери няма да разполага с информация за техни интереси и действия, достъпна на най-високото ниво на секретност. Рекорден обем информация \"Вашингтон пост\"  пише, че контактите на Къшнър с представители на някои правителства са притеснили Белия дом - например с такива от Китай, Израел, Мексико и Обединените арабски емирства - които се опитват да се възползват от липсата му на опит и бизнес интересите му. С някои от тях според същата информация Къшнър се е срещал, без да ползва съответните канали, свързани с националната сигурност, и е нарушавал протокола. Според изданието съветникът на Тръмп по въпросите на националната сигурност,  Хърбърт Макмастър , е бил информиран по въпроса. Публикацията сочи още, че Къшнър е поискал рекорден обем разузнавателна информация, откакто разполага с достъп - повече от когото и да било от служителите в Белия дом извън Съвета за национална сигурност.  Новината бе съобщена след разкритията, че близо 130 служители на президентството ( и Иванка Тръмп ) още не са получили постоянен достъп до класифицирана информация, но въпреки това работят без проблем с такива документи. ", "date": "2018.02.28", "title": "Зетят на Доналд Тръмп изгуби част от достъпа си до строго секретна информация"}
{"url": "https://www.dnevnik.bg/sport/2018/02/28/3137385_kralev_otdade_predstavianeto_v_pyongchang_na_lipsata/", "text": "Спортният министър Красен Кралев заяви, че  представянето на България в Пьонгчанг  е плод на липсата на съоръжения за практикуване на зимни спортове и психическа устойчивост у състезателите. Според него българският спорт спешно се нуждае от подобряване на инфраструктурата и наемане на спортни психолози. \"Не може да няма зимни съоръжения в България, разберете. Половината от спортовете изобщо не се практикуват. Имаме една държавна пързалка и две частни. Ски пистите ни са колкото на едно австрийско село. Какво може да очакваме? Ски шанци нямаме, Владимир Зографски през цялото време се подготвя в чужбина. Писти за сноуборд нямаме, всичките ни състезатели тренират навън. За биатлон също няма стадион. В основата е липсата на подходяща инфраструктура. Ние такава сме нямали и преди\", каза Кралев в \"Тази сутрин\" по Би Ти Ви. \"Най-важното е спортната инфраструктура. В това отношение сме изостанали в повечето спортове и няма как да разчитаме на успехи, ако не осигурим условия на подрастващите - деца и юноши, а не само на елитните спортисти. Това е основата. Оттам нататък вече можем да надграждаме и другите неща\", допълни той. По думите му българското представяне в Пьонгчанг не е задоволително, но е очаквано. \"При положение че няма медал, няма как да сме доволни. Но ние нямаме големи традиции в зимните спортове. Имаме успехи, имаме шест медала от олимпийски игри, но те по-скоро са плод на индивидуалния талант и гений на отделните спортисти, отколкото на някакви традиции\", заяви Кралев. По време на игрите  той каза, че българското представяне е \"много добро\" . Спортният министър допълни, че \"желание и очаквания\" за добро представяне винаги има, защото \"държавата отделя немалко средства за подготовка на тези спортове\". \"Годишният бюджет на зимните федерации е около 3.5 милиона лева. Това не е достатъчно. Тези средства обезпечават идеално подготовката на елитните спортисти, но липсата на бази, липсата на инфраструктура за зимни спортове не позволяват да се изгради конкурентна среда и подходящи условия за трениране на подрастващите\", каза още той. Според него не е сериозно България да бъде сравнявана с африканските държави като представяне на зимната олимпиада. Той изтъкна  шестото място на Александра Жекова  в сноуборда, рекордното за страната  14-о място на Владимир Зографски  в ски скоковете и  28-ото място на Алберт Попов  в гигантския слалом в алпийските ски. Другият основен проблем, който Кралев изтъкна, е емоционалното прегаряне на част от състезателите, които са имали шанс за по-добро класиране. В това число той включи биатлонистите и носителя на Световната купа по сноуборд в алпийските дисциплини Радослав Янков. \"За съжаление от това, което чувам, и от разговорите ми със състезателите, виждаме, че те не можаха да се преборят с емоционалното напрежение, което изпитваха. Това за пореден път ме навежда на мисълта, че във всички спортове имаме нужда от психолози, които да успеят да мотивират състезателите и да работят с тях така, че по време на най-важното състезание да са в оптимална ментална форма\", обясни Кралев. \"Всички имаха добри условия за подготовка, влязоха максимално подготвени, но както при биатлонистите, така и при Радо Янков - прегоряха преди състезанието. Затова много държави вече използват така наречените ментални треньори, които помагат да се съберат преди състезанието\", допълни той. По думите му \"ние много често допускаме грешки в най-важното състезание за сезон или за целия цикъл\". Той похвали българските спортисти за това, че \"не търсеха оправдание извън себе си и поеха вината за представянето си\". Кралев заяви още, че изобщо не е съгласен с  мнението, че България е пълнеж за големите  на олимпийски игри, а част от българските участници - туристи. \"Всички състезатели, които пращаме на летни или зимни игри, отиват със спечелени квоти. Тренирали са, борили са се, спечелили са си квотите. Ние нямаме основание да ги спрем.\" Спортният министър разкритикува леко част от федерациите, които са дали доста по-високи прогнозни класирания от реално постигнатите. Но добави, че \"ако пуснем на олимпийски игри само тези, които имат шансове за медал, ще има коментари защо са ни малки делегациите\".", "date": "2018.02.28", "title": "Кралев отдаде представянето в Пьонгчанг на липсата на съоръжения и слаба психика"}
{"url": "https://www.dnevnik.bg/biznes/2018/02/28/3137481_kak_studut_pesti_razhodite_na_edin_pivovar/", "text": "Всички, от пощальоните до учениците, принудени за излязат на студа, се оплакват тази седмица от арктическите температури, отбелязва ДПА, цитирана от БТА. Има обаче и хора, които се радват. Един от тях е Марсел Рус, който произвежда бира в пивоварната \"Кронен\" в Южна Германия и вижда златна възможност в големите ледени висулки около фабриката си. Тази пивоварна е една от малкото в Германия, които все още слагат метални или дървени решетки за образуване на лед за охлаждане на бирата. Формите се мокрят, така че, когато се понижат температурите, се образуват огромни ледени висулки. Това спестява на семейния ни бизнес много пари, каза той. Необходими са четири-пет нощи при температури под нулата за образуването на \"впечатляващи\" висулки, казва производителят на бира. Скоро работниците ще съберат висулките, някои от които са дълги над метър. Рус уточни, че количеството ще бъде над 100 кубични метра лед.", "date": "2018.02.28", "title": "Как студът пести разходите на един пивовар"}
{"url": "https://www.dnevnik.bg/politika/2018/02/28/3137445_valeri_simeonov_chez_ne_triabva_da_otiva_pri_hora_bez/", "text": "Вицепремиерът Валери Симеонов предположи, че опозицията се опитва да клати правителството покрай сделката с ЧЕЗ. Под опозиция той визира БСП, ДПС и партиите извън парламента, които също говорили по темата. Пред журналисти в Народното събрание днес той каза, че одържавяването на енергоразпределителните дружества не е решение. \"Сделка като сделка е нормално да има при пазарна икономика\", обяви Симеонов, но подчерта, че все още сделка няма, а само се налива вода в мелницата. \"Скандалното е, че това лице, което е представено за купувач, няма сериозна история и опит в управлението. Това определено е свързано с рискове за електропреносителната система. Не знам дали лицето може да взема сложни решения\", каза Симеонов и обяви, че в САЩ например често няма ток, а системата в България работи добре. \"Една добре работеща система според мен не трябва да отива в ръцете на хора, които нямат хабер от инвестиции и управление. Как ще прецени Гинка дали един трафопост трябва да бъде сменен, като тя не знае какво е трафопост\", каза още Симеонов.", "date": "2018.02.28", "title": "Валери Симеонов: ЧЕЗ не трябва да отива при хора без хабер от трафопост"}
{"url": "https://www.dnevnik.bg/morski/2018/02/28/3137501_potuna_korabut_izvurshvasht_turisticheski_razhodki_ot/", "text": "Корабът \"Кук\", с който през летните месеци се извършват туристически разходки от Бургас до остров Света Анастасия, е потънал, съобщава БТА. Това е станало заради лошите метеорологични условия по Черноморието. Корабът се е намирал на пристанището в Поморие и е потънал вчера. Заради силния северен вятър са се скъсали въжетата на плавателния съд, като след това най-вероятно се е ударил в кея на пристанището. От удара се е образувала пробойна в кораба и той се е напълнил с вода. Корабът \"Кук\" е двупалубен. Той извършваше по няколко курса на ден до острова през летния сезон, като на него можеха да се качат над 200 души. Плавателният съд беше използван като атракцион от май 2014 г. Вчера  огромни вълни заляха южния плаж на Несебър,  както и северния на Слънчев бряг. Водата погълна ивицата, като част от хотелите на първа линия също бяха засегнати.", "date": "2018.02.28", "title": "Потъна корабът, извършващ туристически разходки от Бургас до остров Света Анастасия"}
{"url": "https://www.dnevnik.bg/bulgaria/2018/02/28/3137505_za_razlichnite_aspekti_na_termina_pol_video/", "text": "Видео на фондация \"Фридрих Еберт\" обяснява в малко повече от две минути разликите между биологичния и социалния пол (джендър). Посланието е за равнопоставеност между половете, като при професионалната си реализация всеки има право да развие собствените си силни страни, независимо от клишетата. От фондацията допълват, че работят за признаване на различните аспекти на термина пол.", "date": "2018.02.28", "title": "За различните аспекти на термина пол (видео)"}
{"url": "https://www.dnevnik.bg/sviat/2018/02/28/3137488_severna_koreia_moje_da_e_dostavila_na_siriia_materiali/", "text": "Северна Корея е доставила на сирийското правителство материали, които биха могли да бъдат използвани в производството на химически оръжия, пишат вестниците  \"Ню Йорк таймс\"  и  \"Вашингтон пост\" , получили достъп до доклада.  Керамични киселиноустойчиви плочки (използвани обикновено в изграждането на фабрики за химически боеприпаси) и клапани с термометри са сред материалите, доставени от Северна Корея, според цитирания от вестниците документ. Учени, които работят по технологиите на севернокорейските балистични ракети, също са забелязани в известни помещения за производство на химически оръжия и ракети в самата Сирия, в района на градове като Адра в южната част на Сирия и Хама на запад. Става дума за най-малко 40 доставки до Сирия в интервала между 2012 и 2017 г. на компоненти за балистични ракети и материали с възможна двойна употреба, продължава докладът. В замяна на това севернокорейският режим би могъл да се снабдява с твърда валута за ядрената и ракетната си програма.  Според двете издания авторите на доклада от над 200 страници са експерти, натоварени от 2010 г. насам със задачата да анализират действието на международните санкции, наложени на Северна Корея заради ядрената и балистичната ѝ програма. Текстът, информацията за който се появява  на фона на нови съмнения за употреба  на химически оръжия в района Източна Гута край Дамаск, сочи, че отчетената търговия между Сирия и Северна Корея с въпросните материали може потенциално да създаде \"опасност\" Дамаск да запази химическия си арсенал. На теория Сирия не би трябвало да разполага с химическия си арсенал, тъй като ги предаде на унищожение през 2013 г., след първите атаки в Гута през същата година и подписа Конвенцията за забрана на химическите оръжия. Впоследствие в няколко случая - в крайния етап на битката за Алепо през 2016 г. и в контролирания от бунтовниците град Хан Шейхун миналата година -  Западът и ООН обвиниха  режима на президента Башар Асад, че е използвал химически оръжия във войната. \"Това не са забранени материали\" \"Ню Йорк таймс\" пише, че докладът може и никога да не бъде публикуван. Изданието цитира Стефан Дюжарик, говорител на ООН, според когото независимо от това посланието на текста е ясно - \"всички страни членки (на ООН) имат дълг и отговорност да спазват санкциите, които са наложени\". Експерти, видели доклада и разговаряли с вестника, казват, че той не предоставя доказателства за сътрудничество между Северна Корея и Сирия в областта на химическите оръжия, но уточняват, че той предоставя най-точното до момента изложение на опитите за заобикаляне на санкциите и от двете страни. Осведомен източник от световната организация заяви, че това не са забранени материали от резолюциите на Съвета за сигурност на ООН, предаде ТАСС, цитирана от БТА. Споменатите в статията киселиноустойчиви плочки се използват масово, например в жилищното строителство в Китай, отбелязва агенцията.  По думите на източника в статията се съдържа несъответстваща на действителността информация, че експертите на ООН били уличили Русия и Китай в некоректно изпълнение на санкциите, касаещи сделките с нефт и въглища и доставките на луксозни стоки за Северна Корея.", "date": "2018.02.28", "title": "Северна Корея може да е доставила на Сирия материали за химически оръжия, сочи доклад на ООН"}
{"url": "https://www.dnevnik.bg/biznes/2018/02/28/3137499_zavodskite_ceni_rastat_s_41_prez_ianuari/", "text": "Поскъпването на заводските цени се ускорява през януари, показват данните на Националния статистически институт (НСИ). На годишна база те поскъпват с 4.1% при едва 0.8% спрямо декември 2017 г. Увеличение на цените е отчетено при производството и разпределението на електрическа и топлоенергия и газ - с 12.2%, преработващата промишленост - с 2%, и добивната промишленост - с 1.7%. В преработващата промишленост по-съществено увеличение на цените се наблюдава при производството на дървен материал и изделия от него, без мебели - с 6.6%, при производството на хартия, картон и изделия от хартия и картон - с 5.8%, както и при производството на автомобили, ремаркета и полуремаркета - с 4.9%. В обратната посока се движат цените при производството на тютюневи изделия - с 3.5%, и при производството на превозни средства, без автомобили - с 2.5%. Спрямо декември 2017 г. цените се вдигат при производството и разпределението на електрическа и топлоенергия и газ - с 2.3%, в преработващата промишленост - с 0.6%, а в добивната промишленост е отчетено намаление с 2.5%. По-съществено покачване на цените в преработващата промишленост се наблюдава при производството на основни метали - с 2.2%, както и при производството на компютърна техника, електронни и оптични продукти - с 1.7%, а спад е отчетен при производството на тютюневи изделия - с 5.6%, производството на каучук и пластмаси - с 1%, и при печатната дейност и възпроизвеждането на записани носители - с 0.5%. На вътрешния пазар поскъпването е по-голямо Заводските цени за вътрешния пазар растат с 5.6% в сравнение със същия месец на 2017 година. Увеличение на цените е регистрирано при производството и разпределението на електрическа и топлоенергия и газ - с 12.1%, в добивната промишленост - с 4.3%, и в преработващата промишленост - с 1.9%. По-високи цени в преработващата промишленост спрямо януари 2017 г. са отчетени при: производството на дървен материал и изделия от него, без мебели - с 6.9%, производството на основни метали - с 6.3%, и производството на химични продукти - с 5.3%. Намаление на цените се наблюдава при производството на тютюневи изделия - с 2.9%, и при производството на компютърна техника, електронни и оптични продукти - с 1.1%. Спрямо декември повишението е с 1%, като основно се дължи на това при производството и разпределението на електрическа и топлоенергия и газ - с 2.2%, в преработващата и в добивната промишленост - по 0.4%. За износ хартиените изделия поскъпват най-много Цените за международния пазар поскъпват по-умерено през януари - с 2.1% на годишна база. Най-видимо поскъпват заводските цени при производството на изделия от хартия - с 13%, при дървен материал и изделия от него - с 6.2% и производството на автомобили, ремаркета и полуремаркета - с 5.1%. Намаление на цените се наблюдава при производството на тютюневи изделия - с 4.9%, и при производството на превозни средства, без автомобили - с 4.2%. Спрямо декември производствените цени се повишават с 0.5%. ", "date": "2018.02.28", "title": "Заводските цени растат с 4.1% през януари"}
{"url": "https://www.dnevnik.bg/politika/2018/02/28/3137510_bsp_obiavi_che_i_bulgarskata_banka_za_razvitie_i/", "text": "Парламентарната група на \"БСП за България\" поиска ръководството на Българската банка за развитие да обясни в парламента защо е излъгало, че няма отношение към покупко-продажбата на ЧЕЗ. Социалистите искат това да стане на съвместно заседание на парламентарни комисии по казуса утре. Правителството - зад Гинка Върбакова Във вторник чешкото издание  \"Лидове новини\", позовавайки се на информация от компанията майка, обяви,  че със сделката са се ангажирали Уникредит Булбанк и Първа инвестиционна банка, а Българската банка за развитие е приела да гарантира изплащането на заема на \"ЧЕЗ разпределение\" към Европейската банка за възстановяване и развитие, ако стане предсрочно изискуем. Пак според чешкото издание част от финансирането ще дойде от руско-грузински консорциум. А премиерът Бойко Борисов каза: \"Като отворих  изпратеното от чешкия премиер , какво да видя: руско-грузински офшорки, руски банки, български, и то такива, които по някаква причина са имали проблеми.\" \"След като Българската банка за развитие стои зад купувача на ЧЕЗ, това означава, че и правителството на Бойко Борисов стои зад Гинка Върбакова\", обяви зам.-председателят на парламентарната група на \"БСП за България\" Жельо Бойчев днес. На въпрос на \"Дневник\" какво е отношението на Българската банка за развитие към сделката с ЧЕЗ той отвърна, че ще постави всички тези въпроси на изслушването. Анкетна комисия да разследва сделката БСП обяви, че внесените от Борисов документи в секретното деловодство на парламента за сделката с ЧЕЗ представляват поредната подигравка на премиера, тъй като става въпрос за \"един хвърчащ лист без подпис и печат и без основание да се класифицира информацията\". Социалистите искат документът да бъде разсекретен за изслушването утре. \"БСП за България\" предлага анкетна комисия в парламента да разследва сделката с ЧЕЗ, а дружеството да бъде одържавено. От ГЕРБ обявиха, че анкетна комисия за ЧЕЗ няма да бъде създавана, както и че документите няма да бъдат разсекретени. Председателят на енергийната комисия Делян Добрев каза, че на изслушването утре освен всички служби е поканен и купувачът на дружеството Гинка Върбакова. \"Притеснението ми да каним банки е, че нарушаваме класифицирания документ и показваме кои са банките. Не можем да каним само една. Ако трябва да каним, трябва да каним и трите банки\", каза Добрев.", "date": "2018.02.28", "title": "БСП обяви, че и Българската банка за развитие, и кабинетът \"Борисов\" стоят зад купувача на ЧЕЗ (допълнена)"}
{"url": "https://www.dnevnik.bg/biznes/2018/02/28/3137509_kabinetut_iska_komisiiata_za_konkurenciiata_da_prouchi/", "text": "Правителството търси начин да задължи Комисията за защита на конкуренцията (КЗК) да изготви секторен анализ на медийния пазар в страната, обхващащ всички медии. Антимонополният регулатор трябва да оцени степента на пазарна концентрация, динамиката в сектора, нормативната уредба, саморегулациите и да направи изводи за състоянието на конкурентната среда. В случай, че комисията установи, че конкуренцията на медийния пазар е ограничена или нарушена, да бъде създаден механизъм за нейното възстановяване. Това съобщи правителствената пресслужба след като на днешното си заседание министрите решиха да създадат работна група за изготвяне на промени в действащото законодателство, засягащи собствеността и финансирането на медиите в страната и тяхното разпространение. Членове на работната група са министрите на икономиката Емил Караниколов, на финансите Владислав Горанов, на културата Боил Банов и посочени от тях експерти. Работната група трябва да предложи ясен механизъм за разкриване на крайния собственик на доставчика на съответната медийна услуга и източниците му на финансиране, отговорния държавен орган, който ще прилага механизма, както и размера на санкциите, в случай на неизпълнение на задълженията. Тя трябва да предложи също законово допустим начин за сезиране от компетентен държавен орган на Комисията за защита на конкуренцията и да регламентира задължение на КЗК за периодично изготвяне на секторни анализи на медийния пазар в страната, обхващащи всички медии. В 14-дневен срок от днес работната група трябва обосновано и мотивирано да сезира КЗК за извършване на секторен анализ на медийния пазар в страната, при който да се изследват неговите характеристики и структура, участниците. В бъдеще тези анализи трябва да станат периодични. Правителственото решение идва 20 дни след като депутати от ДПС, между които и  собственикът на медии Делян Пеевски  внесоха в Народното събрание проект за промени в Закона за задължителното депозиране на печатни и други произведения, афиширан като намерение за постигане на \"максимално прозрачна медийна среда\". В него се засяга и проблемът с разпространението на печатни издания. Самият депутат и издател обяви в медиите си, че с промените цели да разреши спорни въпроси с конкурентните му медии. Законопроектът е разпределен на парламентарни комисии, но все още не е обсъждан. ", "date": "2018.02.28", "title": "Кабинетът иска комисията за конкуренцията да проучи медийния пазар"}
{"url": "https://www.dnevnik.bg/biznes/2018/02/28/3137519_prez_fevruari_samo_menidjurite_v_stroitelstvoto_sa/", "text": "През втория месец на годината само мениджърите в строителството са оптимистично настроени. Това показва традиционното изследване на Националния статистически институт. През февруари общият показател на бизнес климата се покачва с 0.5 пункта в сравнение с предходния месец. Подобрение на стопанската конюнктура е регистрирано в строителството, докато в промишлеността се наблюдава леко понижение. В търговията на дребно и сектора на услугите показателят запазва приблизително нивото си от януари.  Съставният показател \"бизнес климат в промишлеността\" намалява с 0.5 пункта, което се дължи главно на по-резервираните очаквания на мениджърите за бизнес състоянието на предприятията през следващите шест месеца. Анкетата регистрира намаление на осигуреността на производството с поръчки, което е съпроводено и с понижени очаквания за дейността през следващите три месеца. Несигурната икономическа среда и недостигът на работна сила остават основните пречки за развитието на бизнеса, посочени съответно от 43.4 и 30.3% от предприятията. По отношение на продажните цени в промишлеността мениджърите очакват запазване на тяхното равнище през следващите три месеца. През февруари съставният показател \"бизнес климат в строителството\" нараства с 3.6 пункта, главно поради подобрените очаквания на строителните предприемачи за бизнес състоянието на предприятията през следващите шест месеца. Същевременно и прогнозите им по отношение на строителната активност през следващите три месеца са по-оптимистични, което според тях ще доведе до допълнително наемане на персонал. Несигурната икономическа среда продължава да е основният фактор, затрудняващ в най-голяма степен дейността на предприятията. На второ и трето място са конкуренцията в бранша и недостигът на работна сила, макар че анкетата отчита намаление на неблагоприятното им влияние. За продажните цени в строителството преобладаващите очаквания на мениджърите са те да останат без промяна през следващите три месеца.  Съставният показател \"бизнес климат в търговията на дребно\" запазва нивото си от януари. Мненията на търговците на дребно за обема на продажбите през последните три месеца са по-резервирани, докато прогнозите им за продажбите и поръчките към доставчиците през следващите три месеца са по-благоприятни. Най-сериозните затруднения за бизнеса остават конкуренцията в бранша, недостатъчното търсене и несигурната икономическа среда, като през последния месец се наблюдава засилване на негативното въздействие на втория фактор. По отношение на продажните цени по-голяма част от търговците предвиждат те да запазят своето равнище през следващите три месеца.  През февруари съставният показател \"бизнес климат в сектора на услугите\" остава приблизително на нивото си от предходния месец. Оценките и очакванията на мениджърите за бизнес състоянието на предприятията се изместват към по-умерените мнения. Същевременно и прогнозите им за търсенето на услуги през следващите три месеца са благоприятни. Основните пречки за дейността в сектора продължават да са свързани с конкуренцията в бранша и несигурната икономическа среда. Преобладаващите очаквания на мениджърите за продажните цени са те да останат без промяна през следващите три месеца.", "date": "2018.02.28", "title": "През февруари само мениджърите в строителството са оптимисти за бизнеса си"}
{"url": "https://www.dnevnik.bg/evropa/2018/02/28/3137524_sasht_i_es_osudiha_ubiistvoto_na_slovashkiia_jurnalist/", "text": "Съединените щати и Европейският съюз осъдиха вчера убийството на словашкия разследващ журналист, работил по случаи с данъчни измами и съмнителни бизнес сделки, съобщи ДПА. Двайсет и седем годишният Ян Куцяк и годеницата му  бяха намерени в неделя  застреляни в дома им край Братислава. Говорителят на американския Държавен департамент Хедър Науърт заяви, че САЩ са \"шокирани и натъжени\" от тази \"безпрецедентна атака срещу свободата на печата и  демокрацията в Словакия \". Тя призова за \"бързо и решително разследване\" и за даване под съд на отговорните за престъплението. По-рано вчера председателят на Европейската комисия Жан-Клод Юнкер каза, че е \"шокиран от ужасните новини\". \"Осъждам този подъл акт - убийството или сплашването на журналисти няма място в Европа, няма място в никоя демокрация\", каза Юнкер чрез свой говорител. /БТА ", "date": "2018.02.28", "title": "САЩ и ЕС осъдиха убийството на словашкия журналист Ян Куцяк"}
{"url": "https://www.dnevnik.bg/biznes/turizam/2018/02/28/3137546_tursiat_se_koncesioneri_na_tri_plaja_vuv_varnensko/", "text": "Правителството открива процедури за предоставяне на концесии на три морски плажа в община Варна – \"Св. св. Константин и Елена – малък плаж\", \"Слънчев ден\" и \"Св. св. Константин и Елена – север\", съобщиха от правителствената информационна служба. Целта е да се осигурят водното спасяване, обезпечаване на прилежащата акватория, здравното и медицинското обслужване и санитарно-хигиенното поддържане на морския плаж, и услуги от обществен интерес. Срокът на концесиите ще бъде 15 години, а размерът на минималното годишно концесионно заплащане е изчислен според приетата от Министерския съвет Методика за определяне минималния размер на концесионното плащане за морски плажове. За \"Св. св. Константин и Елена – малък плаж\" ще се плаща 21 266 лева без ДДС на година, за \"Слънчев ден\" – 294 575 лева без ДДС, а за \"Св. св. Константин и Елена – север\" – 57 345 лева без ДДС. Концесионерите на морските плажове ще бъдат определени в резултат на конкурси, организирани от министъра на туризма и проведени от комисия, назначена от министър-председателя. Критериите за формиране на комплексната оценка са съобразени с решение на правителството от 2016 г. за утвърждаване на минимални критерии при провеждане на конкурс за определяне на концесионер на морски плаж.", "date": "2018.02.28", "title": "Търсят се концесионери на три плажа във Варненско"}
{"url": "https://www.dnevnik.bg/bulgaria/2018/02/28/3137534_kabinetut_predostavi_68_dka_na_bolnica_v_plovdiv_za/", "text": "Университетската многопрофилна болница \"Свети Георги\" в Пловдив получи 68 дка земя от правителството. Кабинетът реши на днешното си редовно заседание на предостави имота на лечебното заведение, което е 100% държавна собственост. Четирите терена с обща площ 68 дка ще се използват за разширяване на сградния фонд на болницата. Върху тях ще бъдат построени нови сгради, но все още не се уточнява за какво ще бъдат използвани. Кабинетът реши още да промени статута на имоти от публична държавна в частна държавна собственост. Те се намират на територията на летище София, като са предоставени за управление на Агенция \"Митници\" и Българската агенция по безопасност на храните. Двете ведомства ще получат парцели с площ, равна на притежаваните от тях идеални части, заедно със сградите, които са им предоставени за управление. Делбата няма да затрудни функционирането на летището, подчертават от Министерския съвет. Правителството разпореди и промяна на границите на Свободна зона Русе. Статут на свободна зона ще има терен от близо 142 дка. За всички останали имоти в обособената зона този статут отпада, като това ще позволи терените там да бъдат продавани, а не само отдавани под наем, както досега. \"Потенциалните инвеститори нямат интерес от наем на площи, тъй като търсената устойчивост на инвестиционните им програми в дългосрочен план изисква реализирането на инвестициите да се осъществява на собствен терен. Приемането на акта ще доведе до привличането и реализирането на инвестиции в Русе и региона\", подчертава в решението си правителството. Кабинетът предостави безвъзмездно на община Бургас държавни имоти, намиращи се в кв. \"Сарафово\". Те ще се използват за изграждането на продължение на крайбрежната велоалея, свързваща Приморския парк на града с квартала.", "date": "2018.02.28", "title": "Кабинетът предостави 68 дка на болница в Пловдив за разширяването ѝ"}
{"url": "https://www.dnevnik.bg/bulgaria/2018/02/28/3137545_popravkata_remontite_na_ogradata_da_minavat_bez/", "text": "Парламентът прие на първо четене поправката в закона за обществените поръчки, с която ремонтите на оградата по българско-турската граница няма да минават през търгове, а ще се случват чрез пряко договаряне. За изменението, което  беше внесено от ГЕРБ и \"Обединени патриоти\"  миналата седмица, гласуваха 103-ма депутати, 65 бяха против, а четирима се въздържаха. Срещу измененията гласуваха народните представители от левицата, като те основно и говореха по време на дебата в зала. Според Крум Зарков с промените се цели единствено Министерският съвет да бъде освободен от отговорност, а при проблем областните управители \"да изгорят като бушони\". От левицата обясниха, че ще внесат предложения между първо и второ четене. Според измененията ремонтите и поддръжката на т.нар. възпрепятстващо съоръжение ще се правят от областните управители чрез пряко договаряне. По подобен начин беше построена и самата ограда, което предизвика съмнение как са избирани отделните фирми. Миналата седмица след искане на БСП о т специализираната прокуратура  съобщиха, че е образувано досъдебно производство за строежа на съоръжението. В залата беше и вицепремиерът Валери Симеонов, който заяви, че при строежа на оградата е нямало корупция и не трябва да се очаква, че и сега ще има. \"В докладите на Агенцията за финансова инспекция има констатации за пет нарушения, които са свързани със забавяне срока на изпълнение. Зная, че темата ще бъде използвана за политически атаки\", заяви Симеонов. Той призова депутатите да помислят, че оградата вече има нужда от поддръжка.", "date": "2018.02.28", "title": "Поправката ремонтите на оградата да минават без търгове мина на първо четене"}
{"url": "https://www.dnevnik.bg/skorost/2018/02/28/3137556_konferenciia_v_sofiia_obsujda_gradskata_mobilnost_na/", "text": "Конференция в София в петък  ще обсъди бъдещето на градската мобилност. На организирания от \"Капитал\" форум ще се дискутират промените в придвижването в градовете, продиктувани от електромобилите, приложенията за споделяне на коли и маршрути, технологиите за автономни превозни средства и т.н. Годишната конференция за нова градска мобилност има за цел да се превърне във водеща платформа в Централна и Източна Европа за нови концепции за мобилност, като бъде не само в крак с динамично променящата се действителност, но и изследва и представя нови стойностни бизнес модели, отбелязват организаторите. Сред лекторите са представители на Европейската комисия, Столичната община, автомобилни компании, експерти от градове като Виена и Барселона, фирми, свързани с транспорта - \"Юбер\", \"Шел\", Е.ОН, финансови институции и други. На форума ще се търси отговор на въпросите как ще изглежда бъдещето на градската мобилност, дигитални промени в транспорта и технологични иновации, услугите, базирани на електрически и автономни превозни средства, каква икономика стои зад новата градска мобилност и други.", "date": "2018.02.28", "title": "Конференция в София обсъжда градската мобилност на бъдещето"}
{"url": "https://www.dnevnik.bg/bulgaria/2018/02/28/3137535_promianata_na_adresa_za_poluchavane_na_pensiia_shte/", "text": "При промяна на адреса за получаване на пенсия няма да се изисква удостоверение за регистрация по настоящ адрес. Това предвиждат одобрени от правителството промени в Наредбата за пенсиите и осигурителния стаж, с които се облекчава административната тежест за гражданите. Новите текстове предвиждат, че при смърт на пенсионер, който е получавал пенсията си по банкова сметка, няма да е необходимо наследниците му да представят в банката документ от НОИ за закриване на сметката. Институциите ще набавят необходимата им информация по служебен път.", "date": "2018.02.28", "title": "Промяната на адреса за получаване на пенсия ще става по-лесно"}
{"url": "https://www.dnevnik.bg/evropa/2018/02/28/3137547_podkrepata_za_partiiata_na_orban_leko_e_namaliala_prez/", "text": "Подкрепата за управляващата в Унгария партия \"Фидес\" е намаляла през февруари до 29% от 32% през януари, но \"Фидес\" все още има най-голям шанс да спечели изборите на 8 април, показа проучване на института \"Републикон\", цитирано от \"Ройтерс\". Премиерът Виктор Орбан се надява да спечели трети пореден мандат на парламентарните избори и води кампания  с ожесточени антиимигрантски послания . Според проучването опозиционната националистка партия \"Йоббик\" е спечелила един процент и подкрепата за нея е достигнала 12 на сто. Друга анкета на института \"Завец\" също показа слаб спад на подкрепата през февруари, докато две проучвания на проправителствените агенции \"Низьопонт\" и \"Сазадвег\" не сочат да има промяна в подкрепата за \"Фидес\" през февруари – съответно 40% и 35%. Според \"Републикон\" делът на нерешилите как да гласуват е 39%. Миналата седмица \"Фидес\"  понесе неочаквано поражение  на частични местни избори, което  даде нов импулс  на усилията за по-тясно сътрудничество сред опозиционните партии.", "date": "2018.02.28", "title": "Подкрепата за партията на Орбан леко е намаляла през февруари"}
{"url": "https://www.dnevnik.bg/sviat/2018/02/28/3137543_hiliadi_protestiraha_v_skopie_zaradi_imeto_na/", "text": "Няколко хиляди протестиращи се събраха пред парламента на Македония в Скопие, за да поискат правителството да отмени преговорите със съседна Гърция по дългогодишния спор за името на страната, предадоха македонски медии и \"Асошиейтед прес\", цитирана от БТА. Протестът протече мирно, но при засилено полицейско присъствие и с един ранен служител на реда. Демонстрантите организираха поход от главната православна църква, покрай представителството на Европейската комисия в Скопие, до сградата на парламента. Те скандираха \"Македония, Македония\" и развяваха националното знаме. Електронното издание МКД пише, че събитието е организирано от няколко македонски сдружения, които искат защита на името на държавата и идентичността на нацията. Част от тях дори запалиха гръцкото знаме пред парламента, пише още МКД. Според информация на полицията в Скопие по време на митинга е било запалено и албанско знаме. Според  \"Локално\"  в центъра на митинга е движението \"За единна Македония\", което миналата година месеци наред организираше ежедневни протести срещу т.нар. платформа от Тирана, която задълбочи македонската политическа криза. Отбелязва се, че демонстрантите искат не само безусловно прекратяване на разговорите и продължаване на членството в ООН с името Република Македония, а и отмяна на  Закона за езиците  и на  Договора за добросъседство  с България, както и освобождаване на  задържаните след безредиците  в Скопие на 27 април. На протеста имаше и представители на непризнатата Македонска православна църква.  Кабинетът на премиера Зоран Заев започна разговори с Гърция и каза, че може да подкрепи предложение за промяна на името на страната. Вчера Заев обяви за \"Ройтерс\", че е изпратил в Атина четири предложения за името на Македония и дори  за пръв път ги огласи  публично. Правителството в Скопие по-късно се дистанцира от материала на агенцията, като заяви, че четирите варианта не са на премиера или кабинета, а на  специалния пратеник на ООН  Матю Нимиц. Заев допусна отново, че може да има референдум за името - нещо, което \"За единна Македония\" отхвърля като \"трайна промяна\", а не \"защита\" на името.", "date": "2018.02.28", "title": "Хиляди протестираха в Скопие заради името на Македония, договора с България и Закона за езиците"}
{"url": "https://www.dnevnik.bg/biznes/2018/02/28/3137574_prez_ianuari_nai-mnogo_narastva_broiat_na_putuvaniiata/", "text": "И през януари българите са пътували повече, отколкото преди година, показват данните на Националния статистически институт. В края на годината ръстът на пътуванията беше внушителен - през декември пътуванията на българи нараснаха с над 60% на годишна база. През първия месец на годината пътуванията в чужбина са нараснали с 4.9% до общо 387.6 хил. спрямо същия месец на предходната година.  Най-голям ръст спрямо година по-рано имат пътуванията към Австрия - с 36%, Испания - с 25.3%, Германия - с 12.7%, Румъния - с 12.6%, Франция - със 7.6%, Турция - със 7.1%. Същевременно намаляват пътуванията към Италия - с 5.1%, Гърция - с 3.8%, Македония - с 1.5%, Сърбия - с 0.3%, и други. В сравнение с януари 2017 г. e регистрирано увеличение при пътуванията с цел почивка и екскурзия - с 18.4%, и с други цели - с 1.7%, а тези със служебна цел запазват нивото си. Най-голям относителен дял от общия брой пътувания на български граждани в чужбина през януари 2018 г. формират пътуванията с други цели (гостуване, обучение, посещение на културни и спортни мероприятия) - 49.1%, следвани от пътуванията със служебна цел - 25.8%, и пътуванията с цел почивка и екскурзия - 25.1% През януари 2018 г. най-голям брой пътувания на български граждани са осъществени към: Гърция - 83.6 хил., Турция - 67.4 хил., Сърбия - 36.0 хил., Македония - 26.1 хил., Румъния - 22 хил., Германия - 18.9 хил., Испания - 15.7 хил., Австрия - 14.5 хил., Франция - 13.5 хил., Обединеното кралство - 12.8 хил. През януари посещенията на чужденци в България са 544 хил., или с 19.7% повече в сравнение с януари 2017 година. Има ръст при всички наблюдавани цели: със служебна цел - с 23.6%, с други цели (вкл. гостувания и транзитни преминавания) - с 23.1%, и с цел почивка и екскурзия - с 15.2%. Транзитните преминавания през страната са 19.6% (106.5 хил.) от всички посещения на чужденци в България. От общия брой чужденци, посетили България през януари 2018 г., делът на гражданите от Европейския съюз е 46.7%, или с 18.9% повече в сравнение със същия месец на предходната година. Увеличават се посещенията на граждани от Румъния - с 22.6%, Обединеното кралство - с 19.0%, Германия - с 18.9%, Италия - с 18.6%, Австрия - с 16.5%, Гърция - с 15.3%, Франция - с 10.3%, и други. Същевременно намаляват посещенията на граждани от Унгария - с 8.5%, Швеция - с 3.1%, и други.  Увеличават се и посещенията на граждани от групата \"Други европейски страни\" - с 19.9%, като най-голям е ръстът на посещенията на граждани от Турция - с 23.9%. Преобладава делът на посещенията с цел почивка и екскурзия - 43.4%, следвани от посещенията с други цели - 39.0%, и със служебна цел - 17.6%  Най-много посещения в България през януари 2018 г. са реализирали гражданите от: Гърция - 109.7 хил., Турция - 103.8 хил., Македония - 68.3 хил., Румъния - 49.9 хил., Сърбия - 37.6 хил., Обединеното кралство - 16.5 хил., Германия - 15.3 хил., Украйна - 13.8 хил., Италия - 13.7 хил., Израел - 13.3 хиляди.", "date": "2018.02.28", "title": "През януари най-много нараства броят на пътуванията на българи за Австрия и Испания"}
{"url": "https://www.dnevnik.bg/bulgaria/2018/02/28/3137649_pravitelstvoto_namali_taksata_za_prelitane_prez/", "text": "Правителството реши на днешното си редовно заседание да намали таксата за прелитане през въздушното пространство на България. Така тя става 26.72 евро, като преди това беше 26.97 евро. Кабинетът промени и лихвения процент за закъснели плащания, който от 9.88% се намалява на 9.74 %. В сила е и нова, по-ниска осреднена таксова единица за зоните и районите на летище София, която от 396.46 лв. е понижена на 324.36 лв. Няма промяна в осреднената таксова единица на останалите международни летища, които са в Бургас, Варна, Пловдив и Горна Оряховица. Измененията влизат в сила от началото на тази година. Таксите за аеронавигационно обслужване покриват разходите за управление на въздушното движение и експлоатация на съоръженията, като се определят в зависимост от прогнозните данни за годишната разходна база, броя на обслужените полети и от разходите на Евроконтрол по обслужване на системата за събиране на таксите.", "date": "2018.02.28", "title": "Правителството намали таксата за прелитане през българското въздушно пространство"}
{"url": "https://www.dnevnik.bg/evropa/2018/02/28/3137642_razdavaneto_na_izlishuci_ot_hrana_v_berlin_-_pomosht/", "text": "Добрите намерения на доброволците, които раздават излишъци от храна на нуждаещите се, са несъмнени. Има обаче критики, че подобни дарения в натура не служат за нищо друго, освен да прикриват широко разпространена бедност. Огромна купчина от зелени салати, които бавно се развалят, домати, копър и други зеленчуци, издигаща се на два метра височина, посреща посетителите на склад, управляван от благотворителната хранителна банка Berliner Tafel (от немски: берлинска трапеза - бел. прев.) в германската столица. Отхвърлените продукти през последните няколко седмици отиват в специален контейнер. \"Чрез използване на дървени въглища сега произвеждаме ценен компост за органичното земеделие, така наречената тера прета (Terra Preta)\", разказва Сабине Верт, която е сред основателите на групата. Всичко, което все още става за ядене, намира пътя си към чисти картонени кашони, които се раздават на хора, изпаднали в нужда - плодове, зеленчуци, хляб, йогурт или студени меса - всичко, което супермаркетите не могат да продадат или от което не се нуждаят. В употреба могат да влязат дори шишета дезодоранти, шампоани и душ-гелове, които пътниците са били принудени да предадат при проверките за сигурност на летището. Berliner Tafel вече е на 25 години и има последователи в цяла Германия. Верт, която взела идеята от САЩ, е на 62 години. Това, което започва като малка кампания за раздаване на печива от група активисти със собствените им автомобили, вече е сред \"В цяла Германия в момента има 937 организации Tafel\", посочва Щефани Бресгот от организацията майка. Броят на хората, които редовно използват услугите им, достига 1.5 милиона - неочакван брой при общо население под 83 милиона. Сред възползващите се от програмата са самотни родители, големи семейства, възрастни хора, безработни, студенти и бежанци. Според социолога Щефан Зелке това е скандално. \"Те са аварийна помощ за социално изтощено общество, което отхвърля все повече свои членове като излишни\", казва той, отбелязвайки цялостното богатство на Германия. Верт си има други непосредствени грижи. Излишъците намаляват, тъй като супермаркетите и други магазини нагаждат системите си, а производителите намаляват отпадъците в търсене на ефективност. Освен това тя е изправена пред конкуренцията на други групи от движението Tafel. \"Регионалните граници се пренебрегват. Ние се изяждаме един друг\", недоволства Верт. Тя и екипът й търсят други начини да поддържат проекта. Схемата за компост от отпадъци е един от тях, тъй като намалява разходите за извозване на боклука. \"Целта ни е децата и младите хора, които са бъдещите потребители, да бъдат посочва активистката. По този начин се е родил проектът KIMBA, при който двуетажен автобус отива в училищата за уроци по готвене и други събития. Най-видимата дейност на Tafel обаче остават центровете за раздаване на храни. В Берлин организацията подкрепя 50 хил. хора в нужда. Напоследък дори в сравнително богати райони като столичния квартал Пренцлауерберг, където хората изчакват реда си в църковна зала, докато в парка отсреща други бягат за здраве. Сред ползващите помощта на организацията е жена, която е имигрирала в Германия от Русия и получава пенсия само за 19 години от общо 45 години трудов стаж. \"Бях толкова засрамена, че първия път плаках, не можех да говоря\", разказва тя. Сега обаче вече е свикнала. Квалифицирана учителка с двегодишния си син също е сред чакащите. Тя е избягала от партньора си, проявяващ насилие, и сега живее в убежище за жени. \"Никога не съм мислела, че ще ми се наложи да стигна до Tafel\", казва 37-годишната жена. Социологът Холгер Шоневил е проучвал как се чувстват получателите на помощта, за да установи, че няма определен модел. \"Tafel осигурява основна помощ за участниците и същевременно те са част от процеса на социално изключване, засягащ достойнството на получателите на помощта\", посочва той. Според Шоневил Зелке е по-директен в критиката си. \"Те не се борят с бедността. Групите от движението Tafel очевидно смекчават натиска да се направи нещо за разрешаване на проблема с бедността чрез социална солидарност\", твърди той. Това може да се постигне единствено като се разреши на получателите на помощта да избират какво да потребяват. \"Вместо да се помага на хората с дарения в натура, трябва да им се окаже доверието да боравят със собствени пари\", убеден е Зелке. Активистите на Tafel обаче са твърдо решени да продължат дейността си. \"Докато има несправедливост и излишъци наред с недостига, никоя група Tafel няма да се разпусне само защото някой казва, че не би трябвало да съществуваме в една богата страна\", заявява Бресгот. Движението отбелязва четвърт век от създаването си, а хранителната му банка в западногерманския град Есен, решава да отпуска помощ вече само на германски граждани. Председателят й Йорг Зартор защитава решението пред критиките. То е взето, след като делът на мигрантите, сред хората които банката изхранва, се повишил до три четвърти, обяснява той. \"Съществуваме за всички, които са в нужда, независимо от цвета на кожата и националността им\", категоричен е обаче Нико Шефер, регионален председател на Tafel за централната провинция Тюрингия./БТА", "date": "2018.02.28", "title": "Раздаването на излишъци от храна в Берлин - помощ или параван за бедността"}
{"url": "https://www.dnevnik.bg/citat_na_deniia/2018/02/28/3137633_citat_na_denia_rusiia_e_i_podpalvach_i_pojarnikar_v/", "text": "Това каза ген. Джоузеф Вотъл, който оглавява Централното командване (CENTCOM) на американската армия на изслушване пред комисия в Камарата на представителите. Вотъл коментира  призивите на ООН за примирие в Сирия  след офанзивата на режима на Башар Асад в Източна Гута и информацията за стотици загинали в последните седмици. \"Мисля, че Русия или трябва да си признае, че не е способна или не иска да изиграе никаква роля в края на сирийския конфликт. Мисля, че ролята им е невероятно дестабилизираща\", каза той. Според него Москва използва Сирия, за да тества нови оръжия и военни тактики.", "date": "2018.02.28", "title": "Цитат на деня: Русия е и подпалвач, и пожарникар в Сирия"}
{"url": "https://www.dnevnik.bg/sport/2018/02/28/3137662_prezidentut_na_fifa_pozdravi_borislav_mihailov_za/", "text": "Президентът на ФИФА  Джани Инфантино  изпрати поздравителен адрес към Борислав Михайлов за преизбирането му начело на Българския футболен съюз. Швейцарецът, който е деветият президент на Световната футболна федерация и я оглавява от февруари 2016 г., пожелава на Михайлов късмет, сила и успех. \"Преизбирането ви за четвърти път като президент на БФС е ясен вот на доверие във вашите качества от българското футболно семейство и очакваме да продължим съвместната си работа. Убеден съм, че вашият богат опит познания и лични качества ще окажат сериозно влияние върху стабилното развитие на любимата ни игра във вашата страна\", гласи съобщението от Инфантино, публикувано и в страницата на БФС. Михайлов беше избран на осмия редовен конгрес на 16 февруари,  спечели категорично с 92% от гласовете на участвалите в изборите . Президентът на БФС е първият българин, който е част от структурата на ФИФА. През миналата година Михайлов беше избран за член на Комисията по развитие на играта. Подкрепата от Инфантино е втората подобна от сериозен футболен ръководител. В края на 2017 г. президентът на европейската централа УЕФА  Александър Чеферин дойде в София  и засвидетелства подкрепата към бившия вратар по-малко от месец преди конгреса.", "date": "2018.02.28", "title": "Президентът на ФИФА поздрави Борислав Михайлов за преизбирането му"}
{"url": "https://www.dnevnik.bg/photos/2018/02/28/3137691_snimka_na_denia_borbata_sus_snega/", "text": "Близо 1 500 машини почистват републиканските пътища, съобщиха от агенция \"Пътна инфраструктура\". Най-усложнена е обстановката в Североизточна България - в областите Добрич, Русе, Разград и Силистра, и в област Бургас. Снимката е от почистването на път в Разградско.", "date": "2018.02.28", "title": "Снимка на деня: Борбата със снега"}
{"url": "https://www.dnevnik.bg/detski_dnevnik/2018/02/28/3137683_v_nad_1100_uchilishta_ne_se_uchi_dnes/", "text": "Поради влошените метеорологични условия и пътна обстановка в страната към 12 ч. днес не се провеждат учебни занятия в 1103 училища, съобщиха от пресцентъра на образователното министерство.  Вчера общо 961 училища  не работиха. Най-много – 122 и 121 училища, са затворени в областите Бургас и Варна. В област Плевен и област Кърджали – по 84 училища, а в област Русе – 70. В област Перник няма да се провеждат учебни занятия само в ОУ \"Св. Иван Рилски\". Област Благоевград, община Якоруда – 5 училища. Община Бургас – 122 училища. Област Варна – 121 училища. Област Велико Търново, общините Свищов и Павликени – 17 училища. Област Видин – 10 училища. Област Враца – 54 училища. Област Добрич – 68 училища. Област Кърджали – 84 училища. Област Кюстендил, община Бобов дол – 3 училища. Област Ловеч – 6 училища. Област Монтана – 22 училища. Област Пазарджик – 11 училища. Област Перник – 1 училище – ОУ \"Св. Иван Рилски\". Област Плевен – 84 училища. Област Пловдив – 35 училища. Област Разград – 59 училища. Област Русе – 70 училища. Област Силистра – 45 училища. Област Сливен – 31 училища. Област Смолян – 51 училища. Област София-регион, община Етрополе – 4 училища. Област Стара Загора – 68 училища. Област Търговище – 50 училища. Област Хасково, общини Ивайловград, Тополовград и Стамболово – 14 училища. Област Шумен – 65 училища. Област Ямбол – 3 училища.", "date": "2018.02.28", "title": "В над 1100 училища не се учи днес"}
{"url": "https://www.dnevnik.bg/razvlechenie/2018/02/28/3137678_barbra_streizund_klonirala_ljubimoto_si_kuche_dva_puti/", "text": "Ако имахме шанса да преживеем всичко това отново, кажи ми, щяхме ли, бихме ли могли?\" Това се пита Барбра Стрейзънд в известната си песен от саундтрака към \"Каквито бяхме\", но излиза, че щом става дума за домашни любимци, отговорът е \"да\". В интервю за \"Варайъти\" известната актриса и певица признава, че е клонирала любимото си куче Саманта преди смъртта й през 2017 г. - и сега отглежда две нейни копия, предаде \"Ройтерс\". Кучетата, порода мадагаскарски котон, са били клонирани от клетки, взети от устата и стомаха на Саманта. Различни са по характер, казва Стрейзънд. \"Чакам да пораснат, за да видя дали ще имат нейните кафяви очи и нейната сериозност.\" За да ги различава, носителката на \"Оскар\" ги облича в различни цветове - червено и светлолилаво. Така кученцата получили имената си - госпожица Скарлет и госпожица Вайълет.", "date": "2018.02.28", "title": "Барбра Стрейзънд клонирала любимото си куче... два пъти"}
{"url": "https://www.dnevnik.bg/analizi/2018/02/28/3137513_borisov_ginkinoto_horo_i_gankovoto_kafene/", "text": "От самото начало развитието на скандала ЧЕЗ показа, че управляващите ще търсят начин, за да бъде осуетена сделката с новата придобивка на \"Инерком България\". Почти сигурно е, че формалната, юридическата страна на сделката е изрядна. Въпросът беше (и остава) какъв ще бъде механизмът (дали чрез КЕВР, ДАНС, КЗК, НАП или по друг начин) Гинка Върбакова да не стане собственик. Причината – в очите на обществото сделката, или по-точно далаверата, е компрометирана. Бойко Борисов няма навика да плува срещу течението. Той е като италиански танк – има една предна скорост и четири задни. В противен случай аферата с \"Гинка от Пазарджик\" може да вземе главата на Борисов. Нещо повече – да го дискредитира непоправимо дори в очите на най-верните му фенове. Безславен край на една, обективно казано, впечатляваща политическа кариера. Вече стана ясно, че КЕВР не може да стопира сделката. Не и на този етап. Но идеята, която лансираха премиерът Борисов и Делян Добрев за нормативни промени (например на Закона за енергетиката), които да изиграят ролята на такава спирачка, категорично не може да бъде приета сериозно. Всеки, който има и малка представа от правната доктрина в България, разбира, че подобни приказки няма как да са нещо повече от думи на по чашка в Ганковото кафене. (а не по принцип да упражнява превенция, да затвори вратите за други подобни случаи, които имат пряко отношение към националната сигурност), неговите разпоредби ще имат ретроактивно действие. Освен че държавните мъже за пореден път ще станат за смях, този акт най-вероятно ще \"падне\" в съда и ще създаде благодатни възможности за дела срещу страната.  Може да се възрази, и то с основание, че това вече сме го виждали. Взимам повод от стартиралото дело за фалиралата през 2014 г. КТБ. Какви бяха основните доводи за президентското вето на Закона за изменение и допълнение на закона за банковата несъстоятелност (популярно известен като \"закон срещу вторичното разграбване на КТБ\")? Именно ретроактивният характер на преходните и заключителните разпоредби на акта. Трудно е да бъдат приети контрааргументите на юристите на ГЕРБ. Това, което не пише черно на бяло в мотивите на президента, но трябва да се чете между редовете, е въпросът дали този закон под маската на загриженост за обществото не прокарва нагло неправомерни интереси на неговия главен вносител – Делян Пеевски. Дали чрез обратното действие на нормативния акт не се отваря лукаво задна порта, която да легитимира апетита на медийния магнат към \"Дунарит\"? Ветото на президента според мен показва, че за него отговорът на тези въпроси е положителен.  Така че, ако отидем отвъд конкретния пример с КТБ, възможно е юристите на ГЕРБ пак волунтаристично да променят и нарушат ad hoc фундаментални принципи на правото в България. Нищо чудно. Както показа докладът на \" Трансперънси интернешънъл \" за 2017 г., публикуван миналата седмица, страната ни, която е на 71-во място в \"класацията\", остава с най-високи размери на корупцията в публичния сектор в ЕС. И което е по-важно – през последните 5 години няма никакъв напредък в борбата срещу нея. Противно на твърденията на политическия елит на страната - председател на Съвета на ЕС. Думите на  Петр Баран , бившият изпълнителен директор на ЧЕЗ, показват какво мислят инвеститорите за бизнес климата у нас: \"Един чужд инвеститор търси стабилност в съдебната, политическата и икономическата система. Той търси правила, които, ако спазва, ще може да развива своя бизнес. Ако не са изпълнени тези неща, чуждестранни инвеститори трудно ще погледнат към България\", заяви Баран. Напук на  жалбите и клетвите на премиера  сделката с ЧЕЗ, която накара цялата държава да се тресе в неравноделния такт на едно Гинкино хоро, не е плод на някакъв зловещ и ювелирен заговор за изпращането на Борисов и ГЕРБ на резервната скамейка. Най-вероятно развитието на събитията в края на миналата седмица е било следното: Управляващите без съмнение са знаели за сделката с ЧЕЗ. Но са си траели. Опозицията е научила \"любопитни\" подробности и е подготвила атака срещу кабинета по темата. Разбирайки за готвената интифада (\"пуч\", \"абордаж\" и т.н.), Борисов, за да си върже гащите, отстранява предпазния бушон – министър Теменужка Петкова. Тя впрочем отдавана е неудобна фигура за много влиятелни люде в страната. Какъв обаче беше резултатът от този гениален пиар ход? Точно обратният на замисъла. Защо да се късат теменужките, ако са цветя за мирисане? Този и други неудобни въпроси не могат да получат задоволително обяснение. Особено ако то е, че кабинетът нито е лук ял, нито е лук мирисал по \"аферата ЧЕЗ\".  Моята прогноза: сделката ще бъде спряна. Надявам се обаче, че юристите на управляващите ще отворят пак \"дебелите книги\" (ако някога са ги чели, разбира се) и като премине \"нервната възбуда\" и \"ажиотажът\" от хорото (хоръра?), ще намерят друг, по-фин, не толкова дърварски начин за справяне със ситуацията. Но скандалите вече излизат извън контрола на властта. Никаква друга управленска формула не може трайно да стабилизира кабинета \"Борисов 3\". Дори и Волен Сидеров и неговите \"братя по оружие\" да продължават да пият кафето със суджук. Да не припомням поговорката за плъховете и кораба. ДПС вече загряват за нови избори. След края на европредседателството ще има зелен коридор за такива. Те ще бъдат най-късно през май 2019 г., когато ще се проведат и европейските. Много по-вероятно е обаче разходката до урните да се състои значително по-рано. А дотогава – хорото ще продължи.", "date": "2018.02.28", "title": "Борисов, Гинкиното хоро и Ганковото кафене"}
{"url": "https://www.dnevnik.bg/sviat/2018/02/28/3137704_kim_chen-un_i_bashta_mu_polzvali_brazilski_pasporti_za/", "text": "Севернокорейският лидер  Ким Чен-ун  и неговият покоен баща Ким Чен-ир са ползвали придобити с измама бразилски паспорти, за да кандидатстват за входни визи за западни държави през 90-те години, предаде \"Ройтерс\", като се позова на петима високопоставени служители в западноевропейски служби за сигурност.  Макар да е известно, че управляващата в Пхенян  фамилия Ким  е използвала документи за пътуване, получени под фалшив предлог, конкретните примери за това са малко, отбелязва \"Ройтерс\", цитирана от БТА. Копията на въпросните бразилски паспорти, които \"Ройтерс\" е видяла, не са били публикувани преди. Те са от 1996 г. и са с печати с надпис \"Посолство на Бразилия в Прага.\" \"Те са използвали тези бразилски паспорти, на които ясно се виждат снимките на Ким Чен-ун и  Ким Чен-ир , в опит да получат визи от чужди посолства\", заявил един от западните разузнавателни източници, пожелал анонимност. Според него това показва \"тяхното желание за пътуване и е знак за опити на управляващото семейство да си създаде възможни пътища за бягство\".  Тайните на детството Външното министерство на Бразилия заяви, че разследва случая. Не е известно дали някога са им били издавани визи. Документите, които са използвали, обаче са могли да им послужат, за да стигнат не само до Бразилия, но и до Хонконг или Япония, се казва в оригиналната публикация на \"Ройтерс\". Японският вестник \"Йомиури шимбун\" съобщи през 2011 г., че Ким Чен-ун е посещавал Токио като дете с бразилски паспорт, но 20 години по-рано - преди датата на издаване на двата документа (26 февруари 1996 г.). \"Ройтерс\" отбелязва, че за сегашния севернокорейски лидер се знае малко и дори рождената му дата е предмет на спорове, но той вероятно е бил на 12 или 14 години в момента на издаване на паспорта. Известната до момента информация предполага, че той е получил образованието си в международно училище в Берн, където е бил под \"прикритието\" на шофьор в севернокорейското посолство. Четирима други западни източници казаха, че в пътните документи със снимките на двамата Ким са били изписани имената Josef Pwag и Ijong Tchoi. С тях се е кандидатствало за визи за поне две западни държави, но не е известно дали са били издадени визи. ", "date": "2018.02.28", "title": "Ким Чен-ун и баща му ползвали бразилски паспорти, за да получат западни визи"}
{"url": "https://www.dnevnik.bg/bulgaria/2018/02/28/3137721_cvetan_vasilev_prati_pismo_v_koeto_iska_sudut_da/", "text": "Във втория ден от разпоредителното заседание по делото за източването на КТБ, по което подсъдими са 18 души, сред които и соченият за техен ръководител в организираната престъпна група бивш мажоритарен собственик на банката Цветан Василев, той изпрати писмо, в което иска Специализираният наказателен съд (СНС) да прекрати делото. Писмото беше прочетено от един от защитниците на Василев - Константин Симеонов. Вчера съдът реши, че  процесът може да се гледа и в отсъствието на бившия банкер,  и прие, че той е редовно призован. Василев се намира в Сърбия и срещу него тече процес по екстрадирането му в България по искане на българските власти. В писмото Василев оспорва твърденията на прокуратурата, че е ръководил организирана престъпна група, която е източвала КТБ. Затова и той смята, че делото трябва да бъде прекратено поради липса на престъпление. Василев твърди, че не е присвоявал пари, и обяви, че в съдебната зала трябва да са онези, които са разграбили КТБ след нейното затваряне на 20 юни 2014 г. Според него това са За прекратяване на делото настояха и адвокатите на Цветан Василев. Алтернативно те предлагат процесът да бъде спрян до приключването на експедиционното производството. Адвокатите на част от другите подсъдими също поискаха или прекратяване, или спиране на наказателното производство. Аргументите им бяха различни - отсъствието на Василев нарушава неговите и на останалите подсъдими права и опорочава процеса. Освен това прекратяването на разследването срещу бившия изпълнителен директор на КТБ Орлин Русев, който стана основен свидетел на прокуратурата, е станало без тяхно знание. Решението на съдия Виржиния Петрова ще стане известно по-късно днес.", "date": "2018.02.28", "title": "Цветан Василев прати писмо, в което иска съдът да прекрати делото срещу него"}
{"url": "https://www.dnevnik.bg/sviat/2018/02/28/3137722_norvegiia_shte_zabrani_poluavtomatichnite_orujiia/", "text": "Норвегия ще забрани полуавтоматичните оръжия от 2021 г., когато ще се навършат десет години от масовото убийство на остров Ютьоя, където десният екстремист  Андерш Брайвик  застреля 69 души, предаде \"Франс прес\". Извличайки поуки от кръвопролитната драма от 2011 г., дясното правителство на малцинството внесе миналата година проектозакон за забрана на този тип оръжия. \"Днес се разбра, че предложението на правителството се подкрепя от мнозинството депутати. Следователно полуавтоматичните оръжия ще бъдат забранени в Норвегия\", заяви консервативният депутат Петер Фрьолих. Забраната ще влезе в сила през 2021 година. Тя идва в момент, когато и в САЩ се възобновиха дебатите за забрана на този вид оръжия след стрелба в  гимназия във Флорида  на 14 февруари, в която бяха убити 17 ученици и преподаватели, отбелязва АФП. Дегизиран като полицай, Брайвик в продължение на около час и четвърт стреля по участници в летен лагер на младежка политическа организация с пистолет \"Глок\" и полуавтоматична пушка \"Рюгер мини-14\", избивайки 69 души, повечето от тях тийнейджъри. Преди това той уби други осем души в бомбен атентат срещу сградата на правителството в Осло. Анкетна комисия по тези нападения препоръча още през 2012 г. да се забранят полуавтоматичните оръжия в страната. В новия закон за забрана на тези оръжия в Норвегия се правят някои изключения, например за професионални стрелци. \"Отне известно време, защото в Норвегия има много ловци, които притежават полуавтоматични оръжия\", посочи Фрьолих.", "date": "2018.02.28", "title": "Норвегия ще забрани полуавтоматичните оръжия десет години след нападението на Брейвик"}
{"url": "https://www.dnevnik.bg/analizi/2018/02/28/3137490_rusko_kino_konfrontaciia_narod_-_inteligenciia/", "text": "  От 8 февруари т.г. в Минск свободно гледат забранената в Русия кинокомедия \"Смъртта на Сталин\" ( , Англия, 2017, режисьор Армандо Янучи). Реакциите в Беларус повтарят реакциите в Русия (там не са го гледали, но си знаят): от \"Ужасно! Никаква правда! Кощунство! Правилно са го забранили в Русия!\" – до \"Смехът убива страха. А в Русия върви сталинизация\".  Тук правя една съпоставка на съвременното руско кино за народа – и за интелигенцията. Надеждата е, че един киноракурс към руското общество ще ни покаже неща, незабележими от другаде.  . И тази монархичност не е наложена от върхушката, а издигната от низините. Монархът въплъщава нацията и олицетворява народа; Сталин може и да не е бил идеалният цар, но е бил   цар – значи е неприкосновен! Кино, което го вижда смешен, е лошо кино! А кое е за народа добро кино?  Най-гледаният сега филм в Русия е  Движение нагоре\" ( , на екран от края на 2017). Това е спортно-исторически филм (нов руски жанр): разказва се как през 1972 г. съветските баскетболисти побеждават американските. Лариса Малюкова ( ) коментира: \"Както и едно време, ние разглеждаме спорта като политическа битка, като война... Днес... \"Движение нагоре\" се приема от широката аудитория като доказателство за нашата непреодолима мека сила.\" . Също свръхгледани са \"Салют 7\" и \"Времето на първите Те разказват за събития съответно отпреди трийсет и петдесет години. \"Народът\" предпочита да не се сеща, че тези филми за спорт и космос карат зрителя да се радва на събития отпреди половин век, защото липсват радостни събития от днес. Те са поне фактологично верни - за разлика от десетките нови \"исторически\" филми за масите, които са откровени митологизации. . Например: \"Великата война\" ( първа серия – 2010) – документален филм за Междусъюзническата война (1941-1945) между Германския райх и СССР (известна и под името Велика Отечествена) – не казва   за войната на тези съюзници срещу Полша, и че на 22 юни 1941 немците тръгват от полска земя, за да нападнат съветските войски, също разположени на полска земя. \"Документалният\" филм мълчи за това – и е масово превъзнасян в руските медии и социални мрежи като обективен, и има призиви русначетата по него да учат история! Що се отнася до личния живот на хората – киното доставя всякакви порусени холивудски сюжети от 30-те - 50-те години на миналия век. Провинциалката, макар след обезсърчителен старт завладява Москва; ветеранът от Афганистан/Чечня (очакват се Крим и Сирия) се завръща и побеждава местната мафия; той/тя са успели бизнесмени, които биват нагазени от болест/предателство на любимия, но излизат от кризата по-силни; и т.н. И – вселена от любов: любов в заглавията, в сюжетите. За народа – масов хепиенд!  . През ХІХ век интелигенцията се създава като група  , които искат да помогнат на   народ да започне да живее човешки. Помощта ще става чрез просвета и политически промени. Дори след революцията от 1917-1924, дисидентската интелигенция запази практически същата програма: народът е вече образован, така че да премахнем диктатурата - и народът ще заживее човешки, той само това чака! Но персонажът във филма на Дмитрий Астрахан (и постоянния му сценарист Олег Данилов), който се преживява като типичен руски интелигент, заявява: \"Аз мразя хората, с които трябва да живея. Както стана ясно, те са животни. Тъпа паплач, наречена обикновени хора.\" (  -  2008) И обобщава: \"Ето я главната мечта на нашия народ: да получи пари, за които не е работил, и на аванта да се напие и наяде.\" И – още един важен пункт: руските обикновени хора искат освен това да станат герои в справедлива битка. Народът получава битката си, побеждава - и продължава със скотското всекидневие. Последната надежда е в Космоса – \"Може би ще ни кажат какво да правим?\" От Космоса идват, нищо не казват и си отиват. Разказът е същностно трагичен, условно-комедийна е само формата. А от филма \"Дечица\" ( , 2017) на същите автори - настръхваш. Защото посланието е, че като не можем нито ние, нито Космоса – остава да ни оправят Децата – които във филма са добри, затова справедливо започват да колят лошите Големи. И чак тогава Големите задействат институциите си, и \"Спецназ\" тръгва да разстрелва децата. Това вече е чиста трагедия – но тя завършва с предизвикателство: \"Пазете се, Големи! Дечицата и ножчетата са много!\" Посланието е разтърсващо - но политически - ялово. Детското организирано насилие в Русия е факт, и отделен голям проблем - но то не търси справедливост, а подражава на насилието на Големите: силни срещу слаби. Но за мен има трима режисьори, които показват ново  мислене (разбирачите ги хвалят предимно за киномайсторство): Алексей Мизгирьов, Андрей Звягинцев и споменатият Сергей Лозница. Те са се отказали да търсят \"движещите сили\" на доброто просто защото не са ги видели – и са заключили, че не ги виждат, защото ги няма в реалността. Тогава – те ще изследват  . Ето това е ново. Мизгирьов (например, в \"Конвой\", 2012) разказва в почти документален, спокоен стил за всекидневната жестокост, посрещана със всекидневно равнодушие. Звягинцев (например \"Елена\"  2011) нарича филма си \"апокалипсис\" – апокалипсис на океана от души, видян през една душа. Тази разрушена душа кара тялото на една жена и майка да убие мъжа си – с цел да въведе \"народа\", въплътен в непрокопсаното семейство на сина й алкохолик, в \"евроапартамента\" на убития... за да го превърнат в същата кочина, в която са живели дотогава в \"многоетажката\". Това е реалността! – казва Звягинцев – а не старата интелигентска илюзия за добрите \"малки хора\", мачкани от комунисти, чиновници или олигарси.  А Сергей Лозница не е мистичен, а приказен – но \"Щастие мое\" ( , 2010) е приказка-кошмар, в нея реалността е настойчива, от нея няма измъкване, накрая или те убиват, или убиваш ти, жестоко и безсмислено. Посланието на тримата е: Първо да обгледаме колкото можем повече с този нов поглед. В резултат – ще видим нова реалност. Пък чак тогава да мислим как тя може да бъде променяна към по-добро. Старата интелигентска схема беше: народът е добър, дори когато е лош, защото това е от необразованост! Днешният руски народ знае четмо и писмо, може да учи чужди езици и има интернет. Извинение няма. Двестагодишната интелигентска програма за помощ на народа се срива пред очите ни – заедно с програмата на Просвещението изобщо. Вероятно интелигентите разбират, че в днешна Русия са застрашен вид и първо трябва да помогнат на себе си. И да се организират – не като интелигенция, а като интелектуалци. Което, като помислиш, важи не само за Русия.", "date": "2018.02.28", "title": "Руско кино: конфронтация народ - интелигенция"}
{"url": "https://www.dnevnik.bg/sviat/2018/02/28/3137742_prezidentut_na_afganistan_predloji_talibanite_da_budat/", "text": "Президентът на Афганистан  Ашраф Гани  предложи талибаните да бъдат признати за легитимен политически субект. Идеята е част от политически процес, който би могъл да доведе до мирни преговори за прекратяване на 16-годишната война между бунтовниците и афганистанските власти, съобщи агенция \"Ройтерс\". На започналата днес в афганистанската столица втора среща на държавите от т.нар. Кабулски процес, чиято цел е да създаде платформа за  мирни преговори , Гани предложи спиране на огъня, освобождаване на затворниците, участие на талибаните в следващите избори и заяви, че е готов в рамките на евентуален мирен договор с талибаните да приеме промяна на конституцията.  В срещата в афганистанското външно министерство в Кабул участват представители на двадесетина страни от региона, САЩ и ООН, но не и талибаните. Първата им среща бе през юни м.г. \"Трябва да има политическа рамка за мира. Талибаните трябва да бъдат признати като политическа партия и да започне процес по укрепването на доверието\", заяви Гани, цитиран от \"Франс прес\". Преди започването на преговори Гани иска  талибаните  да признаят правителството му и конституцията, в която е готов да внесе изменения.  \"Решението сега е във ваши ръце. Приемете мира и да донесем стабилност на тази страна\", каза Гани по адрес на талибаните. Предложението му идва ден след като  талибаните  поискаха от САЩ да преговарят с техни представители в Катар, без да споменават афганистанските власти, които наричат \"марионетки на американците\", отбелязва АФП. Друго условие на Гани е талибаните \"да спазват правата на гражданите, по-специално на жените, съобразно конституцията и да уважават силите за сигурност\". От своя страна властите се ангажират да гарантират сигурността на  талибаните , които приемат предложението им, да обмислят техните предложения, да отменят забраните за пътуване на някои от ръководителите им и да получат международна подкрепа за преговорите. Гани обаче настоя, че \"никоя въоръжена групировка, която е свързана с чуждестранни терористични организации, били те правителствени или не, няма да бъде разрешена на афганистанска земя\", имайки предвид организации като \"Ал Кайда\", \"Ислямска държава\" и някои пакистански или узбекистански регионални групировки./ БТА", "date": "2018.02.28", "title": "Президентът на Афганистан предложи талибаните да бъдат признати за партия"}
{"url": "https://www.dnevnik.bg/evropa/2018/02/28/3137741_za_vruzki_na_mafiiata_s_blizki_do_premiera_pishe_v/", "text": "Калабрийската мафия ндрангета е установила контакти с Мария Трошкова - помощник на словашкия премиер Роберт Фицо, и със секретаря на Държавния съвет за сигурност Вилиам Ясан. Благодарение на тези връзки мафиотите, регистрирали в Словакия фирми, могат да осъществяват мащабни финансови машинации със средства от фондовете на Европейския съюз. Това се твърди в недовършен материал на  убития словашки журналист Ян Куциак , публикуван днес от братиславското онлайн издание, където е работил - Aktuality.sk, предаде ТАСС. Куциак и приятелката му Мартина Кушнирова  бяха намерени мъртви в неделя  в дома му във Велка Мача недалеч от Братислава. \"Вие свързвате невинни хора с двойно убийство без никакви доказателства. Не го правете\", коментира премиерът Фицо, цитиран от \"Асошиейтед прес\" и БТА. Вчера в интервю за словашкия в. \"Сме\" и пред изданието \"Политико\" британско-канадският журналист Том Никълсън, който от години живее и работи в Словакия, каза че  организираната престъпност може би е замесена  в убийството на Куцяк. Според Никълсън Куцяк му е казал, преди да умре, че е работил по случая на евентуална връзка на италианска мафия в измама, свързана с европейски субсидии в Източна Словакия. Той поясни, че Куцяк е водел разследване за измами с плащания на европейски средства на двама пребиваващи в Словакия италианци, за които се предполага, че имали връзка с калабрийската мафия ндрангета. В. \"Сме\" написа, че двамата италиански бизнесмени, разследвани от Куцяк, са правили бизнес с високопоставен съветник на премиера Роберт Фицо. Словакия  още е в шок след новината  за убийството. Словашкото правителство  обяви награда от 1 милион евро  за информации, които ще помогнат на властите да разкрият убийството на журналиста. Досега в Словакия не е имало подобно престъпление.", "date": "2018.02.28", "title": "За връзки на мафията с близки до премиера пише в недовършена статия на убития словашки журналист"}
{"url": "https://www.dnevnik.bg/razvlechenie/2018/02/28/3137726_filmite_s_tvurde_bial_aktyorski_sustav_se_prodavat/", "text": "Холивудските филми, чийто актьорски състав включва представители на повече етнически групи и малцинства, са по-гледани от тези с изцяло бели звезди, показва ново проучване на Калифорнийския университет в Лос Анджелис (UCLA). Учените са анализирали 200-те най-гледани филми и сериали от 2016 г. според световния боксофис, предаде \"Ройтерс\". Резултатите идват на фона на разгорещени спорове в Холивуд за неравенството и непропорционалното представяне на малцинствата на големия екран. Потвърждава ги и дебютът на \"Черната пантера\" - първият филм с изцяло чернокож състав, насочен към глобална публика, който постави рекорд в боксофиса за февруари и надмина дори осмата серия на \"Междузвездни войни\". Дълги години в Холивуд битуваше мнението, че \"белите\" филми се гледат повече извън САЩ - и това бе едно оправданията на студиата в дебата за  \"твърде белите оскари\" (#Oscarssowhite) , разгорял се през 2015 г. Средната печалба на филмите, в които от 21% до 30% от актьорите са с различен етнически произход в световния боксофис през 2016 г., е 179.2 млн. долара, а тази на филмите с преобладаващо бели актьори - 40 млн. долара. Шест от десетте най-гледани сериала през годината също отговарят на условието за eтническо разнообразие от 21%. Естествено, тези филми привличат и повече зрителите от съответните етнически групи - нещо предвидимо, което обаче рязко вдига продажбите на билети, показва проучването на UCLA. Заедно различните етнически малцинства представляват 40% от населението на САЩ, а жените - 51%. И докато репрезентацията на различните етноси и двата пола на екрана е станала по-адекватна на състава на населението през 2015 и 2016 г., в други области тя е започнала да дори отстъпва, открива UCLA. Такива са позициите \"зад камера\" - режисьори, оператори и т.н.", "date": "2018.02.28", "title": "Филмите с \"твърде бял\" актьорски състав се продават по-зле, откри проучване"}
{"url": "https://www.dnevnik.bg/sviat/2018/02/28/3137775_trump_izbra_mediiniia_si_strateg_za_shef_na/", "text": "Президентът на САЩ  Доналд Тръмп , който никога не е крил желанието си да се яви за втори мандат, назначи Брад Парскейл за ръководител на предизборния си екип за изборите през 2020 г., предадоха агенциите \"Франс прес\" и \"Асошиейтед прес\". Парскейл отговаряше за дигиталната стратегия по време на кампанията през 2016 г. Тогава екип от 100 души всеки ден е създавал между 50 и 60 000 рекламни клипа във Фейсбук за различни групи от привърженици на Тръмп. Парскейл е близък до зетя на Тръмп  Джаред Къшнър . Днес синът на президента  Ерик Тръмп  заяви, че Брад Парскейл \"се ползва с пълното доверие на семейството ни и е идеалният човек, който да ръководи кампанията\". Доналд Тръмп редовно намеква за свой втори мандат. \"Имаме седем години пред нас\", каза той в петък на годишна среща на американските консерватори. Парскейл работи за Trump Organization от 2011г., като се грижи за медийната ѝ стратегия. Той е бил един от първите хора, с които Тръмп се е свързал, след като обяви кандидатурата си през 2015 г., и оттогава поддържа сайтовете, стратегията за дигиталните медии и онлайн кампаниите за набиране на средства. През януари 2017 г. Парскел съоснова организацията с идеална цел America First Policies, която популяризира дейността на президента. По време на кампанията той бе човекът, убедил Тръмп да се съсредоточи върху Мичиган и Уисконсин - два традиционно демократично настроени щата, които обаче подкрепиха републиканския кандидат.", "date": "2018.02.28", "title": "Тръмп избра медийния си стратег за шеф на кампанията за втори мандат"}
{"url": "https://www.dnevnik.bg/biznes/2018/02/28/3137716_toplofikaciia_sofiia_shte_izplashta_19_godini_kredit/", "text": "Инсталацията за горене на преработен битов отпадък (RDF), която ще бъде изградена в ТЕЦ \"София\", ще струва 157 млн. евро. Почти 60% от сумата ще бъде осигурена по оперативна програмата \"Околна среда\", а останалата част от почти 64 млн. евро - с кредит от Европейската инвестиционна банка. Той ще бъде изтеглен от Столичната община, но ще бъде изплащан от дружеството й \"Топлофикация София\" за 19 години. Това се разбра от  днешното обществено обсъждане  на предложението за кредита, което се проведе в Столичната община. На събитието присъстваха много граждани, представителители на екоорганизации и политически партии. Те изказаха съмнения, че инсталацията ще отделя вредни емисии, сигнализираха, че документите за проекта не са били представени навреме. Присъстващите зададоха и много въпроси, на които зам.-кметовете по екологията и по финансите Йоана Христова и Дончо Барбалов, както и представителите на \"Топлофикация София\" не успяха да отговорят. Изграждането на инсинератора в ТЕЦ \"София\" е последната фаза от проекта на общината за обработването на отпадъците, след като в района на Кремиковци вече бяха изградени заводът за преработка на отпадъци и производство на RDF гориво, известен като \"завода за боклук\", и инсталацията за третиране на биоразградимите отпадъци. Срокът за експлоатация на инсинератора ще е 26 години, но никой от представителите на общината не отговори на въпроса дали след това ще трябва той да бъде затворен, или ще може да заработи отново след евентуален ремонт. Вместо това Йоана Христова посочи, че ползите от изграждането му ще са, че \"Топлофикация София\" ще си спестява годишно между 15 и 18 млн. евро от парите, които плаща за доставка на газ, защото ще ползва RDF горивото като заместител. С тези пари дружеството ще плаща кредита, като според условията, които бяха представени днес, годишната вноска ще бъде 5 млн. евро. Плащанията ще започнат след четвъртата година от подписването на 19-годишния договор. Лихвата ще бъде 1.5%, а годишно експлоатацията на инсталацията ще струва 7 млн. евро. Така през 2036 г. \"Топлофикация София\" ще излезе на печалба от 12 млн. лева, отбеляза Пламен Илиев от дружеството. Много от присъстващите бяха против изграждането на инсталацията в ТЕЦ \"София\", защото се намира почти в центъра на града. Те попитаха защо инсинераторът не се изгради в района на Кремиковци, където са двата завода за третиране. В отговор зам.-кметът по екологията посочи, че мястото е избрано още през 2012 г., а изграждането му в Кремиковци ще оскъпи проекта с 26 млн. евро.", "date": "2018.02.28", "title": "\"Топлофикация София\" ще изплаща 19 години кредит за горене на отпадъците"}
{"url": "https://www.dnevnik.bg/bulgaria/2018/02/28/3137780_dvama_bivshi_kmetove_na_pernik_sa_zadurjani_v_akciia/", "text": "Двама души са задържани по разследване на специализираната прокуратура за неизгодна сделка на община Перник. Това са бивш кмет на Перник и бивш изпълняващ длъжността кмет. Това съобщи ръководителят на специализираното обвинение Иван Гешев, цитиран от БНР. Имената на арестуваните не се съобщават. В периода, който се разследва, кмет е бил Иван Иванов, а временно изпълняващ длъжността кмет - Илинка Никифорова. По-рано пресцентърът на прокуратурата съобщи, че води разследване в Перник за длъжностни престъпления. От думите на Гешев става известно още, че досъдебното производство е образувано през декември миналата година по сигнал на Агенцията за финансова инспекция. Първоначално данните за били за сключени неизгодни сделки от 2012 до края на 2016 г. Гешев уточни, че приоритетно се работи по случай от 2014 г. Тогава при действащ договор със сметопочистваща фирма, позовавайки се на бедствие, е възложено сметопочистване на друга фирма. По действащия договор са били изплатени 500 000 лева, по паралелния – около четири пъти повече, заяви още Гешев. Според разследващите бедствието е било съзнателно създадено с цел източване на общината. А двете фирми били под контрола на едно и също лице.", "date": "2018.02.28", "title": "Двама бивши кметове на Перник са задържани в акция срещу неизгодна сделка на общината"}
{"url": "https://www.dnevnik.bg/bulgaria/2018/02/28/3137783_bulgarite_sa_na_posledno_miasto_v_evropeiskiia_sujuz/", "text": "Българите са на последно място в Европейския съюз по използване на услугите на професионални домашни помощници. Това показват данните от проучване на Евростат за 2016 г. От статистическата агенция уточняват, че подобна услуга се предоставя на хора, нуждаещи се от помощ заради дългосрочни здравословни проблеми. Грижите включват например медицинско лечение и терапия. Освен това домашните помощници помагат при ежедневни задачи като приготвяне на храна, пране, почистване, пазаруване и др. В България едва 4.7% от домакинствата са използвали професионална домашна помощ през 2016 г. За сравнение - лидер по този показател е Люксембург, където 88% от домакинствата са прибегнали до услугата. На втора позиция остава Чехия с 58%. През 2016 г. над 80% от домакинствата в десет държави от ЕС признаха за трудности при покриването на разходите за професионални домашни услуги. Най-висок е процентът в Словакия – 95. Най-голям дял от домакинствата, които биха могли да платят за тези услуги с лекота, са във Финландия (75%), Швеция (73%) и Дания (69%).", "date": "2018.02.28", "title": "Българите са на последно място в Европейския съюз по използване на домашни помощници (графика)"}
{"url": "https://www.dnevnik.bg/photos/2018/02/28/3137771_fotogaleriia_kakvo_shte_pokajat_kraftwerk_dovechera_v/", "text": "Пионерите на електронната музика Kraftwerk (\"Крафтверк\") пристигат в България за втори път днес със своя специален 3D спектакъл, посветен на цялостното им творчество. Концертът е довечера в зала \"Универсиада\".", "date": "2018.02.28", "title": "Фотогалерия: Какво ще покажат Kraftwerk довечера в София"}
{"url": "https://www.dnevnik.bg/biznes/2018/02/28/3137772_ipi_pone_7_ot_bjudjeta_sa_na_ruchno_upravlenie/", "text": "Независимо от това кои са управляващите и дали има икономически растеж или криза, държавният бюджет в България е \"на ръчно управление\" на правителството и голяма част от разходите се извършват без одобрение от Народното събрание и без обществено обсъждане за това дали са необходими, целесъобразни и ефективни. Това е един от изводите в доклад на Института за пазарна икономика, които изследва извънредните правителствени разходи през 2016 и 2017 г. Данните за последните две години показват, че над 7% от годишните разходи по консолидираната фискална програма се отпускат с постановление на Министерския съвет, а от месечните данни се вижда, че през ноември делът им се увеличава до 6.5-9,5%, а през декември скача дори до 23-26%.  Близо три четвърти от допълнително отпуснатите средства са за министерства, а около 13-17% са за общини.  Практиката на ударни публични разходи в края на годината е силно изразена до 2008 г., макар че и през следващите години е налице, но в по-малки размери, се казва в доклада. Възстановяването ѝ през последните години е негативен сигнал за надеждността и предвидимостта на провежданата фискална политика, тъй като ясно илюстрира, че тя се управлява ръчно, т.е. дискреционно, вместо да почива на закона за бюджета и добрите практики, е изводът на анализаторите. Според авторите на доклада в продължение на десетилетия във фискалната политика се проявяват едни и същи слабости - нереалистични макроикономически прогнози и неравномерно изпълнение на бюджета по месеци. Така изпълнителната власт получава възможност да забавя разплащания и да увеличава изкуствено бюджетните разходи в края на годината, да прехвърля средства от капиталови разходи към други пера, да изпълнява дейности, за които първоначално не е било осигурено финансиране. ", "date": "2018.02.28", "title": "ИПИ: Поне 7% от бюджета са на ръчно управление"}
{"url": "https://www.dnevnik.bg/photos/2018/02/28/3136855_fotogaleriia_sniag_i_mraz_v_evropa/", "text": "В края на февруари зимата напомни за себе си. В галерията са събрани снимки от различни части на Европа. Рим беше почти напълно парализиран от снега и летището затвори, но пък децата извадиха шейните", "date": "2018.02.28", "title": "Фотогалерия: Сняг и мраз в Европа"}
{"url": "https://www.dnevnik.bg/sport/2018/02/28/3137792_naiki_specheli_delo_za_snimka_na_maikul_djordan/", "text": "Компанията за спортна екипировка \"Найки\" спечели дело, заведено от фотографа Джейкъбъс Рентмистър за използването на известната снимка на Майкъл Джордан Jumpman. Рентмистър твърди, че десетилетия наред търпи имуществени вреди, след като \"Найки\" са използвали снимката, направена от него през 1984 г., за да създадат логото на известната линия \"Еър Джордан\". Фотографията на Рентмистър е направена през 1984 г. и е използвана в списание \"Лайф\" в материал за летните олимпийски игри в Лос Анджелис. Снимката му изобразява Джордан, който тогава е студент в университета в Северна Каролина. Три години по-късно Въздушния вече е звезда в НБА и \"Найки\", който му е спонсор, поръчва подобна снимка, която да послужи за лого на специалната серия \"Еър Джордан\". Снимката обаче малко се различава от оригинала, след като е използван фонът на Чикаго, където по това време играеше баскетболистът. \"Двете снимки показват скок на Майкъл Джордан, вдъхновен от grand jete (стъпка в балета), но не са еднакви, защото става въпрос за различна светлина, елементи и разлика в постановката\", каза съдия Пол Уотфорд в заключението си. Той отсъди, че логото е приемливо и може да бъде използвано занапред, а освен това отказа да защити с авторско право позата, фотографирана от Рентмистър. Фотографът заведе дело през 2015 г., близо 30 години след излизането на серията \"Еър Джордан\". Тя е най-популярният баскетболен модел кецове на \"Найки\", а цялата серия продукти на легендарния гард ежегодно носи 3.1 милиарда долара на компанията. Тогава Рентмистър искаше да получи дял от приходите, защото претендираше за системна злоупотреба с труда му. Джордан, който е собственик на отбора \"Шарлът хорнетс\" в НБА и част от Залата на славата, има лично състояние от 1.65 милиарда долара според последните данни на \"Форбс\".", "date": "2018.02.28", "title": "\"Найки\" спечели дело за снимка на Майкъл Джордан"}
{"url": "https://www.dnevnik.bg/photos/2018/02/28/3137798_fotogaleriia_kralskata_velikolepna_chetvorka_se_subra/", "text": "Американската актриса Меган Маркъл се появи официално за пръв път на публично събитие като член на т.нар. Кралска Великолепна четворка. В сряда тя участва в дискусия с годеника си - британският принц Хари, брат му принц Уилям и съпругата му Кейт, херцогиня на Кеймбридж. Това стана на годишния форум на благотворителната Кралска фондация, основана през 2011 г. от Уилям и Хари, който се проведе в лондонския офис на застрахователя \"Авива\". 36-годишната Маркъл, която вече обяви, че спира актьорската си кариера и работата си за благотворителни каузи, ще стане четвъртият патрон на фондацията, след като сключи брак с Хари на 19 май в замъка Уиндзор.", "date": "2018.02.28", "title": "Фотогалерия: Кралската Великолепна четворка се събра за пръв път"}
{"url": "https://www.dnevnik.bg/sport/2018/02/28/3137781_lebron_djeims_stana_purviiat_igrach_s_30_000_tochki/", "text": "Лидерът на \"Кливланд кавалиърс\" Леброн Джеймс записа още едно историческо постижение. Той стана първият играч, който преминава границата от 30 000 точки, 8000 борби и 8000 асистенции в Националната баскетболна асоциация (НБА). Джеймс изигра впечатляващ мач и изведе \"Кливланд\" до победа срещу \"Бруклин нетс\" със 129:123. 33-годишното крило записа трипъл-дабъл от 31 точки, 12 борби и 11 асистенции, като вкара две тройки от четири опита и общо 12 от 25-те си стрелби от игра. Джеймс завърши февруари средно с трипъл-дабъл на мач. Той стана най-възрастният играч в историята с подобно постижение. Досегашният рекорд се държеше от Уилт Чембърлейн, който го постига на 31 години през март 1968 г. Джордж Хил добави 26 точки за победата срещу \"Бруклин\", а цели четирима от резервните играчи на \"Кливланд\" завършиха с двуцифрен точков актив - Кайл Корвър с 18, Родни Худ и Джордан Кларксън с по 14 и Лари Нанс с 10. \"Кавалерите\" записаха 36-а победа от 60 мача. Те заемат третото място в Източната конференция зад \"Бостън селтикс\" (43-19) и лидера \"Торонто раптърс\" (42-17). В зоната на плейофите са още \"Вашингтон уизърдс\" (36-25), \"Индиана пейсърс\" (34-26), \"Милуоки бъкс\" (33-27), \"Филаделфия 76\" (32-27) и \"Маями хийт\" (32-29). В Западната конференция начело е \"Хюстън рокетс\" с 47 победи и 13 загуби. Шампионът \"Голдън стейт уориърс\" е със същия брой победи, но има едно поражение повече. \"Минестота тимбъруулвс\" заема третата позиция с 38 спечелени от 64 изиграни срещи. Осмицата се допълва от \"Сан Антонио спърс\" (36-25), \"Портланд трейл блейзърс\" (35-26), \"Ню Орлиънс пеликанс\" (34-26), \"Оклахома сити тъндър\" (35-27) и \"Лос Анджелис клипърс\" (32-27).", "date": "2018.02.28", "title": "Леброн Джеймс стана първият играч с 30 000 точки, 8000 борби и 8000 асистенции"}
{"url": "https://www.dnevnik.bg/bulgaria/2018/02/28/3137840_zadavam_vuprosi_za_prodajbata_na_chez_a_premierut/", "text": "За пореден път президентът Румен Радев разкритикува действията на властта по сделката за продажбата на българския бизнес на чешкото дружество ЧЕЗ. Той остана учуден, че днес  парламентът отхвърли искането на БСП премиерът Бойко Борисов да бъде изслушан  по казуса, съобщава \"Фокус\". Социалистите поискаха Борисов да отговори кого ще гони до дупка и кой се опитва да клати правителството, след като във вторник в реакциите около сделката с ЧЕЗ министър-председателят видя  ювелирна операция  за повтаряне на февруарските събития от 2013 г. и сваляне на кабинета му от властта. Борисов говори за  \"сценарий на гадове\"  и обеща този път да няма оставки, а да ги разнищи докрай. \"Зададох въпроси за сделката за ЧЕЗ, а вчера премиерът даде някакви съвети. Чух даже и закани към някакви гадове. Според мен в скандала с продажбата на ЧЕЗ жертвата не е властта, а ние – абонатите на електроразпределителните дружества\", заяви Радев, след като взе участие в 31-ото общо събрание на Националното сдружение на общините в България. Той отново подчерта, че  трябва да се изясни механизмът,  по който фирмата купувач ще бъде финансирана от банковите институции, за да осъществи сделката, тъй като \"вече изплуваха имена на банки и офшорки\". Радев добави, че е странно как компания без история и капацитет получава такива големи банкови гаранции, и уточни, че би разговарял с чешкия си колега за продажбата на енергоразпределителното дружество. Президентът допълни, че  би свикал Консултативен съвет за национална сигурност  (КСНС), но не за ЧЕЗ и АЕЦ \"Белене\", тъй като това са частни случаи, а по обща тема за енергетиката. \"Големият проблем е, че няма национална стратегия за енергетиката с един средносрочен хоризонт 2030 г. и дългосрочен 2050 г. Ако нямаме такава стратегия, всичко ще се решава на парче и ще имаме скандал след скандал\", каза още Румен Радев.", "date": "2018.02.28", "title": "Задавам въпроси за продажбата на ЧЕЗ, а премиерът отговаря със съвети, обяви Румен Радев"}
{"url": "https://www.dnevnik.bg/biznes/2018/02/28/3137795_sport_depo_shte_izgradi_v_sofiia_nai-golemiia_si/", "text": "Веригата за спортни стоки \"Спорт депо\" (Sport Depot) ще започне през април строителството на най-големия си магазин. Той ще се намира на софийския бул. \"Цариградско шосе\", съобщава  capital.bg . По план магазинът трябва да е готов през август 2019 г. Към 24-те магазина на веригата за спортни дрехи, обувки и уреди, включително под новия бранд District, ще се добавят още шест обекта през тази година, като планът е приходите на дружеството да надхвърлят 60 млн. лв. Сградата ще бъде на шест етажа, като първите четири са магазин с площ около 3 хил. кв.м, а последните два са предвидени за офиси. Ще има и подземен паркинг. \"Инвестицията е около 6 млн. лв. Новооткритите работни места само за магазина ще бъдат 50. В момента проектът е внесен и очакваме разрешение за строеж\", уточнява собственикът на веригата Красимир Цонов. На 1 март тази година компанията ще открие обект в \"Мол Пловдив\", който ще е част от новата верига на групата за висок клас спортни и други обувки District. До края на 2018 г. предстои отваряне на още пет обекта на Sport Depot и District. В средата на април е предвидено да заработят два магазина в Бургас. На 4 септември веригата планира да отвори магазин, разположен на 1010 кв.м, в мол \"Делта планет\" във Варна. През миналата година фирмата откри три магазина – два от новата верига District в мол \"Сердика\" и в мол Paradise Center в София и един Sport Depot от над 700 кв.м отново в Paradise Center. По данни на самата компания 2017 г. е завършила с оборот от 50 млн. лв., което е ръст от над 28% спрямо 2016. Печалбата също е с такъв ръст. Над 20% от продажбите са онлайн.", "date": "2018.02.28", "title": "\"Спорт депо\" ще изгради в София най-големия си магазин"}
{"url": "https://www.dnevnik.bg/sport/2018/02/28/3137803_snimka_na_denia_tokio_2020_predstavi_talismanite_si/", "text": "Токио 2020 представи талисманите за летните олимпийски и параолимпийски игри. Те бяха определени след гласуване сред децата от 16 769 училища. Организаторите получиха общо 2042 предложения, като избраха три от тях за гласуването сред учениците. По-късно през годината талисманите ще получат и имената си. Синият е за олимпийските игри. Той обединява в себе си традициите и иновациите, като има специална сила - да се телепортира, обясниха организаторите. Розовият талисман е за параолимпийските игри и според описанието е много спокоен, но когато е необходимо, може да добива огромна вътрешна сила и да говори с вятъра и скалите.", "date": "2018.02.28", "title": "Снимка на деня: Токио 2020 представи талисманите си след гласуване сред децата"}
{"url": "https://www.dnevnik.bg/bulgaria/2018/02/28/3137811_borisov_prizova_lekarite_na_borba_s_krajbite_v/", "text": "Премиерът Бойко Борисов призова лекарите на борба с кражбите в здравеопазването. \"Искам да помоля да сме един отбор в борбата с кражбите в здравеопазването. Не може с 407 млн. лв. повече да влизат в системата и още февруари да излезе, че с 270 млн. лв. сме назад\", каза Борисов на среща в Министерския съвет с представители на Българския лекарски съюз, на съюза на зъболекарите, Министерството на здравеопазването и здравната каса. Той благодари за постигнатото  съгласие за подписване  на Националния рамков договор за тази година, насрочено за днес в 17 ч. Едновременно с това предупреди, че разходите на системата нарастват със стотици милиони, а пациентите не усещат това. \"Сега, ако попитаме хората дали са усетили, че близо половин милиард се дават повече, няма да получим отговора, който чакате\", каза премиерът и напомни, че само за януари и февруари има свръхдоговаряне на лекарства с милиони, а 30% от преразходите на болниците са по това перо. Припомни, че кабинетът отстъпи за финансирането на най-новите лекарства като парите ще са не 40 млн., а 60 млн. лв. като за догодина вече било подготвяно пускането на нови 80 молекули. Влизаме в цикъл, в който милиарди се изливат а ефектът за хората е нула Борисов се възмути и от размера на 270.милионния дълг на Националната здравноосигурителна каса към чуждестранните здравни каси. \"Това е правено, ако случайно в чужбина човек получи дали инфаркт, дали инсулт, счупи крак, ръка, катастрофа, да се излекува там и ние да му платим сметката\", каза премиерът. Той подчерта, че държавата е инвестирала в последните години и в модерна медицинска апаратура. \"Приоритетно ние дадохме пари за апаратура и сме сигурно в първата тройка на Европа по апаратура. С най-добрата апаратура, милиарди за здравеопазване, скъпи лекарства и най-добрите специалисти ние стотици милиони даваме на чуждите здравни каси\", възмути се той. Договорените условия  по рамковия договор предвиждат увеличение на цените в над 130 клинични пътеки в болничната помощ.", "date": "2018.02.28", "title": "Борисов призова лекарите на борба с кражбите в системата"}
{"url": "https://www.dnevnik.bg/sport/2018/02/28/3137846_olimpiiskata_zabrana_na_rusiia_e_otmenena/", "text": "Забраната на Русия за участие в олимпийски игри е отменена, съобщи членът на Международния олимпийски комитет (МОК) и почетен президент на Руския олимпийски комитет (РОК) Шамил Терпишчев. Действащият президент на РОК Александър Жуков потвърди новината. \"Това решение е изключително важно за нас. Правата на нашия олимпийски комитет са напълно възстановени\", заяви Жуков пред държавната телевизия. Русия се завръща в олимпийското семейство  по-малко от три месеца след като беше наказана от МО К. Страната беше изключена от организацията в началото на декември заради мащабна система за употреба, прикриване и разпространение на допинг по време на зимните игри в Сочи през 2014 г. Заради наказанието руските спортисти се състезаваха под неутрален флаг и химн в завършилата в неделя зимна олимпиада в Пьонгчанг. Спечелените от тях два златни, шест сребърни и девет бронзови медала не бяха причислени към общия актив на Русия. МОК планираше да отмени забраната  още по време на игрите. Това щеше да позволи на руските спортисти да преминат под националния флаг в церемонията по закриването. Двама руснаци обаче  дадоха положителни допинг проби  в Пьонгчанг - спечелилият бронзов медал в кърлинга Александър Крушелницкий и бобслеистката Надежда Сергеева. Заради това решението на МОК се забави с няколко дни. \"Всички резултати от проверките на нашите спортисти показаха, че те са чисти. Оттук нататък Русия не трябва да прави нищо процедурно. Членството на Руския олимпийски комитет в МОК се възстановява автоматично\", каза Тарпишчев. Решението за отмяната на олимпийската забрана е взето на базата на работата на двете независими комисии на МОК - \"Шмид\" и \"Освалд\". Първата беше ръководена от бившия президент на Швейцария Самуел Шмид и разследваше твърденията на бившия директор на Московската антидопингова лаборатория Григорий Родченков за държавна намеса в манипулирането на допинг пробите в Сочи. Втората комисия, oглавявана от председателя на дисциплинарната комисия на МОК Денис Осуалд, проверяваше повторно всички проби от зимните олимпийски игри през 2014 г. \"Новината беше очаквана и ние бяхме подготвени за нея, защото всички необходими условия бяха покрити. Олимпийският комитет на Русия е достоен за завръщане в олимпийското движение. Това е много положително за нас и се надяваме на ползотворна работа с МОК в бъдеще\", каза четирикратният световен шампион по биатлон и депутат от Държавната дума Владимир Драчев. ", "date": "2018.02.28", "title": "Олимпийската забрана на Русия е отменена"}
{"url": "https://www.dnevnik.bg/morski/2018/02/28/3137894_pristanishteto_vuv_varna_e_zatvoreno_letishte/", "text": "Заради влошените метеорологични условия във Варненска област от ранния следобед днес са затворени и двете платна на автомагистрала \"Хемус\" в участъка Варна - Каспичан. Това съобщиха от областната дирекция на МВР в града. Ограничено е движението на моторни превозни средства над 12 тона по пътя от Старо Оряхово до Обзор и Варна - Добрич. За всички превозни средства е спряно движението и по третокласните пътища от гр. Аксаково до селата Суворово и Кичево. В Аксаково от 12 ч. днес е обявено бедствено положение. Сложна остава обстановката в цялата област, уточняват от МВР и предупреждават шофьорите да не предприемат пътуване в Североизточна България и Бургаска област, ако това не е наложително. Заради силния вятър днес Варненското пристанище е затворено за маневриране. Летище Варна продължава да е отворено, но от администрацията му предупреждават, че всеки, който има планирано пътуване днес, трябва предварително да провери статуса на полета си, тъй като много от летищата в Европа, към които се осъществяват полети от Варна, са затворени заради силни снежни бури.", "date": "2018.02.28", "title": "Пристанището във Варна е затворено, летище продължава да е открито"}
{"url": "https://www.dnevnik.bg/biznes/2018/02/28/3137868_dokumentut_ot_babish_za_chez_niama_sekreten_grif/", "text": "Документът, който премиерът на Чехия Андрей Бабиш е изпратил на българския си колега Бойко Борисов по сделката с българския бизнес на ЧЕЗ, няма гриф за секретност. Това съобщава правителствената информационна служба до медиите. Обяснява се, че причината документът да бъде заведен в секретното деловодство на Народното събрание е това, че документът не е съставен \"от орган на изпълнителната власт в България и съдържа данни за евентуални бъдещи банкови операции\". Без да коментираме съдържанието на предоставения материал и каквито и тълкувания да му бъдат правени, подчертаваме, че това е първата официална информация по сделката и тя беше предадена на народните представители незабавно след получаването й, допълва пресцентърът. По-късно правителствената пресслужба изпрати втори мейл до медиите по повод \"появили се медийни интерпретации\", в който се посочва, че информацията е дошла всъщност от електронната поща на Ондрей Ланда, заместник-министър на финансите в чешкото правителство и член на Надзорния съвет на ЧЕЗ и е изпратена до съветник в кабинета на Борисов. Днес по-рано  БСП обяви в Народното събрание , че няма причина документът да е в секретното деловодство, защото представлява \"хвърчащ лист\" без подпис и печат. Снощи в Народното събрание  премиерът Бойко Борисов обяви , че в получения от Бабиш документ се съдържат данни и имената на банките, които подкрепят избрания купувач за бизнеса на ЧЕЗ в България. Премиерът не назова поименно ангажираните банки, защото имало банкова тайна. Само посочи, че някои от тях са имали проблеми в миналото и от думите му се разбра, че участие взима и държавната банка за развитие, макар институцията да отрича. ", "date": "2018.02.28", "title": "Документът от Бабиш за ЧЕЗ няма секретен гриф (допълнена в 18:38 ч.)"}
{"url": "https://www.dnevnik.bg/sport/2018/02/28/3137857_sniag_provali_testovete_v_barselona_i_skara_otborite/", "text": "Третият ден от  предсезонните тестове във Формула 1  беше провален заради обилен снеговалеж над пистата \"Каталуня\" край Барселона. Изпитанията, които започнаха в понеделник, бяха сериозно ограничени в първите два дни заради ниските температури и валежите от дъжд, примесен със сняг в привечер. В сряда обаче нито един болид на излезе на трасето преди обяд заради температури около нулата и неподходящи условия. След 14 часа местно Даниел Рикардо и Фернандо Алонсо бяха първите, които се престрашиха да излязат на трасето, въпреки голямото количество вода по асфалта. Лошото време доведе до среща между всички 10 отбора, които обсъдиха предложение за удължаване на тестовете с още един, който да бъде в петък, събота или понеделник. Идеята беше отборите да останат още един ден в Барселона или да се върнат с ден по-рано преди втория етап от тестовете, който ще бъде между 6 и 9 март. По информация на Sky Sports два от отборите са гласували срещу идеята и така тя пропада. Смята се, че това са \"Ферари\" и \"Мерцедес\". \"Трошим пари, за да може някои да задоволяват егоистичните си интереси. Това не е нормално, след като условията са лоши, не е в интерес на отборите и пилотите. На практика в Австралия ще отидем с по-малко събрани данни и по-неподготвени\", каза шефът на \"Макларън\" Ерик Булие. Според правилника на Световната автомобилна асоциация (ФИА) промени в датите за тестовете могат да се правят 21 дни преди публикуването на  официалния календар за годината , който беше одобрен през декември. След тази дата промени могат да се правят при изричното съгласие на всички 10 отбора. Решението определено е в ущърб на по-малките отбори, които разполагат с ограничени ресурс. От години тестовете във Формула 1 бяха сведени на едва осем дни, след като преди време всеки отбор можеше да прави неограничени изпитания. През сезон 2018 ще има още два теста – в Барселона между 15 и 16 май и на пистата \"Хунгароринг\" на 31 юли и 1 август. Напрежение между отборите във Формула 1 се появи още в началото на тестовете, когато шефът на  \"Ред бул\"  Кристиан Хорнер обвини \"Мерцедес\" и \"Ферари\", че действат като един. Според него двата най-големи отбора в спорта опитват да прокарат общите си интереси и не застават един срещу друг.", "date": "2018.02.28", "title": "Сняг провали тестовете в Барселона и скара отборите във Формула 1"}
{"url": "https://www.dnevnik.bg/biznes/2018/02/28/3137855_chetvurta_energiina_kompaniia_zavede_delo_sreshtu/", "text": "След трите електроразпределителни дружества още една енергийна компания е завела дело срещу България в  Международния център за уреждане на инвестиционни спорове на Световната банка (ICSID) във Вашингтон. На сайта на институцията се вижда, че това е станало на 14 февруари.  Това е ACF Renewable Energy Limited, Малта. От наличната информация не се вижда друго, освен че компанията се позовава на Енергийната харта. Преди няколко години към същата институция се обърнаха собствениците на трите електроразпределителни дружества - CEZ, Energo.pro и EVN. Преди година се разбра, че австрийската eнергийна компания EVN е постигнала извънсъдебно споразумение с държавната компания НЕК. И трите компании се оплакаха от неплатена сметка от НЕК за изкупена енергия от възобновяеми енергийни източници. Жалващият се сега инвеститор е известен в България под името \"ЗБЕ Партнерс\", което бе собственост на американската Sun Edison, като след изграждането на фотоволтаична централа е продаден на ACF Renewable Energy Ltd., съобщава сайтът  ecomomix.bg . Сега дружеството се нарича \"АКВА Пауър Си Еф Карад Пи Ви Парк\" ЕАД. То стопанисва фотоволтаичната централа край с. Караджалово, Първомай, с инсталирана мощност 60 мегавата. \"Eй Си Еф Ринюбъл Енерджи\", Малта, е пряк собственик на дружеството. Централата всъщност е собственост на големия холдинг от Саудитска Арабия AKWA Power International. Последното се притежава от AKWA Holding и редица други инвеститори, сред които Международната финансова корпорация (част от Световната банка) и Пенсионната агенция на Саудитска арабия. Според информацията на AKWA инвестицията в България е 272 млн. долара. Общата сума на трите иска на електроразпределителните предприятия пред съда във Вашингтон е от порядъка на 1 млрд. евро, пише изданието. То посочва, че Адвокатското съдружие \"Спасов и Братанов\", което според избрания за купувач на активите на ЧЕЗ в България  Гинка Върбакова я е представлявало при преговорите  с чешката компания, също така е и юридически представител на Корпорацията за задгранични чуждестранни инвестиции на САЩ - OPIC. Делото във Вашингтон обаче се води от адвокатите на ищеца \"Камерън Маккена\".", "date": "2018.02.28", "title": "Четвърта енергийна компания заведе дело срещу България във Вашингтон"}
{"url": "https://www.dnevnik.bg/evropa/2018/02/28/3137922_slovashkiiat_ministur_na_kulturata_podade_ostavka/", "text": "Словашкият министър на културата Марек Маджарич, считан за съюник на премиера Роберт Фицо, напусна поста си два дни след убийството на журналиста Ян Куцяк. Двадесет и седем годишният разследващ репортер Куцяк,  убит заедно с приятелката си  миналата седмица, според полицията е бил на прицел заради работата си. Той пишеше за случаи на бизнесмени, някои от които свързани с политическия живот в Словакия. \"Не мога като министър на културата да се примиря с това, че журналист е убит по време на мандата ми\", каза той на пресконференция, цитиран от \"Ройтерс\" и новинарския сайт Aktuality.sk, за който пишеше Куцяк. Негов недовършен материал дори   и приближени на премиера Фицо според днешна публикация  . \"Вече не мога да си представя, че ще си седя в министерското кресло спокойно\", добави Маджарич.", "date": "2018.02.28", "title": "Словашкият министър на културата подаде оставка заради убийството на журналист"}
{"url": "https://www.dnevnik.bg/bulgaria/2018/02/28/3137802_pravnata_komisiia_preodolia_vetoto_vurhu_bankoviia/", "text": "Правната комисия преодоля ветото на президента Румен Радев, наложено върху поправките в Закона за банковата несъстоятелност, внесени от депутатите от ДПС Йордан Цонев и Делян Пеевски. Това се случи с 13 гласа на ГЕРБ, \"Обединени патриоти\" и ДПС, а БСП и \"Воля\" гласуваха срещу повторното приемане на закона. Държавният глава  наложи вето  с мотиви, че в преходните и заключителните разпоредби има текстове, с които се \"преуреждат с обратно действие в нарушение на правовата държава настъпили правни последици, придобити права и погасени задължения\". В комисията днес нямаше представител на президентството, но там бяха и синдиците на КТБ. Ангел Донов заяви, че измененията в закона трябва да бъдат приети, защото по този начин над 1.4 млрд лева ще влязат отново в банката. \"Трети път се явяваме на комисия за този закон. Потвърждаваме нашето становище, че този закон трябва да бъде приет, за да попълним масата на несъстоятелността и там да влязат 1.4 млрд лева. Досега това число не бяхме го казвали, но това ще е ефектът от този закон. Той ще помогне на нас, на вложителите, на кредиторите на банката да си получат парите. Ако не бъде приет, това ще е в помощ на длъжниците, които не желаят да връщат парите\", заяви Донов. Аргументът на БСП, която подкрепи налагането на вето, беше, че в закона е предвидено ретроактивно действие, което ще създаде правна и икономическа несигурност. \"Законодателството за един човек и за една банка не се прави. Текстовете създават много въпроси занапред, те са изразени във ветото. Когато даваме знаци, че един закон се променя спрямо ситуацията, това не работи добре. Проблемите, които поставя такъв тип законодателство, са повече от решенията\", заяви Крум Зарков. Законопроектът, обявен като такъв срещу вторичното разграбване на КТБ, предвижда със задна дата да бъдат отменени цесии, прихващания и промяна в собствеността на дружества, които са имали задължения към КТБ. Отделно от това периодът, в който синдиците на банката могат да внасят отменителни искове, се увеличава от две на пет години. \"Предложените от нас текстове са в съзвучие и с действащото законодателство. Ретроактивното действие се прилага по изключение. При такъв тежък обществен проблем и интереса на държавата и обществото, е редно да се направи изключението\", заяви депутатът от ДПС Хамид Хамид. По думите му става въпрос за неразбиране от страна на президенството на предложените текстове. Един от другите вносители Йордан Цонев, който след като Радев наложи вето, съобщи, че партията ще се съобрази с някои от мотивите на държавния глава заяви: \"В изпълнение на това да направим повече яснота за обхвата на законопроекта, написахме писмо до министерството на финансите, които на базата на информация от синдиците, предоставиха данни за сделките, които биха били обхванати от закона. Доколкото знам от министъра, ще имаме до края на работния ден пълната справка. Засега имаме обобщената справка, която също ни дава яснота. Стойността на заличените обезпечения в полза на КТБ е над 230 милиона лева, материалният интерес на прихващанията е над 1 млрд. лева, а броят на заведените дела за отмяна на прихващания – 205\", съобщи Цонев. Той уточни, че нормите в законопроекта в преходните и заключителните разпоредби имат действие след прозинасяне на санкции от съда. \"Смятаме, че това е значим обществен интерес\", завърши един от вносителите.", "date": "2018.02.28", "title": "Правната комисия преодоля ветото върху банковия закон на Пеевски (допълнена в 17:00 ч.)"}
{"url": "https://www.dnevnik.bg/evropa/2018/02/28/3137925_brjuksel_vbesi_london_s_plan_severna_irlandiia_da/", "text": "Европейската комисия публикува днес план, който на практика предвижда Северна Ирландия да остане в единния пазар и в митническия съюз след Брекзит, предаде \"Гардиън\". Проектът на споразумението за оттегляне на Великобритания от Европейския съюз се състои от 120 страници и съдържа шест части, обхващащи уводни разпоредби, правата на гражданите, други въпроси, свързани с отделянето, например стоките, пуснати на пазара преди датата на оттегляне, финансовото споразумение, преходни разпоредби, институционални разпоредби и протокол за Ирландия/Северна Ирландия. Според него територията на Северна Ирландия ще бъде смятана за част от митническата територия на ЕС след Брекзит и ще се изискват проверки на стоките, които идват от останалата част от Обединеното кралство. Голяма част от законодателството за единния пазар също ще се прилага, за да се гарантира, че Северна Ирландия ще остане тясно свързана със законите в Република Ирландия, които са от значение за търговията между севера и юга. Според текста \"в резултат от това ще се установи обща регулаторна зона, включваща Съюза и Обединеното кралство по отношение на Северна Ирландия\". \"Единното регулаторно пространство трябва да представлява зона без вътрешни граници, в която да бъде гарантирано свободното движение на стоки и защитата на сътрудничеството между севера и юга.\" По-рано Даунинг стрийт подчерта, че премиерът Тереза Мей няма да подпише \"нищо, което застрашава конституционната цялост на Обединеното кралство\". Република Ирландия и ЕС обаче не смятат, че планът е намеса във вътрешните работи на Великобритания, и гледат на него като на спазване на споразумението, което вече бе постигнато с Даунинг стрийт  през декември . Документът на ЕС поставя на правна основа ангажиментите, поети е общия доклад на Великобритания и ЕС от декември, в който бяха предложени три варианта за избягване на т.нар. твърда граница. Според днешния текст на Еврокомисията Съдът на ЕС ще бъде арбитър в споровете по споразумението за излизане на Великобритания от ЕС. Да ускори темпото По думите на главния преговарящ на ЕС Мишел Барние предложението няма да отслаби връзките на Северна Ирландия с останалата част от Великобритания. Той подчерта, че е готов на други решения на въпроса с границата, които Великобритания би могла да предложи, съобщи \"Ройтерс\". \"Ежедневието по границата трябва да продължи да бъде такова, каквото е сега\", каза Барние, като предупреди, че остава твърде малко време до излизането на Великобритания от ЕС – точно 13 месеца. Барние призова Мей да ускори темпото на преговорите, така че споразумението за оттегляне, включително и условията за запазване на статуквото по време на двегодишния преходен период, да може да бъде договорено до есента и да има време за ратификацията му от парламентите преди март 2019 г. Той повтори, че ЕС \"се подготвя за всяка ситуация\", в случай че не бъде постигната сделка. Лондон и Белфаст са гневни Мей, която в петък ще представи визията си за търговските отношение с ЕС след Брекзит, каза, че никое правителство не би се съгласило с предложенията на Брюксел, и подчерта, че ще работи, за да защити британското единство в преговорите. Тя изключи като вариант митническия съюз. В изказване пред парламента, тя повтори, че иска да избегне установяването на \"твърда граница\". Договаряне на нов митнически съюз с ЕС ще бъде предателство към резултатите от референдума от 2016 г., заяви британският премиер. По този начин тя отправи предизвикателство към предложението на опозиционната Лейбъристка партия между Обединеното кралство и ЕС да има митнически съюз и след Брекзит. Мей заяви, че правителството й иска да сключи споразумение с ЕС, което да дава на Великобритания контрол над нейните закони, граници и финанси и което да не предвижда физическа граница между Северна Ирландия и Република Ирландия. Арлийн Фостър, лидер на северноирландската Демократична юнионистка партия, която подкрепя британското правителство на малцинството, определи предложения текст като \"конституционно неприемлив\" и заяви, че той би означавал икономическа катастрофа за Северна Ирландия. \"Приветствам ангажимента на правителството на Нейно величество да не допусне появата в Ирландско море на нова граница. Северна Ирландия трябва да има свободен достъп до британския пазар\", допълни тя. Партията за независимостта на Обединеното кралство обвини Евокомисията, че се опитва да \"анексира\" Северна Ирландия. Република Ирландия приветства публикувания от Еврокомисията вариант за проект на споразумението за Брекзит. Нейното правителство обяви същевременно, че е готово да обсъди и други варианти, когато Великобритания изложи своите виждания за това как да се запазят свободната търговия и достъп през границата между Ирландия и Северна Ирландия. Барние призна, че може да има допълнителни търговски проверки между Северна Ирландия и останалата част от Обединеното кралство, но каза, че няма да има \"граница\". По думите му никой във Великобритания не би трябвало да е изненадан, защото предложението се основава на междинните споразумения, постигнати през декември, както и на познати позиции на ЕС. Барние отбеляза, че споразумението за преходен срок след напускането на Великобритания следва да бъде заложено в самия договор за оттеглянето. По думите му стремежът на ЕС е между двете части на ирландския остров да няма граница. Той отбеляза, че е възможно въвеждането на \"проверки на места\" през пропускателни точки, посочва БТА. По въпроса за  правата на гражданите ЕС  настоява европейците, пристигнали във Великобритания до края на 2020 г., да имат същите права като онези, дошли до март догодина. ЕС предпочита също Съдът на ЕС да следи спазването на общностното право от страна на Великобритания в преходния срок, в който Лондон няма да има глас в приемането на европейските правила. Барние каза, че ЕС влага въображение в търсенето на изход, както и че е време не за изявления, а за съставянето на правни документи. По неговите думи в ЕС има единодушие в преговорите с Лондон въпреки различните интереси. Той съобщи, че следващата седмица се очаква нов кръг преговори с британските представители. В отговор на въпрос Барние добави, че Еврокомисията е готова с план за \"извънредни обстоятелства\" - в случай че преговорите се провалят. Вариантите През декември Лондон и Брюксел се споразумяха границата да остане отворена и след Брекзит, но оставиха открит въпроса как ще стане това на практика. Представяйки днес проекта на ЕС за споразумение за излизането на Обединеното кралство, Барние заяви, че има три начина това да стане: - чрез сключване на бъдещо споразумение за свободна търговия между Великобритания и ЕС; - чрез \"конкретни алтернативи\", например технологични алтернативи на физическата граница, за които Брюксел заяви, че все още чака Великобритания да предложи; - чрез оставане на Северна Ирландия в единния европейски пазар и митнически съюз. Тъкмо последният вариант разпали дебати във Великобритания: според подкрепящите Брекзит политици това представлява въвеждане на граница между Северна Ирландия и останалата част от Обединеното кралство и така Лондон няма да може да напусне изцяло ЕС.", "date": "2018.02.28", "title": "Брюксел вбеси Лондон с план Северна Ирландия да остане в митническия съюз след Брекзит"}
{"url": "https://www.dnevnik.bg/sport/2018/02/28/3137836_machut_na_zvezdite_v_bulgarskiia_basketbol_shte/", "text": "Мачът на звездите в българския баскетбол ще се проведе в нов формат, заимстван от Националната баскетболна асоциация (НБА).  Онлайн гласуване  сред феновете ще определи състезателите и капитаните на двата отбора. Българинът и чужденецът с най-висок вот ще могат да избират съотборниците си. Редът на избиране ще бъде определен с детската игра \"настъпванка\", поясниха организаторите. Гласуването ще започне в понеделник и ще продължи до 15 март. За пръв път баскетболното шоу ще се проведе в Ботевград. \"Арена Ботевград\", която е с капацитет 3500 места, ще приеме двубоя на 22 април. В последните години домакини бяха София, Самоков, Ямбол, Пловдив и Варна. Генералният мениджър на Националната баскетболна лига на България (НБЛ) Лили Борисова заяви, че шоуто има социален характер. Организаторите ще се ангажират с повече баскетболни прояви, свързани с аматьорския спорт. \"Тази година има доста предпоставки да се получи много успешно събитие и да постигнем това, което всички търсим от този продукт. Този мач е може би единственото събитие от календара, в което няма залог и състезателен характер. Един много голям плюс, за да може този мач да е чисто и просто баскетболно шоу за хората и самите играчи\", каза Борисова. Борисова определи Ботевград за \"най-баскетболния\" град в България. Тя изрази задоволство от факта, че Мачът на звездите ще се проведе преди решителната фаза от плейофите на първенството. Програмата за шоуто, което ще се проведе за 15-а поредна година, ще бъде обявена допълнително. По традиция ще има конкурси за забивки и стрелба от зоната за три точки. Националната аматьорска лига по баскетбол също ще се включи със свой Мач на звездите. Програмата ще включва още игра за хора в инвалидни колички. Билетите за шоуто ще струват по 5 лева. От понеделник пропуските ще се продават онлайн в мрежата на Eventim. Седмица преди двубоя и на място в деня на мача билетите ще струват по 7 лева.", "date": "2018.02.28", "title": "Мачът на звездите в българския баскетбол ще заимства формулата от НБА"}
{"url": "https://www.dnevnik.bg/bulgaria/2018/02/28/3137958_cheshkiiat_premier_obiasnih_na_borisov_sdelkata_za/", "text": "Премиерът (Бойко Борисов) ме информира, че той има проблем с компанията и сделката (за ЧЕЗ), и аз му обясних как е станала тя от чешка страна. \"От самото начало продажбата не ни харесва много, но чрез финансовото министерство получихме на няколко пъти уверения, че компанията купувач е прозрачна, че парите са с ясни източници и че надзорният съвет на ЧЕЗ я е одобрил.\" Това заявява чешкият премиер Андрей Бабиш пред журналисти в сряда,  цитиран от в. \"Лидове новини\" . Изданието цитира и агенция \"Ройтерс\", разпространила ден по-рано, че в София Борисов е казал, че е получил поверителни документи от Бабиш, съгласно които са замесени руско-грузински компании, базирани в данъчни убежища, както и руски и български банки. Бабиш казва днес, че е отказал да изпраща на българския си колега каквито и да било документи. \"Лидове новини\" посочва, че Борисов бил \"бесен\" от цялата история. В изявлението на премиера в Народното събрание той не е споменавал да разполага с документи от Чехия, а че има обяснение за сделката, в което са имената на банки и поради това той  ще поиска то да бъде засекретено  в деловодството. В сряда Бабиш казва още, че след като финансовото министерство контролира дял от 70% в ЧЕЗ, през тази институция и надзорния съвет ще бъде изискана реакцията на чешката компания по създалата се ситуация. Премиерът остави без отговор въпроса дали има доверие на Даниел Бенеш, главният изпълнителен директор на енергийната компания. По-късно тази вечер правителствената информационна служба разпространи съобщение до медиите по повод \"появили се медийни интерпретации\", в което се обяснява, че информацията, за която говори българският премиер, е дошла от електронната поща на Ондрей Ланда, зам.-министър на финансите на Чехия и член на Надзорния съвет на ЧЕЗ, и е изпратена до съветник в кабинета на Борисов.  Във вторник  Ладислав Кржиж, говорител на ЧЕЗ, заяви , че Уникредит Булбанк е издала банкова гаранция, че \"Инерком\" на Гинка Върбакова е готова да плати сумата за придобиване на българското дружество, \"а това е част от уважавана международна банка\". Същото издание написа, че още две български банки - Първа инвестиционна банка и Българската банка за развитие - са се ангажирали с конкретни сучи от десетки милиони евро за финансиране на сделката. Във вторник вечерта \"Лидове новини\" разказа, че е \"забележително\" как и двете банки са заявили, че не възнамеряват да финансират покупката на българското поделение на ЧЕЗ или да рефинансират дълг на ЧЕЗ към ЕБВР. \"И двете финансови институции са в документите, с които е разполагал Надзорният съвет на ЧЕЗ при одобрението на продажбата\", твърди още веднъж изданието. Кржиж казва, че Надзорният съвет се занимавал с въпроса от няколко месеца и че заедно с Управителния съвет на ЧЕЗ са разполагали с цялата необходима информация, включително оценка на кандидат купувача, направена от външни одитори, и подробности как ще се финансира сделката. Говорителят отвръща на критики на премиера Бабиш, че външна оценка еднозначно е определила офертата на \"Инерком\" като най-изгодната. Не е имало съмнения, които да накарат ръководството на ЧЕЗ да одобри продажба на активи на по-ниска цена, което би довело и до намаляване на цената на транзакцията за нашите акционери, добавя Кржиж.", "date": "2018.02.28", "title": "Чешкият премиер: Обясних на Борисов сделката за ЧЕЗ, не съм му давал документи (допълнена)"}
{"url": "https://www.dnevnik.bg/biznes/2018/02/28/3137954_prezidentut_radev_prizova_za_decentralizaciia_na/", "text": "Децентрализацията на общините няма алтернатива – това е европейският модел, който движи прогреса в много държави. Това заяви президентът Румен Радев по време на тържествената сесия на 31-ото Общо събрание на Националното сдружение на общините в България, цитиран от пресслужбата му. Той призовава за предварително изготвени механизми и критерии за децентрализация още преди реализацията й, които да включват диалог с гражданите и конкретна ангажираност на управлението. \"Не трябва да има никакви \"гейтове\", никакви корупционни схеми, защото те ще ни върнат обратно в изходно положение\", заяви държавният глава. По думите на президента ефективната децентрализация предполага много точни механизми за обществени поръчки и добра работа на три нива - с изпълнителната власт, прозрачност при управлението в самата местна власт и ясни критерии при разпределяне на средствата към общините. \"Трябва да създавате прозрачни и справедливи механизми, когато разпределяте бюджет надолу към общините под вас\", призова Румен Радев кметовете. Ефективното местно самоуправление е ключът към изваждането на българина от апатията и превръщането му в активен гражданин, заяви президентът и обясни, че това ще се случи, когато хората имат самочувствието, че участват при вземане на решенията и имат принос с активността и данъците си за прозрачно управление на населените места. \"Това е и начинът да задържаме младите хора в общините, това е начинът да пресечем катастрофалното обезлюдяване - всеки един да знае, че има своя принос и може да участва в тези предизвикателства\", допълни държавният глава. Президентът обърна внимание на дискусията за  новото райониране  на страната. За да имаме устойчива в дългосрочен план схема на райониране, трябва вие да дадете стабилност на решенията, обърна се Румен Радев към кметовете и посочи, че без консенсус няма как да се привличат различни форми на финансиране. \"Необходимо е разработването на ефективна национална политика за регионално развитие. И вие също трябва да бъдете в нейната основа като експертиза, защото това е единственият начин да се справим с тежките регионални дисбаланси\", заяви държавният глава. Румен Радев посочи, че това е път за преодоляване на демографската криза, бедността, неграмотността, като се изисква активна работа с всички институции, активен диалог и комуникация с гражданите.", "date": "2018.02.28", "title": "Президентът Радев призова за децентрализация на общините"}
{"url": "https://www.dnevnik.bg/evropa/2018/02/28/3137956_junker_kum_liderite_v_bosna_obedinete_se_ako_iskate_da/", "text": "Председателят на Европейската комисия Жан-Клод Юнкер призова босненските лидери да преодолеят различията си и да работят заедно, ако искат страната да се присъедини към Европейския съюз, предаде \"Ройтерс\". Юнкер, който е  на обиколка в страните от Западните Балкани , получи от босненските представители попълнен въпросник за готовността на страната да се присъедини към ЕС. Те се надяват, че това би помогнало на страната да получи статут на кандидат за членство по-късно тази година. \"Не мога да ви обещая дата за това кога страната ще стане кандидат\", заяви Юнкер. \"Същността е по-важна от датата\", допълни той. Пред депутатите в националния парламент Юнкер подчерта, че за да стане една държава кандидат за еврочленство, са необходими съвместни усилия и когато има различия, те водят до парализа и до забавяне. След кървавото разпадане на Югославия през 9о-те години Босна бе разделена на два силно автономни региона (Федерация Босна и Херцеговина и Република Сръбска), които са свързани чрез слабо централно правителство, включващо тричленно председателство, посочва \"Ройтерс\". Босна подаде молба за членство в ЕС преди 18 месеца, но след първоначалния напредък политическите караници между лидерите на православните сърби, хърватите католици и мюсюлманите бошняци доведоха да застой в реформите. На тях им трябваха 14 месеца, за да се споразумеят за отговорите на над 3000 въпроса, отнасящи се до съвместимостта на босненската икономическа, правна и социална система със стандартите на ЕС. \"Това е политически проект и за него трябва да обедините сили в тази страна\", подчерта Юнкер. Той призова депутатите да се споразумеят за промени в изборния закон, който е смятан за ключов за съставянето на правителства след националните избори през октомври, и ги предупреди, че без промените напредъкът по пътя към ЕС е в опасност. Юнкер призова Босна да вземе мерки срещу организираната престъпност и корупцията и да реши териториалните си конфликти. \"Не можем да внасяме нестабилност... Демокрацията не съществува без компромис\", допълни той. Обиколката на Юнкер ще завърши утре в София, където той ще се срещне с премиера Бойко Борисов и лидерите на страните от Западните Балкани. европейската перспектива на региона е един от основните приоритети на българското председателство на Съвета на ЕС.", "date": "2018.02.28", "title": "Юнкер към лидерите в Босна: Обединете се, ако искате да влезете в ЕС"}
{"url": "https://www.dnevnik.bg/sport/2018/02/28/3137959_cska_-_sofiia_poluchi_razreshenie_da_igrae_v/", "text": "Преди дни  сайтът на ФИФА обяви клуба  от Борисовата градина за двукратен полуфиналист в Купата на европейските шампиони. ЦСКА е втори в Първа лига, като след  грешната стъпка срещу \"Черно море\"  изостава с три точки от шампиона \"Лудогорец\". Червените ще играят и в полуфиналите за Купата на България, където  срещат \"Левски\" през април .", "date": "2018.02.28", "title": "\"ЦСКА - София\" получи разрешение да играе в евротурнирите"}
{"url": "https://www.dnevnik.bg/analizi/2018/02/28/3137482_za_diasnoto_i_liavoto/", "text": "Както при строежа на къща, така и в изграждането на демократична държава има различни нива. Както не може да има къща без основи, така не може да има и леви и десни партии без либерална демокрация. Веднага пояснявам - това не е демокрация на либералите, а на всички хора без значение произход, вяра, раса, пол, възраст и образование. За разлика от нелибералната демокрация, където суверен не е народът, а групата или един човек в момента на власт, представляващи държавата. Или за разлика от робовладелската демокрация в Древна Гърция и Рим, която е само за една група хора с обществото.  (плурализъм на мненията), защита правата на човека и на малцинствата и пазарна икономика. Те са мета ниво, координатна система, без което не са възможни \"лявото\" и дясното\". Затова, когато са разрушени или фасадни, както у нас, тези принципи и ценности - всички, които ги искаме реални, трябва да се обединяваме. Това е смисълът на \"няма ляво, няма дясно\". Едва когато успеем да имаме тези принципи, приложени в публичния живот, в държавността, тогава можем да отидем на второ ниво - видното - и да защитаваме други ценности, производни на първите: повече или по-малко държава, данъци, армия, лична свобода и т.н. Апропо, затова сега не ни приемат в еврозоната - защото сме покрили критериите на Маастрихт от второ ниво, но не сме покрили базовия критерий от Копенхаген от първо ниво (мета ниво) на либералната демокрация за правовата държава - върховенството на правото. Много хора бъркат дилемата либерална или нелиберална (суверенна) демокрация с друга дилема - капитализъм или социализъм. Това е грешка - капитализмът може да съществува под различни форми, включително и при социализма (НЕП, държавен капитализъм), олигархичен, приятелски, предприемачески и т.н. Той няма пряко отношение към управлението на държавата - дали е Китай, Сингапур, САЩ, Бангладеш или Швеция... Но само в САЩ (донякъде) и Швеция има либерална демокрация, и само там \"дясното\" и \"лявото\" имат смисъл... ... Само либералната демокрация насърчава предприемаческия, т.е. продуктивния капитализъм. Ако постоянно се хващаме на въдицата, че у нас дилемата е \"ляво или дясно\", винаги ще получаваме приятелско-олигархичен капитализъм и нелиберална демокрация от руски тип. С видните за всички ни скандални ефекти.", "date": "2018.02.28", "title": "За \"дясното\" и \"лявото\""}
{"url": "https://www.dnevnik.bg/biznes/2018/02/28/3137979_publichnite_drujestva_na_chez_turpiat_shteti_ot/", "text": "Продължаващата неяснота около сделката с бизнеса на ЧЕЗ в България и политическото напрежение покрай нея очаквано се отразиха на цената на акциите на двете дружества от групата, които се търгуват на Българската фондова борса - \"ЧЕЗ електро България\"АД и \"ЧЕЗ разпределение България\"АД. Днес няма търговия с книжата на първото дружество, но във вторник книжата му поевтиняват със 7.38%, показват данните на борсата. С днешна дата книжата на \"ЧЕЗ разпределение\" губят 5.3%. За последните 5 дни най-голямо е понижението при \"ЧЕЗ електро\" - 9.6% към днешна дата. При \"ЧЕЗ разпределение\" спадът за 5 дни е малко над 7%, изчислява  capital.bg . Двете дружества имат капитализации съответно от 113 млн. и 500 млн. лв. Бъдещият собственик на ЧЕЗ по закон е длъжен след приключване на сделката да отправи търгово предложение към миноритарните акционери в двете компании. ", "date": "2018.02.28", "title": "Публичните дружества на ЧЕЗ търпят щети от скандала около сделката"}
{"url": "https://www.dnevnik.bg/bulgaria/2018/02/28/3137976_iranskiiat_vunshen_ministur_se_sreshtna_s_radev/", "text": "И президентът Румен Радев, и премиерът Бойко Борисов, и външният министър Екатерина Захариева се срещнаха с иранския външен министър Мохамад Джавад Зариф, който е на посещение в София днес. Първият дипломат на Техеран обсъди с тях теми като икономическото сътрудничество, възможностите за по-интензивна търговия и ситуацията в  Близкия изток .  България ще работи за насърчаването на политическия диалог за постигане на конкретни резултати от взаимен интерес, е казал президентът Радев на срещата си на \"Дондуков\" 2 със Зариф. \"Готови сме за диалог за подобряване на транспортната свързаност, енергийната диверсификация и увеличаване на взаимните инвестиции, туризма и научния обмен\", е добавил Радев. Според Зариф двете държави могат да работят заедно в области като нанотехнологиите. Според пресслужбата на Министерския съвет Борисов е обсъдил с иранския първи  дипломат  възможностите за задълбочаване на икономическите отношения между двете страни и обстановката в Близкия изток. На среща си двамата са отбелязали, че активизирането на политическия диалог през последните две години благоприятства развитието на контактите между бизнес организациите в България и Иран и са приветствали организирания двустранен бизнес форум днес в София. Министър-председателят е запознал подробно външния министър с проектите за изграждане на пътна, железопътна, газова и дигитална инфраструктура на Балканите и е отбелязал, че това е едно от най-важните условия за развитие на държавите и икономиките в този регион. \"Коридорите дават възможност за връзки, търговия, бизнес, туризъм между Европа и Азия\", е посочил Борисов, но е изтъкнал необходимостта от мир и стабилност, за да бъде реализиран потенциалът на възможностите.", "date": "2018.02.28", "title": "Иранският външен министър се срещна с Радев, Борисов и Захариева в София"}
{"url": "https://www.dnevnik.bg/bulgaria/2018/02/28/3138024_sofiiskiiat_universitet_namali_taksite_za_specialnosti/", "text": "Таксите за обучение по част от специалностите в Софийския университет \"Св. Климент Охридски\" ще бъдат увеличени, други - намалени, а трети остават без промяна. Това реши днес Академичният съвет на университета. Промените влизат в сила за учебната 2018/2019 година. за обучение на бакалаври в специалностите, в които има най-малко студенти. Промените са по специалности: - \"Статистика\" (Факултет по математика и информатика) от 800 лева на 640 лева; - \"Педагогика на обучението по\" химия и английски език (Факултет по химия и фармация) от 400 лева на 200 лева; - \"Педагогика на обучението по\" химия и информатика (Факултет по химия и фармация и Факултет по математика и информатика) от 400 лева на 200 лева; - \"Педагогика на обучението по\" учител по природни науки в основна степен на образованието (Физически факултет) от 400 лева на 200 лева; - \"Религията в Европа\" (Богословски факултет) от 560 лева на 500 лева; - \"Теология\" (Богословски факултет) от 560 лева на 500 лева; - \"Южна, Източна и Югоизточна Азия\" (Факултет по класически и нови филологии) от 690 лева на 600 лева; - \"География\" (Геолого-географски факултет) от 800 лева на 640 лева; - \"Астрофизика, метеорология и геофизика\", \"Инженерна физика\", \"Квантова и космическа теоретична физика\", \"Комуникационна и физична електроника\", \"Медицинска физика\", \"Оптометрия\", \"Физика\", \"Фотоника и лазерна физика\", \"Ядрена техника и ядрена енергетика\" (Физически факултет) от 750 лева на 200 лева; - \"Ядрена химия\" (Факултет по химия и фармация) от 750 лева на 200 лева. Новоприети студенти с максимален състезателен бал във Факултета по математика и информатика, професионално направление \"Математика\", специалности \"Математика\" и \"Статистика\" в бакалавърска степен, се освобождават от заплащане на годишната такса за обучение за първата година, съобщиха от университета. за бакалаври по някои търсени специалности, сред които право. Промените са за специалности: - \"Регионално развитие и политика\" (Геолого-географски факултет), \"Стопанско управление\" (Стопански факултет) и \"Публична администрация\" (Философски факултет) от 420 лева на 460 лева; - \"Неформално образование\" и \"Педагогика\" (Факултет по педагогика) от 485 лева на 530 лева; - \"Международни отношения\" и \"Право\" (Юридически факултет) от 739 лева на 800 лева; - \"Психология\" (Философски факултет) от 560 лева на 600 лева; - \"Филология\" (Факултет по класически и нови филологии и Факултет по славянски филологии\") от 590 на 600 лева.  остават годишните такси за обучение на новоприети студенти, докторанти и специализанти в седем от факултетите – Факултета по начална и предучилищна педагогика, Историческия факултет, Факултета по журналистика и масова комуникация, Медицинския факултет, Биологическия факултет, Факултета по математика и информатика и Факултета по класически и нови филологии. Закръгляват се към кръгли числа таксите на докторантите и специализантите, в резултат от което някои се намаляват, други се увеличават, като промените са в рамките на няколко лева (например от 308 на 300 лв., от 924 на 920 лв., от 693 на 690 лв., от 1478 на 1500 лв.), се посочва в съобщението. Академичният съвет реши  , зачислени в следните факултети: - Богословски факултет – задочно – от 1000 лева на 650 лева; - Факултет по химия и фармация – редовно – от 1594 лева на 900 лева; - Факултет по химия и фармация – задочно – от 600 лева на 500 лева. Няма промяна на таксите за кандидатстване в Софийския университет за учебната 2018/2019 година и те остават 30 лева за явяване на изпит и 30 лева за участие в кандидатстудентската кампания и класиране. Няма промяна и в таксата от 50 лева за конкурсен изпит на кандидат-докторанти.", "date": "2018.02.28", "title": "Софийският университет намали таксите за специалности, в които няма студенти"}
{"url": "https://www.dnevnik.bg/bulgaria/2018/02/28/3137939_sled_mesec_sudut_shte_reshi_dali_deloto_za/", "text": "Вторият ден на разпоредителното заседание по делото за източването на КТБ премина в изказвания на адвокатите на подсъдимите, които поискаха или спиране, или прекратяване на наказателното производство. Първи бяха адвокатите на основния подсъдим и сочен за ръководител на престъпната група по източване на банката неин бивш мажоритарен собственик Цветан Василев. Те прочетоха писмо от бившия банкер, който от години е в Сърбия. С него Василев  поиска прекратяване  на делото (как започна делото вчера вижте  тук .; кой и в какво е обвинен -  тук ). Аргументите на останалите защитници бяха различни. Основно се обединиха около това, че отсъствието на основния подсъдим . Освен това прекратяването на разследването срещу бившия изпълнителен директор на КТБ Орлин Русев, който стана основен свидетел на прокуратурата, е станало без тяхно знание. Защитникът на бившия шеф на вътрешния одит на КТБ Снежанка Велева-Стефанова поиска прекратяване на делото, защото и делото трябва да се върне на прокуратурата за отстраняване на това нарушение. Адвокат Николай Рангелов, който защитава бившия главен счетоводител на банката Мария Димова, поиска отвод на всички следователи и на прокурор от Софийската градска прокуратура. Причината - там през годините в различни моменти е работил и депутатът от ДПС Делян Пеевски (с който Цветан Василев беше бизнес партньор - бел. ред.) и където първоначално се водеше разследването по делото. Затова според Рангелов всичките му колеги е трябвало да си направят отвод и да предадат разследването на друго следствие. По думите му в хода на досъдебното производство са събрани доказателства и Той посочи още, че в първоначалния сигнал, дал начало на разследването, е присъствало името на евродепутата Николай Бареков (вероятно има предвид сигнала на граждани и активисти на \"Протестна мрежа\", подаден в края на февруари 2014 година - бел. ред.), а срещу бившия водещ нямало обвинение, въпреки че има данни той да е взимал пари от банката. Рангелов също поиска прекратяване на делото и връщането му на прокуратурата. Адвокат Христо Ботев обясни пред съда, че след прокурорското постановление, с което разследването срещу Орлин Русев се прекратява, не е даден срок за обжалването му \"да не вземе да размисли Русев\", обясни защитникът.  Защитниците на бившия подуправител на БНБ Цветан Гунев не поискаха нито спиране, нито прекратяване на делото, макар да изредиха срещу Гунев. Те обаче поискаха показания да даде Светломир Михайлов, който е подал сигнала, по който е започнало разследването, тъй като до момента не бил разпитван. Румен Симеонов, aдвокат на бившия подуправител на БНБ и ръководител на управление \"Банков надзор\", заяви, че делото срещу него трябва да се гледа от Софийския градски съд, а не от Специализирания наказателен съд, тъй като не е обвинен за участие в престъпна група. След изказванията на всички адвокати , за да систематизират всички възражения на защитниците и да им отговорят. Затова съдия Вержиния Петрова реши да отложи делото за следващата дата - 27 март, на която се очаква и тя да постанови определение - ще започне ли делото по същество или ще бъде спряно или прекратено. Каквото и да определи съдията, съдебният акт ще подлежи на обжалване пред апелативния спецсъд, който, за да се произнесе, ще трябва да изчете цялото дело, наброяващо стотици томове.", "date": "2018.02.28", "title": "След месец съдът ще реши дали делото за източването на КТБ ще започне по същество"}
{"url": "https://www.dnevnik.bg/bulgaria/2018/02/28/3138026_dvama_bivshi_kmetove_na_pernik_ot_gerb_sa_obvineni_v/", "text": "Специализираната прокуратура обвини двама бивши кметове на Перник в престъпления по служба. Към наказателна отговорност са привлечени Иван Иванов (от ГЕРБ, който пое управлението на града, след като предишният, Росица Янакиева, стана депутат) и Илинка Никифорова, която е била временно изпълняващ длъжността кмет за месец през 2014 година. Те са обвинени в престъпления по служба и нанесена щета на общинския бюджет за над един милион лева, става известно от съобщение на държавното обвинение. По-късно и от новата антикорупционна комисия оповестиха, че са участвали в акцията. По-рано днес беше съобщено, че Иванов и Никифорова са задържани. Прокуратурата уточнява, че Никифорова е освободена с мярка за неотклонение гаранция в размер на 30 хиляди лева. А за Иванов гаранцията е 150 хиляди лева. Срещу Никифорова обвинението е, че на 8 и 9 септември 2014 година, без да е възникнало бедствие на територия на община Перник, е свикала кризисен щаб за бедствия. Тогава тя е издала заповед, с която възложила на търговско дружество със специализирани сметосъбиращи машини, контейнеровози, работници и друга специализирана техника да извърши почистване на битови отпадъци в община Перник – райони по допълнителни указания и със срок на сметоизвозване до преодоляване на кризисната ситуация. Това Никифорова извършила с цел да набави за същото търговско дружество имотна облага въпреки наличието на действащ договор със същия предмет с друго дружество. Иванов е обвинен в това, че на 22 декември същата година като кмет на община Перник не изпълнил служебните си задължения и без да е възникнало бедствие, извършил плащания с три платежни нареждания от дата 22.12.2014 г. в полза на търговското дружество, на което Никифорова възложила дейности за суми съответно: 430 010 лв.; 370 020лв. и 458 230лв., и от това са настъпили значителни вредни последици за бюджета на община Перник – сума в размер на над един милион лева. Разследването е започнало след доклад на агенцията за финансова инспекция. От новата антикорупционна комисия, които са участвали в претърсванията по време на акцията, разпространиха и снимки, на които се виждат техни служители с жилетки и маски. \"Нещата ще стават все по-сериозни за хора, които са злоупотребили или които смятат, че могат да продължават да злоупотребяват. Това е само началото\", заяви директорът на дирекция \"Противодействие на корупцията\" на КПКОНПИ Антон Славчев. \"Това е поредният добър случай на взаимодействие с комисията за противодействие на корупцията\", заяви ръководителят на Специализираната прокуратура Иван Гешев, цитиран в прессъобщението на антикорупционна комисия. По думите му хората, които извършват корупционни действия, вече трябва да имат предвид, че съществува сериозен риск срещу тях да застане държавата.", "date": "2018.02.28", "title": "Двама бивши кметове на Перник от ГЕРБ са обвинени в престъпления по служба за над милион лева"}
{"url": "https://www.dnevnik.bg/biznes/2018/02/28/3138028_energiiniiat_regulator_uveri_che_niama_da_dopusne/", "text": "Комисията за енергийно и водно регулиране (КЕВР) няма да допусне рязко повишаване на цените на тока, съобщиха от комисията, цитирани от Би Ти Ви. Причина за извънредния брифинг на регулатора са обществените очаквания за поскъпване на тока в резултат от подготвяната смяна на собствеността на електророенергийната компания ЧЕЗ, която обслужва Западна България и има 3 млн. потребители. Вчера  премиерът Бойко Борисов дори допусна , че се подготвя опит за сваляне на правителството като предположи, че след смяната на собствеността и евентуален режим на тока гражданите ще си направят извода, че виновни са сегашните управляващи заради внушенията, че подкрепят сделката. Той припомни и падането си от власт през 2013 г. след протести за надути сметки за електроенергия. На фона на политическото говорене по темата днес електроразпределителните дружества обявиха, че до 31 март ще внесат в КЕВР своите предложения за корекция в цената. Те са задължени със закон да поискат нова цена в тримесечен срок преди 1 юли, когато е началото на новия регулаторен период. Месец преди тази дата пък са длъжни чрез медиите да обявят намерението си да поискат нови цени. Както всяка друга година, дружествата посочиха в съобщенията си, че ще поискат корекция. Никое от трите не конкретизира дали тя ще е нагоре или надолу, а само че ще съответства на пазарната среда, нивото на разходите и инвестициите. Това обаче подхрани очакванията, че след месец ще се поиска поскъпване. \"Това, че поради продажбата на ЧЕЗ цената рязко ще се повиши това са спекулации, ако някой иска да реализира политически проекти чрез цената на ЧЕЗ, няма как да се случи това. Нито кредитите, нито лихвите са ценообразуващи\", повтори тезата си от вчера председателят на КЕВР Иван Иванов. Всяка година дружествата искат голямо увеличение, но ние не се съгласяваме, допълни той.", "date": "2018.02.28", "title": "Енергийният регулатор увери, че няма да допусне рязко поскъпване на тока"}
{"url": "https://www.dnevnik.bg/biznes/2018/02/28/3138034_sedem_sa_kandidatite_da_praviat_sistemata_za/", "text": "Седем компании са подали оферти да изградят Единната система за туристическа информация (ЕСТИ), която ще свърже хотелите с Министерството на туризма, Министерството на вътрешните работи, Националната агенция за приходите и общините, съобщи Министерството на туризма, което е възложител на обществената поръчка. Имената на дружествата не се съобщават.", "date": "2018.02.28", "title": "Седем са кандидатите да правят системата за туристическа информация"}
{"url": "https://www.dnevnik.bg/evropa/2018/02/28/3137436_bezplatna_hrana_samo_za_germanci/", "text": "Мразовит следобед в Есен. Трийсетина души са се наредили на опашка пред \"Трапезата\" (Die Tafel) и чакат да започне раздаването на храната. Те са вдигнали яките на палтата си с надеждата да се опазят от бръснещия вятър. \"Трапезата\" за бедни в северозападния германски град раздава безплатни хранителни продукти с малко изтекъл срок на годност, които са дарени от супермаркетите. В цяла Германия  има над 930 подобни пункта, организирани от частни лица и сдружения. Целта им е да помагат на хора в беда. Първата \"Трапеза\" за бедни е създадена преди 25 години, а юбилеят беше честван наскоро. Сега обаче \"Трапезата\" в Есен попадна в новините по съвсем друг повод: спорът е за това кой да има право да получава безплатни хранителни продукти и кой не. Общото за всички \"Трапези\" е това, че те раздават плодове, зеленчуци, хляб и млечни продукти само на хора, които получават пари за безработни или социални помощи от държавата. С други думи - само на онези, които наистина се нуждаят от помощ. Който притежава съответния документ, доказващ тази нужда, получава едногодишна членска карта за \"Трапезата\", която му дава право веднъж в седмицата да посещава пункта, в който се раздават хранителните продукти. В Есен обаче сега поставят вече и второ условие: онези, които получават даренията, трябва да са германски граждани. Който е чужденец, временно няма да получава безплатна храна. Проблемът с мъжете от чужбина Оспорваната промяна е в сила още от декември 2017, но тя бе оповестена от местните медии чак сега. Новината предизвика обществено възмущение. Йорг Зартор, шефът на \"Трапезата\" в Есен, е категоричен, че никой в организацията не е ксенофобски настроен. Той обаче обяснява, че напоследък е имало доста проблеми с млади мъже от чужбина, които идвали масово на различните пунктове за раздаване на храна в Есен и невинаги се държали прилично. Особено възрастни пенсионерки или млади жени се чувствали притеснени от чужденците, които грубо разблъсквали хората от опашките, често пъти ги нагрубявали и им се подигравали. Затова част от нуждаещите се спрели да идват, за да си спестят униженията. Според информациите на Зартор близо три четвърти от онези, които се редят на опашките за храна в Есен, са чужденци – предимно от Русия, Полша, Румъния, както и от африкански страни. Това обаче не отразявало истинското съотношение между нуждаещите се германци и чужденци в Есен. Затова ръководството на \"Трапезата\" в Есен решило да намали броя на чужденците, получаващи храна. Така се родила и идеята за паспортната проверка. Имало и съмнения, че част от чужденците взимат храната, за да я продават после на други хора. Пенсионерът Хорст също е сред хората, които получават безплатни продукти в Есен. Той например забелязал, че част от чужденците се държат наистина много нахално. \"Някои от тях пристигат твърде късно, когато раздаването на продуктите вече свършва, и започват да пререждат другите нуждаещи се, а това винаги създава конфликти\", казва той. Решението предизвика възмущение Една от най-важните цели на \"Трапезите\" е да се намали изхвърлянето на храна, годна за употреба. В името на това са впрегнати усилията на много хора, които работят на доброволни начала. Те събират хранителните продукти от пекарните и магазините, които са останали непродадени. Според Зартор \"Трапезите\" обаче не са отговорни за борбата срещу бедността, което би трябвало да е задача на държавата. Раздавайки безплатни хранителни продукти, те помагат на нуждаещите се да намалят месечните си разходи. А спестеното им дава възможност да си позволят неща, които иначе не биха били достъпни за тях - например посещение на кино или на плувен басейн. Изключването на чужденците от безплатното раздаване на храни, макар и да е само временна мярка, предизвика възмущение сред редица политици и общественици в Германия. Министър-председателят на провинция Северен Рейн-Вестфалия Армин Лашет също обяви, че не смята това решение за правилно. Голяма част от редовните клиенти на пункта за безплатни храни в Есен обаче определят мярката като необходима. Броят на месечните карти, раздавани от организацията на нуждаещите се, от декември насам вече е спаднал от 75 на 71. В Есен отчитат това почти като успех.", "date": "2018.02.28", "title": "Безплатна храна само за германци?"}
{"url": "https://www.dnevnik.bg/sport/2018/02/28/3137875_venger_budeshteto_mi_v_arsenal_e_poslednoto_za_koeto/", "text": "Бъдещето на Арсен Венгер в \"Арсенал\" е  поставено под голямо съмнение  заради незадоволителните резултати в последно време, но французинът заяви, че не се притеснява. Преди срещата с \"Манчестър сити\", която е в четвъртък, мениджърът на \"артилеристите\" се защити от критиките с обяснението, че не може да печели всеки мач. \"Постът ми (в \"Арсенал\") е последното нещо, за което се притеснявам в момента. Притесненията ми са свързани с това как да задържа отбора концентриран и да го подготвя за мача утре\", каза Венгер. След  загубата от \"Сити\" във финала за Купата на лигата  се появи информация, че в края на сезона бордът на директорите на \"Арсенал\" ще обсъжда бъдещето на Венгер. Смята се, че французинът няма да изпълни докрай договора си, който изтича през юни 2019 г. За негов заместник вече се спрягат няколко души – Йоахим Льов, Леонардо Жардим, Брендън Роджърс и Микел Артета. \"В модерния футбол и светa, в който живеем, трябва да приемаме критиката. Но е много по-важно как ще реагираш след лош резултат и какво ще направиш в следващия мач\", каза още Венгер по повод недоволството от фенове и бивши играчи на клуба. \"Арсенал\" е шести и е на десет точки от четвъртия \"Тотнъм\".", "date": "2018.02.28", "title": "Венгер: Бъдещето ми в \"Арсенал\" е последното, за което се притеснявам"}
{"url": "https://www.dnevnik.bg/regioni/2018/02/28/3138084_sela_v_obshtina_ardino_sa_otkusnati_v_snega/", "text": "Три села в община Ардино са откъснати заради затворени от снега пътища, предаде БНР. Снежната покривка надхвърля половин метър. Кметът на Ардино Ресми Мурад съобщи, че няма населени места без ток и вода. От думите му се разбра, че снегопочистващите машини все още не са се насочили към откъснатите села, защото с приоритет е поддържането на централната пътна мрежа. \"Хората в тези населени места са снабдени с хранителни продукти от първа необходимост, те не пазаруват всеки ден, не купуват хляб, а го пекат вкъщи\", успокои той. Междувременно се разбра, че ваканцията на учениците в четири общини в Кърджалийско се удължава с един ден заради очакваните ниски температури. Мярката важи за гр. Кърджали, Ардино, Момчилград и Черноочене.", "date": "2018.02.28", "title": "Села в община Ардино са откъснати в снега"}
{"url": "https://www.dnevnik.bg/sviat/2018/02/28/3137812_egipetski_sud_dade_6_meseca_zatvor_na_izpulnitelka/", "text": "Египетската изпълнителка Шерин Абдел Уахаб е осъдена на шест месеца затвор заради шега за чистотата на р. Нил, съобщиха египетски медии и Би Би Си. Присъдата подлежи на обжалване. Шерин, която е сред най-известните музиканти в страната и е част от журито в арабската версия на телевизионния формат The Voice, казва пред свой почитател по време на концерт, че ако пие от Нил, може да хване паразити, и го съветва вместо това \"да пие \"Евиан\". Във видеоклип, разпространен през ноември, фенове искат от нея да изпълни известна песен, чието заглавие се превежда като \"Пили ли сте от Нил?\". Тя обаче отговаря, че \"пиенето на вода от Нил ще да ме разболее от шистосомиаза\" - паразитна болест, векове наред разпространена в Египет и в други държави в тропическите ширини. Шерин не отрича и казва, че концертът е бил в Обединените арабски емирства преди повече от година. Преди време тя се извини за \"глупавата си шега\" и за болката, причинена на \"обичаната страна Египет и синовете на Египет\". Според съд в Кайро Шерин е разпространявала фалшиви новини. След като беше арестувана, ѝ се наложи да плати гаранция от 5000 египетски лири (281 долара) и отделна глоба от 10 000 лири. Тя вече бе санкционирана за два месеца от профсъюза на музикантите, който ѝ  забрани изпълнения до средата на януари  заради \"несправедливи подигравки\" към Египет. Заради \"неприлично\" видео с друга певица, Лайла Амр, вчера беше осъдена на две години, тъй като според съда е виновна за подстрекаване на \"аморално поведение\" и \"разврат\". Според обвинението тя \"напада обществото\" с танците и жестовете си. Защитата ѝ обаче настоява, че тя само е спазвала инструкциите на режисьора и продуцента, които също бяха обвинени и получиха по-малки присъди. И това съдебно решение може да бъде обжалвано. През декември изпълнителката Шайма Ахмед беше призната за виновна заради  видеоклип , в който предизвикателно яде банан, и първоначално осъдена на две години, намалени на една след обжалване.", "date": "2018.02.28", "title": "Египетски съд даде 6 месеца затвор на изпълнителка заради коментар за Нил"}
{"url": "https://www.dnevnik.bg/sviat/2018/02/28/3137995_monika_ljuinski_za_metoo_nedosegaemite_muje_i/", "text": "Двадесет години след скандала \"Люински\" движението #MeToo може би ще е спасително за друга млада жена в същото положение – това казва Моника Люински в пространна статия за сп. \"Венити феър\", посветена на годишнината от събитията, които разтърсиха Америка. На 44  Люински  още се бори с посттравматично разстройство, не е омъжена и трудно си намира работа, особено в годините, в които политическата кариера на Хилъри Клинтън бе във възход. Тя бе жертва не просто на пикантен медиен скандал, а и на възможността грешките и интимни подробности от личния ѝ живот да бъдат раздухани до грандиозен мащаб от властите, телевизиите и интернет. \"За да бъда откровена, преди няколко години бях диагностицирана с посттравматично разстройство благодарение основно на това, че бях публично разкрита и oтлъчена от обществото тогава. Справянето с травмата ми беше дълго, изнурително, болезнено и скъпо. И не е приключило\", пише тя. \"Интернет се превърна в такава движеща сила за трафика на информация, че когато водената от републиканци правосъдна комисия в Камарата на представителите реши да публикува онлайн \" разкритията\" на комисията на Кен Стар  – само два дни след като той ги беше въвел - за мен това означаваше, че всеки притежател на модем може веднага да придобие копие и да разгледа личните ми разговори, личните ми размисли (задигнати от домашния ми компютър) и, най-лошото, сексуалния ми живот.\" Изолацията Люински сочи още, че социалната изолация, в която е изпаднала, ѝ се е отразила много тежко. Но според нея възходът на движението  #MeТоо  (\"И на мен\") и последвалите го обществени дебати и инициативи могат да дадат глас на жените, които нямат достъп до инструментите на властта, за да защитят своята позиция. \"Изолацията е мощен инструмент за покорителя. Но не вярвам, че ако това се беше случило днес, бих била толкова изолирана. Един от най-вдъхновяващите аспекти на това движение с нова сила е самият брой на жените, които проговориха в подкрепа една на друга. И големият им брой се превърна в силен глас. Исторически човекът, който създава историята (а той често е мъж), създава \"истината\". Но това колективно повишаване на децибелите създаде резонанс за разказите на жените.\" \"Макар интернет да ми бе омразен през 1998 г., доведеното му дете – социалните мрежи – спасяват милиони жени днес (въпреки кибертормоза,  онлайн подигравките , злонамереното разпространяване на лична информация и публичното позорене). Буквално всеки може да сподели своята  #MeToo  история и да бъде приветстван в племето. Нещо повече – тогава аз нямах достъп до демократизиращия потенциал на интернет, за да открия мрежи за подкрепа и да пробият близките кръгове на властта. В онзи случай властта си остана в ръцете на президента и слугите му, Конгреса, прокурорите и пресата.\" Колко са свързани властта и насилието \"Само преди четири години написах за това списание: \"Да, шефът ми се възползва от мен, но винаги твърдо ще казвам: това бе връзка по взаимно съгласие. \"Насилието\" дойде по-късно, когато ме направиха изкупителна жертва, за да защитят позицията му на власт.\" Сега виждам колко проблемно е било, че изобщо сме стигнали до момента, в който е трябвало да се обсъжда съгласие. Пътят, който ни доведе дотам, бе залят със злоупотреба с власт, позиция и привилегии.\" \"На 44 години тепърва започвам да обмислям последиците от различията във властта, които бяха толкова огромни между президента и една стажантка в Белия дом. Започвам да мисля, че в такива обстоятелства дефиницията на съгласието просто няма смисъл. (...) \"Но е сложно. Много, много сложно. Речниковата дефиниция на \"съгласие\"? \"Да разрешиш нещо да се случи.\" Но какво означава \"нещо\" в този случай, като се има предвид динамиката на властта, неговата позиция и моята възраст? Дали \"нещото\" е просто пресичане на сексуалната (и по-късно емоционалната) интимност? (Интимност, която аз исках – с ограниченото разбиране на една 22-годишна за последствията.) Той ми беше шеф. Беше най-силният човек на планетата. Беше 27 години по-възрастен и имаше достатъчно житейски опит, за да осъзнава последствията. По това време беше на върха на кариерата си, а аз бях на първото си работно място след университета. (Забележка към троловете, и демократи, и републиканци – тези неща не ме извиняват. Срещам се със съжалението всеки ден.)\" \"Аз – ние – дължим огромна благодарност на героините от #MeToo и  Time's Up  (\"Времето изтече\"). Те говорят срещу гибелните конспирации за мълчание, които дълго защитаваха силните мъже, когато ставаше въпрос за сексуални нападения, тормоз и злоупотреба с власт. През последните няколко месеца си напомням една мексиканска пословица: \"Опитаха се да ни погребат, но не знаеха, че сме семена\". Пролетта дойде.\" Последиците След самоналожено близо десетгодишно мълчание преди четири години  Люински писа  (отново във \"Венити феър\") за последиците от скандала, които още я преследват. \"Разпознават ме всеки ден. Всеки ден. Понякога някой се завърта около мен неколкократно, сякаш няма да забележа. (Хубавото е, че в 99.9% от случаите непознатите се държат подкрепящо и с уважение.) Всеки ден някой ме споменава в туит или в блогпост, и то не с добро. Всеки ден името ми изскача в редакционната статия или в преглед на печата – споменато мимоходом по темите от милениълите и сериала \"Скандал\" до любовния живот на френския президент Франсоа Оланд. Майли Сайръс прави препратки към мен в сценичните си танци, Еминем рапира за мен, последният хит на Бионсе ме споменава.\" \"Аз лично дълбоко съжалявам за случилото се между мен и президента Клинтън. Нека го кажа пак: Аз. Лично. Дълбоко. Съжалявам. За. Случилото се. Тогава – поне от моята гледна точка – това бе истинска връзка, с емоционална интимност, чести срещи, планове, телефонни разговори и подаръци. В началото на 20-те си години бях прекалено млада да осъзная последствията в истинския живот и прекалено млада, за да се сетя, че ще ме пожертват за политическа изгода. Сега поглеждам назад, поклащам глава с недоверие и се чудя – какво съм си мислела? Какво сме си мислили? Бих дала всичко да върна времето назад.\"", "date": "2018.02.28", "title": "Моника Люински за #MeToo, недосегаемите мъже и посттравматичното разстройство"}
{"url": "https://www.dnevnik.bg/sport/2018/02/28/3138017_eden_azar_e_nai-dobriiat_driblyor_vuv_futbola/", "text": "Полузащитникът на \"Челси\" Еден Азар е футболистът с най-добър дрибъл, показва проучване на Международния център за спортни изследвания (CIES Football Observatory). Анализът е направен въз основа на статистиката за успешни дрибъли на OptaPro. В изследването са включени всички играчи в петте големи футболни лиги в Европа - английската Висша лига, испанската Примера дивисион, германската Бундеслига, италианската Серия А и френската Лига 1. Азар оглавява класацията с индекс 100. Белгиецът прави средно по 6.4 дрибъла за 90 игрови минути, като 75% от тях са успешни. Голмайсторът на ПСЖ Неймар заема второто място с индекс 94. Бразилецът има най-много дрибъли средно на мач - 7.3, от които 62% са успешни. Звездата на \"Барселона\" Лионел Меси също има 62% успеваемост в своите дрибъли. Петкратният носител на \"Златната топка\" обаче е трети с индекс 70, тъй като прави по 5.5 дрибъла средно на мач. Освен Азар в първата десетка има още четирима футболисти от Висшата лига. Муса Дембеле от \"Тотнъм\" дели четвъртото място с Тангай Ндомбеле от \"Лион\". Двамата имат индекс 56, а Папу Гомес от \"Аталанта\" е пети с индекс 55. Артур Масуаку от \"Уест хем\" (53) е седми, следван от двама футболисти на \"Саутхемптън\" - Софиан Буфал (51) и Марио Лемина (49). С индекс 49 е и Набил Фекир от \"Лион\", който затваря първата десетка. С най-висок процент успешни дрибъли са Педро Обианг от \"Уест хем\" (96%), Фабиан Делф от \"Манчестър сити\" (91%), Муса Демебеле от \"Тотнъм\" (88%), Людовик Баал от \"Рен\" (85%), Джофри Кондогбия от \"Валенсия\" (85%) и Тома Ринкон от \"Торино\" (85%). Неймар, Азар и Меси правят най-много дрибъли средно на мач, а след тях се нареждат Буфал (4.6), Масуаку (4.3), Кингсли Коман от \"Байерн\" (4.2), Алан Сен-Максим от \"Ница\" и Вилфред Заха от \"Кристъл палас\" (4.1) и Армандо Брума (4).", "date": "2018.02.28", "title": "Еден Азар е най-добрият дрибльор във футбола"}
{"url": "https://www.dnevnik.bg/bulgaria/2018/02/28/3138023_muj_vliza_v_zatvora_sled_grabej_na_velosiped_i_telefon/", "text": "След одобрено от съда споразумение с прокуратурата мъж влиза в затвора за грабеж на велосипед и мобилен телефон. За това съобщи пресцентърът на държавното обвинение, което се е споразумяло с Андрей Йорданов. Споразумението е с характер на влязла в сила присъда и не подлежи на обжалване или протест. Йорданов е осъден за това, че на 23 май 2017 г. около 16.00 ч. в София, в близост до 101-о училище, е отнел чужди движими вещи - телефон \"Алкател\", модел \"Пикси 4\", и велосипед марка \"Драг\". Целта му е била противозаконно да ги присвои, като за това е употребил заплашване, аргументира се прокуратурата. По тази причина деянието е квалифицирано като грабеж, а не като кражба. На подсъдимия е определено наказание \"лишаване от свобода\" за една година при първоначален строг режим. Колко процента от откраднатите колелета открива Столичната полиция четете  тук .", "date": "2018.02.28", "title": "Мъж влиза в затвора след грабеж на велосипед и телефон"}
{"url": "https://www.dnevnik.bg/sviat/2018/02/28/3138054_koi_shte_vodi_kampaniiata_na_trump_za_vtori_mandat/", "text": "Президентът на САЩ Доналд Тръмп е изкарал едва една година от мандата си, при това с рекордното  неодобрение на публиката . Но вече се готви за изборите през 2020 г. и официално обяви кой ще ръководи кампанията му тогава – медийният съветник на предишната му кампания  Брад Парскейл . През 2016 г. Парскейл бе дигиталното гуру на Тръмп и ръководеше онлайн стратегията му, която особено в социалните мрежи бе изключително успешна. Той привлече вниманието и специалния прокурор Робърт Мюлър и през есента свидетелства зад закрити врата пред комисията по разузнаването в долната камара на Конгреса. Ето защо, според Джошуа Грийн от \"Блумбърг\", Тръмп е избрал Парскейл за шеф на кампанията. Лоялност Президентът държи на лоялността, а предишният шеф на кампанията му  Пол Манафорт , който бе изненадващо уволнен месеци преди изборите, очевидно не е бил съвсем верен. Малко преди вота Парскейл каза: \"Лоялен съм към семейството. Доналд Тръмп казва \"Скачай\", аз питам \"Колко високо?\". И после му казвам накъде, според мен, трябва да скочим. В повечето случаи той ме слуша.\" Парскейл работи за бизнесмена от 2011 г. и президентът може да бъде сигурен, че желанията му ще бъдат изпълнени. Без драми Кампанията на Тръмп през 2016 г. бе пълна със скандали, не всички от които бяха полезни за президента. Първият ѝ мениджър  Кори Левандовски  бе обвинен в нападение над репортерка (по-късно обвиненията бяха оттеглени), а Манафорт напусна, след като стана публично известно, че е получавал пари от проруската партия на някогашния украински президент  Виктор Янукович . Специалният прокурор повдигна няколко обвинения срещу Манафорт във връзка с руското разследване. А третия –  Стивън Банън , бе архивраг на традиционната преса и напусна поста си в Белия дом след продължили месеци вътрешни раздори. За разлика от тях Парскейл е дискретен и бе един от малкото приближени на Тръмп, които бързо се сдушиха с традиционните републиканци. Всичко е онлайн Парскейл изгради фейсбук общността около Тръмп и издои милиони долари от нея под формата на дарения. Новак в политиката, но опитен в маркетинга, той използва инструменти за онлайн реклама, смятани за традиционни за бизнеса. \"Не разбирам защо политиците си мислят, че това е нещо мистично. Това са същите неща, които ползваме в търговията\", казва той пред \"Блумбърг\". Кампанията бе особено добра в създаването на \"вирусно\" съдържание и таргетирането му.", "date": "2018.02.28", "title": "Кой ще води кампанията на Тръмп за втори мандат"}
{"url": "https://www.dnevnik.bg/biznes/2018/02/28/3138087_politicheskiiat_skandal_okolo_sdelkata_za_chez_e_na/", "text": "Скандалът около сделката с \"Инерком\" за придобиването на българските активи на ЧЕЗ изглежда ще провали сключването ѝ, като банките оттеглят ангажимента си към осигуряване на финансиране, пише сайтът \"Медиапул\". Запознати източници са потвърдили  пред изданието , че до сделка едва ли ще се стигне, след като премиерът  Бойко Борисов я определи като заговор  за сваляне на правителството и поиска намеса на всички регулатори и спецслужбите. Същевременно в интервю за  \"24 часа\"  заместник председателя на ГЕРБ и лидер на групата на партията в парламента Цветан Цветанов заяви, че \"сделката с ЧЕЗ няма да бъде финализирана, преди да се изясни произходът на парите\". В момента проверки са започнати или предстои да бъдат направени от Националната агенция по приходите, Комисията за финансов надзор, Комисията за защита на конкуренцията, Комисията за енергийно и водно регулиране и Държавната агенция \"Национална сигурност. \"Ако се окаже, че има пране на пари или други притеснителни констатации, няма да има сделка\", казва той и призовава да се изчакат проверките. По-рано днес вицепремиерът Валери Симеонов (\"Обединени патриоти\"/НФСБ) заяви, че електроразпределителното дружество  не трябва да отива при хора, \"които нямат хабер от инвестиции и управление\" . В сряда  \"Капитал\"  съобщи, че общият финансов ресурс, ангажиран в сделката за българския бизнес на ЧЕЗ, е 512 млн. евро. Изданието се позовава на секретния документ за финансирането на \"Инерком\" в сделката, който министър-председателят Борисов твърди, че е получил  от чешкия премиер Андрей Бабиш . Според документа собствените средства на \"Инерком\" са 20 млн. eвро, 5 млн. евро от които са внесената вече гаранция за участие в процедурата. Намерения за отпускането на кредити са декларирани от Уникредит Булбанк и Първа инвестиционна банка (съответно от 180 млн. евро и 80 млн. евро). Посочено е и че  Българската банка за развитие е изразила писмено готовност  за рефинансиране на съществуващия заем на ЧЕЗ от Европейската банка за възстановяване и развитие (ЕБВР) в размер на 65 млн. евро. Наред с това според документа \"Инерком\" ще разчита и на търговско финансиране от две офшорни компании - Score Trade и Global Victory Trust, които могат да осигурят общо около 167 млн. евро. ", "date": "2018.02.28", "title": "Политическият скандал около сделката за ЧЕЗ е на път да я провали"}
{"url": "https://www.dnevnik.bg/sviat/2018/02/28/3137709_izrael_niama_da_nalaga_danuci_na_curkvite_v_erusalim/", "text": "Кметът на Ерусалим Нир Баркат реши да се откаже от събирането на данъци от църквите в града. Така той успя да успокои напрежението, което доведе до тридневно затваряне на църквата \"Възкресение Христово\". Баркат е съставил работна група, в която се включват и представители от кабинета на премиера на Израел Бенямин Нетаняху. Те трябва да намерят крайно решение на въпроса, като ще водят преговори с църковните представители. Кметът на Ерусалим уточнява, че планът му за данъчно облагане се отнася само до търговски обекти, които са собственост на църквата, а не до места на вероизповедание. Въпреки това духовниците смятат, че предложението нарушава дългогодишни договорености. Лидерите на Гръцката православна църква протестират и срещу внесен в израелския парламент законопроект, който разрешава на държавата да отчуждава земи, които църквите са продали на частни инвеститори от 2010 г. Към момента обаче процедурата по приемане на закона е замразена.", "date": "2018.02.28", "title": "Израел няма да налага данъци на църквите в Ерусалим"}
{"url": "https://www.dnevnik.bg/sport/2018/02/28/3138067_futbolen_otbor_dari_hrana_na_bezdomni_sled_kato_machut/", "text": "Футболът в долните дивизии на Англия често е свързан с борба, агресия, а понякога дори и със сбивания. Играчите на \"Салфорд сити\", които се състезават в Национална лига Север (шестото ниво в английския футбол – бел. ред.), се отчетоха с положителен пример. Техният двубой \"Тамсуорт\" беше отложен заради лошото време в Англия, а от клуба използваха момента да дарят храна на бездомници. Тимът имаше осигурени над 150 пая, готови супи, чийзкейкове и др. за публиката на срещата, но вместо да изхвърлят всичката приготвена храна, я дариха в един от приютите в региона. \"Ние мислим, че трябва да даваме пример на всички. Идеята дойде спонтанно и всички сметнахме, че ще бъде хубаво да сме в помощ на хора в беда\", обясниха мениджърите на клуба Антъни Джонсън и Бърнард Морли. \"Салфърд сити\" стана известен преди няколко години, след като клубът е собственост на бившите футболисти на \"Манчестър юнайтед\" Фил и Гари Невил, Ники Бът, Пол Скоулс и Раян Гигс. Играчите, част от \"Клас '92\", който беше в основата на успехите на \"червените дяволи\" през 90-те години на 20 век и началото на 21 век, притежават по 10%. Главен акционер в \"Салфорд\" пък е бизнесменът от Сингапур Питър Лим.", "date": "2018.02.28", "title": "Футболен отбор дари храна на бездомни, след като мачът му беше отложен"}
{"url": "https://www.dnevnik.bg/photos/2018/02/28/3137653_fotogaleriia_svetovnite_snimki_na_denia_-_28_fevruari/", "text": "Рядко природно явление - снежна буря, наречена Ефект на езерния сняг, на остров Шиермоникоог, Холандия.", "date": "2018.02.28", "title": "Фотогалерия: Световните снимки на деня - 28 февруари 2018 г."}
