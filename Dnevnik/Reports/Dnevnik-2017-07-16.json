{"url": "http://www.dnevnik.bg/bulgaria/2017/07/16/3008022_svetoven_subor_subira_bulgari_do_groba_na_han_kubrat_v/", "text": "Световен събор на българите ще отбележи 105-годишнина от откриването на гроба на хан Кубрат край украинското село Малая Перешчепина, Полтавска област. Срещата е насрочена за 16 и 17 септември тази година. Организатори са няколко неправителствени организации - \"Международен благотворителен фонд Хан Кубрат\", Национална асоциация на председателите на общински съвети в Република България, \"Отечествен съюз\" (Наследник на Отечествен фронт), Фондация \"Въздигане\", политици и други.През 2001 г. на мястото, където е открита гробницата, български общности в Украйна издигат стена с надпис. Тогава е проведен първият \"общобългарски събор\", като Мала Перешчепина е избрана заради гроба на хан Кубрат. Инициативата за първия събор е на Николай Габер - българин по произход, лидер на Патриотичната партия в Украйна и депутат в украинския парламент. През 2012 г. е направена и бетонна алея дотам. Проектът за мемориала предвижда изграждането на арка със знак като пръстена на българския държавник, а в началото на алеята - паметник на Кубрат и неговите петима синове.Председателят на фондация \"Въздигане\" Ивалин Михайлов е поел ангажимента да изгради голям паметник с образа на Кубрат и петимата му синове в центъра на комплекса. От сайта на фондацията се разбира, че досега са събрани 20 лв. от необходими 500 000 лв. Фондацията \"стана известна\" с инициативата на своите активисти Ивелин Михайлов, Стоян Шейретов и Венцислав Карачоров, които даваха между 100 и 200 лв. на първите българи, които кръстят децата си Алцек, Тервел, Кубрат, Аспарух или Вълчан. От фонда \"Хан Кубрат\" също събират пари за паметника и за организирането на събора.Организаторите предлагат и пакет от туристическа екскурзия с посещението на събора, Одеса, Киев, Полтава и т.н. на цена от 480 до 530 лева.В програмата на събота ще участват и български изпълнители, като се очаква сред тях да са група \"Епизод\" и Валя Балканска.", "date": "2017.07.16", "title": "\"Световен събор\" събира българи до гроба на хан Кубрат в Украйна и пари за паметник"}
{"url": "http://www.dnevnik.bg/zdrave/2017/07/16/3008016_direktori_na_bolnici_shte_budat_dadeni_na_prokuror/", "text": "Директорът на ортопедичната болница в столичния квартал Горна баня е уволнен, защото поискал 70 хил. лв. за ремонти на действителна стойност от 20 хил. Това заяви пред Би Ти Ви зам.-министърът на здравеопазването д-р Мирослав Ненков, който обяви, че със сигурност ще има директори, дадени на прокурор.За скорошните нападения срещу медици Мирослав Ненков каза, че най-доброто решение е бързо и качествено правораздаване. А за проблемите в спешната помощ - че малкото екипи са често ангажирани от незначителните проблеми на здравно неосигурени хора. Документите по европроекта за модернизиране на спешната помощ ще бъдат подадени едва през декември, защото е необходим огромен набор от документи и обосновки. Ненков каза, че не може да обещае, че модернизацията ще се осъществи в мандата на сегашния кабинет.Подходът на сегашното Министерство на здравеопазването е съвсем различен, обобщи той. Според Ненков е възможно с добро управление държавните болници да икономисват средства. Той повтори изказването си от ефира на БНР днес, че за парите, които българинът плаща, получава  Ако имотните хора имат претенции, да сключат допълнителна здравна застраховка, обяви зам.-министърът.Министерството ще преструктурира ловешката болница и се надява тя да \"излезе от комата\", каза още Ненков.", "date": "2017.07.16", "title": "Директори на болници ще бъдат дадени на прокурор, закани се зам.-министър Ненков"}
{"url": "http://www.dnevnik.bg/razvlechenie/2017/07/16/3008026_video_zad_kulisite_na_posledniia_djedai_osmi_epizod_ot/", "text": "На конференция този уикенд \"Дисни\" представи моменти от най-новите си филмови заглавия. Акцент беше клип от снимките на осмия епизод от \"Междузвездни войни\" The Last Jedi, който показва новите фантастични същества, декори и, разбира се, кадри с покойната вече Кари Фишър. Премиерата на Епизод VIII е насрочена за 15 декември 2017 г.", "date": "2017.07.16", "title": "Видео: Зад кулисите на \"Последния джедай\", осми епизод от \"Междузвездни войни\""}
{"url": "http://www.dnevnik.bg/sport/2017/07/16/3008032_vencislav_stefanov_slaviia_shte_prodade_petko_hristov/", "text": "Президентът на \"Славия\"  разкри подробности около трансфера на юношеския национал Петко Христов. Централният защитник отдавна е следен от \"Фиорентина\" и до няколко дни трябва да финализира преминаването си в Италия.\"Трансферът е за доста пари, но няма да изпадам в подробности. Питате ме дали става въпрос за милион евро, не - за повече е. Те ще бъдат платени на три транша\", каза Стефанов.Според боса на белите Христов ще пътува в близките дни до Италия, като най-късно в сряда трансферът ще бъде факт.\"Имаше интерес още от \"Зенит\" и \"Вердер\", но Петко избра Италия. Той има огромен потенциал и тепърва ще го показва\", добави президентът на \"Славия\".В събота вечерта централният защитник изигра последния си мач за \"Славия\" при . След двубоя той заяви, че трансферът е сбъдната мечта.\"Още не знам много подробности, дали ще играя за първия или втория отбор. Договорът ще е за три години. Знам, че са ме гледали на европейското за юноши\", каза защитникът.", "date": "2017.07.16", "title": "Венцислав Стефанов: \"Славия\" ще продаде Петко Христов за повече от милион евро"}
{"url": "http://www.dnevnik.bg/sviat/2017/07/16/3008033_srubskata_policiia_e_arestuvala_360_dushi_zapodozreni/", "text": "Сръбската полиция арестува 360 души, заподозрени в различни престъпления, съобщи министърът на вътрешните работи Небойша Стефанович на пресконференция, предадоха сръбските агенции, цитирани от БТА. Става дума за хора, съпричастни към незаконно производство и търговия с наркотици, опит за убийство, изнасилвания, използване на малолетни лица за порнография, унижения и мъчения, рекет, отвличания, големи кражби и др.Полицейската акция, кръстена \"Арес\", е обхванала 27 сръбски общини и градове. Внесени са наказателни искове и е започнала процедура срещу общо 562 души.Стефанович каза, че са иззети 167 кг наркотици - кокаин, хероин, хашиш, марихуана, екстази, както и че са открити три лаборатории за производство на марихуана. Конфискувани са 29 автоматични пушки, 30 пистолета, един килограм експлозиви, шест бомби и над 3000 броя муниции.Конфискувано е голямо количество пари, 19 автомобила, както и много компютри и 150 гигабайта педофилски материал, допълни министърът.", "date": "2017.07.16", "title": "Сръбската полиция е арестувала 360 души, заподозрени за различни престъпления"}
{"url": "http://www.dnevnik.bg/sport/2017/07/16/3008036_selekcionerut_na_voleibolistkite_dovolen_ot_uspeha_nad/", "text": "Селекционерът на женския национален отбор по волейбол  остана доволен от успеха над Канада с 3:1 (15:25, 30:28, 31:29, 25:21). Това беше първи успех за тима в Световното гран при след загубата от Чехия преди два дни.\"Имахме разговор с треньора на Канада, в който дискутирахме, че ще бъде много труден двубой, тъй като в първия ден на турнира и двата отбора имахме петгеймови двубои. Щастлив съм, че победихме, надявам се да отпочинем и да се чувстваме свежи за двубоя с домакина Пуерто Рико\", каза Сеферинов.Капитанът на тима  пък поздрави отбора за духа, който е демонстриран, след първия гейм, в който националките отстъпиха с 15:25.Най-резултатна за българския отбор беше Мирослава Паскова с 20 точки, а Юлия Стоянова добави 18.", "date": "2017.07.16", "title": "Селекционерът на волейболистките доволен от успеха над Канада"}
{"url": "http://www.dnevnik.bg/sport/2017/07/16/3008046_mugurusa_se_celi_v_oshte_trofei_a_ne_v_izkachvane_v/", "text": "Новата шампионка от  Гарбине Мугуруса обяви, че не би заменила една от титлите си от Големия шлем за по-предно класиране в световната ранглиста.Испанката победи Винъс Уилямс със 7:5, 6:0, грабвайки своята втора титла от Шлема. Тя влезе в турнира като №15 в света, но от утре ще бъде с пет позиции по-напред в ранглистата.\"Мисля, че ако не си №1 в света, няма никакво значение. Била съм втора и трета и не можах да спечеля турнир, така че тези неща не могат да се сравняват\", обясни испанката.Тя твърди, че е много далеч от изчисленията на ранглистата и начина, по който се изготвя класирането на всяка състезателка. От утре №1 в света ще бъде чехкинята .\"Предпочитам да си остана десета в света, но да мога да да печеля турнирите от Шлема, отколкото да съм първа\", добави испанката.Мугуруса сподели още, че насочва вниманието си изцяло към последния турнир от Шлема за годината – US Open, който е следващия месец в Ню Йорк.", "date": "2017.07.16", "title": "Мугуруса се цели в още трофеи, а не в изкачване в ранглистата"}
{"url": "http://www.dnevnik.bg/bulgaria/2017/07/16/3008061_avtomobil_blusna_lineika_okazvashta_pomosht_v_druga/", "text": "Най-малко четирима са ранени след инцидент с два автомобила и линейка на магистрала \"Тракия\" в близост до Ихтиман, предадоха  и \"Нова телевизия\".Линейката е пристигнала, за да окаже помощ на пътниците в първия автомобил, катастрофирал в платното в посока София. Минути, след като спряла на мястото, в нея се врязала трета кола. Пострадали са 6 души - шофьорът на първия автомобил, както и екипът на линейката. Всички са без опасност за живота, предаде \"Фокус\".Към мястото са изпратени още три екипа на Спешна помощ от Елин Пелин и два от София. Всички пострадали се транспортират към столичната болница \"Света Анна\".Движението при 44-46 км е ограничено и АПИ съветва шофьорите да използват обходния маршрут Ихтиман-София.", "date": "2017.07.16", "title": "Автомобил блъсна линейка, оказваща помощ в друга катастрофа на \"Тракия\""}
{"url": "http://www.dnevnik.bg/sport/2017/07/16/3008063_hamiltun_specheli_na_silvurstoun_spukana_guma_prati/", "text": "Люис Хамилтън спечели историческа пета победа в Гран при на Великобритания и се нареди до Джим Кларк. Асът на \"Мерцедес\" не остави шансове на конкуренцията в домашното си състезание и нанесе голям удар по основния си конкурент за титлата Себастиан Фетел.Немецът завърши едва седми заради спукана гума две обиколки преди края, а по този начин авансът му в шампионата се стопи до само една точка.Невероятно каране на Валтери Ботас му позволи да завърши втори и да направи победата на \"Мерцедес\" двойна, а подиумът допълни Кими Райконен.\"Горд съм от всички тези хора, които са тук на пистата. Единствената публика, която може да направи това е британската. Перфектен уикенд за нас, Валтери направи страхотно състезание\", каза победителят.Състезанието започна нервно, като Джолиън Палмър имаше проблем още в загряващата обиколка. Хидравличната система в неговото \"Рено\" отказа и това принуди останалите да направят още една обиколка за загряване.При старта Фетел се забави и загуби една позиция за сметка на Макс Верстапен. Силно потегли и Ботас, който само след няколко завоя започна да си пробива път напред.Сблъсък между двамата пилоти на \"Торо Росо\" Даниил Квят и Карлос Сайнц извади испанеца от състезанието и в същото време доведе до кола за сигурност.Руснакът беше разкритикуван от съотборника си, а за капак получи и две наказателни точки от ФИА, заради опасното си каране.В дъното на Фернандо Алонсо и Даниел Рикардо също започнаха да се изкачват напред, изпреварвайки един по един конкурентите си.Себастиан Фетел губеше много време зад Макс Верстапен и получи само един шанс да го атакува. Холандецът обаче защити много агресивно третото си място.В 19-ата обиколка Фетел влезе в бокса, защото Ботас започна застрашително да го доближава и веднага сложи чисто нови гуми от типа софт. Верстапен го последва веднага, но заради по-бавна работа на механиците си, загуби мястото.По-доброто темпо на \"Мерцедес\" след влизанията в бокса продължи, като Хамилтън имаше леки колебания само в рамките на 3-4 обиколки, когато темпото му спадна. Райконен обаче беше прекалено далеч, движейки се в спокойно състезание.За сметка на това Ботас се движеше много стабилно и с двата типа гуми. След поставянето на нови суперсофт финландецът започна да прави рекордни обиколки и да застрашава позицията на Фетел.Последните обиколки бяха нервни за пилотите на \"Ферари\", които губеха по секунда от Ботас. Фетел опита всячески да защити позицията си за сметка на финландеца и макар, че успя при първата атака, шест обиколки преди края беше безпомощен.Изненадващо обаче в последните три обиколки и двамата пилоти на \"Ферари\" получиха едни и същи проблеми. Първо Райконен влезе в бокса, защото предната му лява гума беше абсолютно унищожена и буквално се виждаха нейните конци.Тъкмо когато изглеждаше, че това ще позволи на Фетел да се качи на подиума се оказа, че предната лява на германеца е спукана и той също влезе в бокса, финиширайки на седмото място.За Фетел това е трето класиране извън подиума в рамките на четири старта. След победата си в Монако през май той започна да губи темпо за сметка на Хамилтън.След състезанието се оказа, че агресивните настройки на \"Ферари\" на предното крило са довели до двойно по-голямо износване на гумите и невъзможността им да дават по-добро темпо в дълга серия от обиколки.Едно състезание преди лятната пауза големият аванс на Фетел вече е неутрализиран. Германецът има 177 точки, с една повече от Хамилтън. Ботас пък вече е със 154.В класирането при конструкторите \"Мерцедес\" има 330, а \"Ферари\" е с 275.", "date": "2017.07.16", "title": "Хамилтън спечели на \"Силвърстоун\", спукана гума прати Фетел едва седми"}
{"url": "http://www.dnevnik.bg/bulgaria/2017/07/16/3008066_protest_v_drujba_spria_usvoiavaneto_na_zelena_plosht_v/", "text": "Опит да бъдат заградени три декара зелена площ между блоковете 121 и 122 в столичния квартал \"Дружба\" 1 е бил осуетен днес, след спонтанен протест на жителите на района, съобщиха от Обществен съвет \"Дружба\" 2. Зеленото пространство е само на метри от езерото, но се оказва, че статутът на земята е променен и на нея вече може да се строи, се казва в съобщението.От 2009 г. частно лице е собственик на земята, получена след реституция. По думите на собствениците, те смятат да си извадят разрешително за строеж и да построят осем етажна сграда.Хората от квартала са готови да излязат и на протест пред местната администрация. Те се заканиха да изискат всички документи и разрешителни по случая от администрацията на район \"Искър\".", "date": "2017.07.16", "title": "Протест в \"Дружба\" спря усвояването на зелена площ в квартала"}
{"url": "http://www.dnevnik.bg/sviat/2017/07/16/3008074_makron_se_nadiava_trump_da_ne_ottegli_sasht_ot/", "text": "Френският президент Еманюел Макрон заяви в интервю, че се надява президентът на САЩ Доналд Тръмп да не оттегля страната си от Парижкото споразумение за климата, предаде \"Ройтерс\".\"Тръмп ми каза, че ще се опита да намери решение през следващите месеци\", цитира Макрон седмичникът \"Журнал дю Диманш\" в днешния си брой. По думите на френския президент по време на срещата им в Париж по-рано тази седмица двамата са говорили \"подробно за нещата, които могат да накарат Тръмп да се върне в Парижкото споразумение\".Президентът на САЩ е заявявал, че споразумението е прекалено мека мярка към главните замърсители като Китай и Индия и че то подлага на риск американската икономика. /БТА/", "date": "2017.07.16", "title": "Макрон се надява Тръмп да не оттегли САЩ от споразумението за климата"}
{"url": "http://www.dnevnik.bg/bulgaria/2017/07/16/3007805_za_deset_oblasti_e_obiaven_oranjev_kod_za_obilni/", "text": "Очаквани обилни валежи и гръмотевични бури станаха причина за днес метеоролозите да обявят оранжев код за десет области в Западна и Централна България. Не са изключени и градушки.Втората степен от тристепенната скала за предупреждения е в сила за областите София град, София, Перник, Кюстендил, Благоевград, Пазарджик, Пловдив, Ловеч, Габрово и Смолян. Жълтият код е за областите Монтана, Враца, Плевен, Велико Търново, Стара Загора, Хасково и Кърджали.Максималните температури днес се очаква да бъдат между 17 и 22°, на места в Югоизточна България до 27-28°. През нощта срещу понеделник валежите ще продължат и отново на много места ще са значителни.Над Черноморието днес ще е слънчево с временни увеличения на облачността, но валежи не се очакват. Ще духа силен североизточен вятър. Максималните температури на въздуха ще 24-26°, а на морската вода 21-26°. Вълнението на морето ще бъде 3 бала с тенденция на усилване, особено по южното крайбрежие.Над планините облачността ще е значителна. На много места ще има валежи и гръмотевични бури. Ще духа силен вятър. Максималната температура на височина 1200 метра ще е около 15°, а на 2000 метра – около 8°.В понеделник валежите ще продължат, но ще отслабнат и ще са на по-малко места. По-сериозни количества се очакват в Южна България. В източната половина от страната ще бъде доста ветровито.Във вторник от северозапад ще започне разкъсване и намаление на облачността. В югоизточните райони все още през по-голямата част от деня ще преобладава облачно време и на места ще превалява. Вятърът и в Източна България ще отслабне, ще започне и повишение на температурите.В сряда времето ще е слънчево. След обяд ще се развива купеста облачност, без валежи. Температурите ще се повишат още.", "date": "2017.07.16", "title": "За десет области е обявен оранжев код за обилни валежи и гръмотевични бури"}
{"url": "http://www.dnevnik.bg/tehnologii/2017/07/16/3007206_ustata_moje_sama_da_kazva_koga_da_si_miem_zubite/", "text": "Искате ли да има някой, който да ви напомня, че е време да си измиете зъбите? Малко като от детството онази реплика, която винаги проехтява от съседната стая или от телефонната слушалка.Невена Димитрова и Димитър Рангелов са измислили уред, който да напомня на хората да си мият зъбите. Основната причина - зъбите трябва да се мият не просто сутрин и вечер, а когато това стане необходимо. Оказва се, че устата може да даде знак, когато е време, и да подсети човек.Към момента Невена и Димитър имат готов прототип, който ще патентоват. По проекта те имат много консултанти - няколко медицински екипа и няколко ИТ екипа. Уредът ще анализира оралния микроклимат и ще информира притежателя на устройството да си измие зъбите. Информацията ще може да се получава чрез приложение и/или уеб платформа, към която и зъболекарят ще има достъп, така че е да е наясно с показателите на пациента му.Уредът, който двамата са изработили, е в четири форми.Първата ще е под формата на коронка на зъб, която ще се монтира върху зъба на пациента. Втората е като брекети, а третата под формата на шина, която се лепи зад долните предни зъби.\"За всички, които не понасят да имат нещо в устата, четвъртият вариант е перфектен. Той ще е шина, която се поставя за няколко секунди на долните зъби и след това се маха. Наподобява протекторите за зъби на боксьорите\", разказват Димитър и Невена.Невена е на 26 години, учила е в Медицинския университет със специалност \"Стоматология\". Занимава се с това, както и с иновации в денталната медицина. Тя вече е работила по иновативни софтуери за стоматология с други екипи и преди. Сега обаче се спира на 19-годишния Димитър, , и двамата сформират екип за изработката на уреда. Той е запален по роботиката, печелил множество състезания и преподава на по-малките.\"Нашата идея се роди от наблюденията над липсата на лична орална хигиена при подрастващото поколение и не само при него. Статистиката показва, че почти всички хора имат ниска лична орална хигиена\", разказват двамата.Според тях възприетото мнение, че пътят към доброто здраве на зъбите започва от зъболекарския кабинет, е напълно грешно. \"Защо трябва да се стига дотам да ти се развалят зъбите и да ходиш на зъболекар. Не е ли по-правилно да вземеш превантивни мерки и да не се стига до кариеси\", питат риторично двамата. И продължават - защо да се лекува заболяване, при условие че е възможно да не се стигне до него с правилната грижа.По думите им кариесът е изключително разпространен проблем, засягащ над половината от населението на Земята. Той има три фази. Бяло петно, което може да се махне при миене на зъбите, когато трябва. Кафяво петно, което може да се задържи няколко години преди да стигне до последния етап, когато вече зъбът е развален.Въпреки съвременните средства за профилактика и орална хигиена обаче досега не е открит начин за предотвратяването му. Оттук им е хрумнала идеята за уред, който да казва на човек кога да си мие зъбите. \"Защото възприятието да си миеш зъбите само сутрин и вечер е много грешно, трябва да правиш нещата в точното време, когато трябва да се правят\". А причината за това е, че останалата храна в устата не е най-страшното, а може да бъде само допълнителен фактор. Това е първият етап на изобретението, който предвиждат младежите. В следващия искат уредът да прави пълна диагностика на човешкото тяло и да предупреждава за други заболявания.", "date": "2017.07.16", "title": "Устата може сама да казва кога да си мием зъбите"}
{"url": "http://www.dnevnik.bg/sport/2017/07/16/3007864_federer_se_protiaga_kum_istoricheska_titla_na_uimbuldun/", "text": "На 35 години и 342 дни Роджър Федерер продължава да изумява с изключителното си представяне на корта. Когато миналата година реши да прекрати сезона си след \"Уимбълдън\", едва ли дори самият той е очаквал това, което се случи през 2017 г. На Australian Open швейцарецът спечели първата си титла от Големия шлем от 2012 г., а днес може за пореден път да влезе в историята на тениса, ако завоюва осми трофей от \"Уимбълдън\".Федерер ще се изправи срещу хърватина Марин Чилич, който ще преследва втората си титла от Шлема след US Open. 131-ият финал на \"Уимбълдън\" започва в 16.00 ч. българско време и ще бъде предаван пряко по \"Евроспорт 2\".Маестрото стигна по безапелационен начин до 11-ия си финал на \"Уимбълдън\" и общо 29-и в турнирите от Големия шлем. Той не загуби нито един сет в двубоите с Александър Долгополов, Душан Лайович, Миша Зверев, Григор Димитров, Милош Раонич и Томаш Бердих.Чилич също беше много убедителен в първите си четири мача и не даде сет на Филип Колшрайбер, Флориан Майер, Стив Джонсън и Роберто Баутиста Агут, но след това премина през два много тежки двубоя - с Жил Мюлер в четвъртфиналите и със Сам Куери в полуфиналите.Хърватинът, който през септември ще навърши 29 години, се класира за втория си финал в турнирите от Шлема след US Open през 2014 г., когато победи Кей Нишикори в три сета. Преди тази година той не беше преминавал четвъртфиналите на \"Уимбълдън\".Ако спечели днешния финал, Федерер ще стане едноличен рекордьор по титли от \"Уимбълдън\". В момента той разделя първото място с Пийт Сампрас и Уилям Реншоу (в аматьорската ера). Швейцарецът може да се превърне в едва втория играч в историята, спечелил повече от седем титли в един турнир от Големия шлем. Досега това е правил само Рафаел Надал с десетте си трофея от \"Ролан Гарос\".Федерер може да стане и най-възрастният шампион на \"Уимбълдън\" в откритата ера на тениса (след 1968 г.) и вторият най-възрастен в турнирите от Големия шлем след Кен Розуел (37 години и 62 дни) на Australian Open през 1972 г.Триумф днес ще го направи и първия играч в откритата ера, навършил 31 години, който печели две титли от Големия шлем в един сезон. Федерер не е печелил два трофея от Шлема в една година от 2009 г., когато триумфира на \"Ролан Гарос\" и \"Уимбълдън\".Швейцарският тенисист ще опита да спечели петата си титла през 2017 г., след като покори Australian Open за пети път, Индиън Уелс за пети път, Маями за трети път и Хале за девети път. През 2016 г. той не вдигна нито един трофей.Федерер има 30 победи в 32 мача през този сезон, намира се в серия от 13 поредни победи в турнирите от Големия шлем, а днес ще изравни рекорда на Джими Конърс по брой изиграни срещи на \"Уимбълдън\" - 102.\"Да творя история на \"Уимбълдън\" ме прави изключително щастлив. Обичам този турнир. Всичките ми мечти като играч са се сбъдвали тук. Страхотно е да имам още един шанс да стигна до осма титла и да бъда толкова близо до това\", каза носителят на 18 титли от Големия шлем преди двубоя.Чилич също може да влезе в историята с триумф днес. Ако победи Федерер, той ще стане първият хърватин с две титли от Големия шлем. Единствените му сънародници, които са печелили трофей от голямата четворка, са Ива Майоли на \"Ролан Гарос\" през 1997 г. и доскорошният му треньор Горан Иванишевич на \"Уимбълдън\" през 2001 г.Федерер има категорично предимство в двубоите с Чилич - шест победи в седем мача. Преди година двамата отново се срещнаха на \"Уимбълдън\", а швейцарецът навакса два сета пасив и спаси три мачбола, за да се класира на полуфиналите след успех с 6:7 (4), 4:6, 6:4, 7:6 (9), 6:3.През 2014 г. двамата се срещнаха в полуфиналите на US Open, а Чилич постигна по много убедителен начин първата си и засега последна победа срещу Федерер - 6:3, 6:4, 6:4, по пътя към титлата в Ню Йорк.Те имаха още един мач през 2014 г. - в осминафиналите на мастърса в Канада, когато швейцарецът спечели със 7:6 (5), 6:7 (3), 6:4. Първите им четири двубоя бяха в периода 2008 - 2012 г., като в тях хърватинът взе само един сет на Маестрото - в осминафиналите на US Open през 2011 г., когато отстъпи с 3:6, 6:4, 4:6, 2:6.Преди днешния финал Федерер заяви, че е приятно да срещне ново лице във финал на турнир от Големия шлем. По думите му обаче това не прави задачата му по-лесна въпреки добрите показатели срещу Чилич.\"Слава Богу, в миналото съм играл финали и срещу играчи, които не са се казвали Рафа, Новак или Анди. От тази гледна точка не искам да казвам, че ще вляза по-спокоен в мача, понеже имам добри показатели срещу Марин, въпреки че мачовете ни бяха изключително оспорвани. Но не е като да сме играли 30 пъти един срещу друг. Чувстваш се така, сякаш трябва изцяло да смениш настройката. Мисля, че е хубаво в някои отношения. Това е приятна промяна, но със сигурност не прави нещата по-лесни\", каза Федерер.Чилич е уверен, че може да победи швейцареца, въпреки че до момента нито един от противниците на седемкратния шампион не беше дори близо до това. Хърватинът има 12 победи в 14-те си мача на трева през 2017 г. и на хартия наистина притежава всичко необходимо, за да спре Федерер по пътя към историята.\"Знам, че пред мен има много голяма планина за изкачване. В момента Роджър играе може би най-добрия тенис в кариерата си. Предизвикателство ще бъде огромно, но аз вярвам, че съм готов за него\", заяви световният номер 6 преди двубоя.", "date": "2017.07.16", "title": "Федерер се протяга към историческа титла на \"Уимбълдън\""}
{"url": "http://www.dnevnik.bg/detski_dnevnik/2017/07/16/3007306_igrite_s_nasilie_ne_vodiat_do_agresiia_otchita_novo/", "text": "Поредно изследване опроверга широко разпространеното вярване, че компютърните игри с насилие водят да агресия у децата. Това пише , като цитира публикация във .Екип от холандски учени е изследвал 9-годишни деца и е повторил изследването година по-късно, съобщава изданието. Проучването е обхванало 194 деца в Холандия, която се слави като един от най-големите консуматори на видеоигри в света. Поведението, психическото състояние и обичайното прекарване на времето е изследвано и с участието на родителите.Една година по-късно екипът отново е изследвал същите деца. Изводът е, че игрите с насилие не са предизвикали никакви промени в поведението и психиката на децата. Не е установено нито повишаване на агресивността, нито негативно отражение върху социалните им умения или пък върху уменията им за учене като намаляване на способността за концентрация и внимание.Американският професор по психология и експерт по въздействието на интернет върху децата Кристофър Фъргюсън поставя под съмнение и самото понятие \"игри с насилие\", като задава въпроса защо не говорим за литература с насилие. Тогава редица класически образци на детската литература, като приказките на братя Грим например, би трябвало да бъдат класифицирани като произведения с насилие.\"Както това, така и десетки други изследвания през последните 15 години доказаха убедително, че няма никаква връзка между компютърните игри с насилие и проявите на агресия при децата\", отчитат от Центъра за безопасен интернет. \"Въпреки това не са малко възрастните, сред които родители, учители, а в България – и високопоставени служители на Министерството на образованието и науката, които се опитват да обяснят проявите на агресия сред децата с влиянието на компютърните игри\", отбелязват от там.Проучване на Национална служба \"Полиция\" отчита, че 64% от анкетираните учители и родители са казали, че компютърните игри правят децата агресивни. Според служебния  в кабинета \"Герджиков\" Николай Денков компютърните игри водят до агресия в училище.", "date": "2017.07.16", "title": "Игрите с насилие не водят до агресия, отчита ново изследване"}
{"url": "http://www.dnevnik.bg/zelen/stil_na_jivot/2017/07/16/3007904_ministurut_na_ekologiiata_na_franciia_prizova_da_se/", "text": "Франция трябва да изготви график, по който да изпълни намеренията си да съкрати до 50 на сто дела на добиваната електроенергия от ядрени електроцентрали в срок до 2025 г, заяви френският министър на екологичния и солидарен преход Никола Юло в интервю, публикувано днес в регионалния всекидневник \"Уест Франс\", предаде \"Ройтерс\".Приет през 2015 г. закон изисква страната в срок от осем години за сведе до 50 процента генерираната от ядрени реактори електроенергия. Понастоящем този дял е 75 на сто. Освен това законът предвижда във Франция да бъдат въведени повече мощности за производство на ток от възобновяеми източници - вятърни и соларни.В понеделник Юло каза в радиоинтервю, че ако Франция трябва да постигне поставените цели в енергетиката, ще трябва да закрие до 17 от своите 58 ядрени реактора, управлявани от държавната компания \"Електрисите дьо Франс\".", "date": "2017.07.16", "title": "Министърът на екологията на Франция призова да се направи график за намаляване на зависимостта от АЕЦ"}
{"url": "http://www.dnevnik.bg/sport/2017/07/16/3007913_mercedes_podpisa_nov_dogovor_s_petrolen_gigant/", "text": "Световният шампион при пилотите и конструкторите във  \"Мерцедес\" подписа нов договор с един от основните си спонсори \"Петронас\". Малайзийският петролен производител остава партньор на Сребърните стрели до 2020 г.В последните няколко седмици вървяха упорити слухове, че \"Петронас\" ще се откаже от спорта заради изваждането на Гран при на Малайзия от календара. В събота обаче  съобщи, че удължава договора.\"Ние влязохме във Формула 1 през 1995 г., четири години преди първото състезание на \"Сепанг\", така че нашето бъдеще не зависи от Гран при на Малайзия. Партньорството с \"Мерцедес\" носи положителни резултати от години и искаме да го продължим\", каза изпълнителният директор на \"Петронас\" Датук Уан Зулкифлее Уан Арифин.\"Петронас\" има партньорство с всички структури на \"Мерцедес\", а от 2009 г. влезе и в отбора от Формула 1. Първоначалната инвестиция беше за 30 млн. евро на сезон, но след това петролната компания стана основен спонсор, като вече тимът се казва \"Мерцедес AMG Петронас\".Според информации от падока на Формула 1 \"Петронас\" вече налива между 60 и 70 млн. евро на година в отбора, с който спечели три поредни титли при пилотите и конструкторите.", "date": "2017.07.16", "title": "\"Мерцедес\" подписа нов договор с петролен гигант"}
{"url": "http://www.dnevnik.bg/sviat/2017/07/16/3007920_redjep_erdogan_za_smurtnoto_nakazanie_me_interesuva/", "text": "Турският президент Реджеп Ердоган на два пъти повтори снощи, че ще подпише закон за връщане на смъртното наказание, ако той бъде приет от парламента, обобщава БТА. В реч на моста на Босфора обещанието дойде след изявлението, че никой, предал турския народ, няма да остане ненаказан. По-късно същото беше подчертано и в реч пред парламента.Наясно, че връщането на смъртното наказание ще означава край на преговорите на Турция за влизане в ЕС, Ердоган заяви, че обръща повече внимание какво ще кажат по въпроса \"Ахмет, Мехмет, Хасан, Хюсеин, Айше, Фатма и Хатидже\", отколкото \"Ханс и Георг\", отбелязва ДПА.Вчера в Турция беше отбелязана една година от опита за военен преврат на 15 юли 2016 година, в който загинаха 249 души, а 2100 бяха ранени. Най-мащабни бяха възпоменателните прояви в Истанбул, като на моста над Босфора се събраха над 1.5 млн. души по данни на организаторите.В речта си пред хората в Истанбул Ердоган заяви, че би желал арестуваните лидери на преврата да се изправят пред съда, облечени \"в специални униформи също като в Гуантанамо\". Думите му бяха по повод полемиката тази седмица, след като един от заподозрените превратаджии се яви в съдебната зала с тениска с надпис на английски \"hero\" (герой), допълва \"Франс прес\".Министър-председателят Бинали Йълдъръм в своята реч подчерта, че хората все още са гневни. \"Борбата ще продължи, докато не остане нито един член на ФЕТО (организацията на Фетуллах Гюлен, б.а.)\", каза той.Докато говореше Йълдъръм, много хора скандираха \"Смърт на превратаджиите\", приканваха за изчистване докрай на хората на Фетуллах Гюлен, който се обвинява за организатор на неуспелия опит за преврат.", "date": "2017.07.16", "title": "Реджеп Ердоган: За смъртното наказание ме интересува какво мисли Ахмет, а не Ханс"}
{"url": "http://www.dnevnik.bg/bulgaria/2017/07/16/3007933_nadiavam_se_sledvashtata_godina_da_prikljuchim_temata/", "text": "В процес сме на изчистване на дълговете на БДЖ. От 400 млн. лева те вече са намалени на 193 млн. Надявам се следващата година да приключим с тази тема, каза днес по БНР министърът на транспорта Ивайло Московски.За да стане това, България трябва да получи одобрение от петте банки, които са отпуснали най-големи кредити на превозвача, за даването на държавна помощ. Според министъра отпуснатият безлихвен заем от бюджета може да се покрива с бъдещите приходи в системата на транспорта.Ивайло Московски посочи още, че планът за развитие на БДЖ предвижда през октомври да започне процедура за покупка на нови влакове. \"Парите за влаковете няма да са подарък от данъкоплатците. Те ще се осигурят или чрез заем, или чрез разсрочено плащане, с пари от БДЖ в следващите 10 години.В отговор на въпрос министърът на транспорта каза, че до момента има 103 жалби срещу авиокомпанията \"България еър\" за закъснели полети. Проверката на Гражданската въздухоплавателна администрация (ГВА) е открила, че компанията няма резервни самолети и екипажи, за да реагира при проблем с някоя от използваните машини.Московски допълни, че ГВА ще направи четиримесечен мониторинг върху дейността на \"България еър\" и вероятно ще има и глоби.Коментирайки намеренията на държавата да поеме практическия изпит за получаване на книжка, министърът на транспорта посочи, че това ще гарантира в голяма степен прозрачност и край на корупцията. Московски обяви, че не приема твърденията, че само служителите на автомобилната администрация са проводник на корупцията.\"Не съм чул някой да е отишъл директно при инспекторите да предложи подкуп. Системата работи с посредничеството на колегите от автошколите, но те не искат да си ги признаят\", отбеляза министърът.Той допълни, че 1.5-2 млн лева ще са достатъчни държавата да купи до 100 специално оборудвани автомобила за провеждане на изпитите. Московски поясни, че има коли, които фабрично са оборудвани за изпити, като са снабдени с професионално видеонаблюдение и система за сигнализация, когато бъдат натиснати педалите откъм страната на инструктора.Министърът уточни, че вероятно практическите изпити за взимане на категория за микробуси, камиони и мотори ще се организират от автошколи, доказали през годините, че работят коректно.", "date": "2017.07.16", "title": "Надявам се следващата година да приключим темата дългове на БДЖ, обяви министърът на транспорта"}
{"url": "http://www.dnevnik.bg/sport/2017/07/16/3007923_portugalski_ucheni_dokazaha_che_duzpite_ne_sa_kusmet/", "text": "Дузпите са лотария, сме свикнали да чуваме всеки път, когато се стигне до изпълнение на 11-метрови удари. Да, ама не! Португалски учени доказаха, че  са наука, която може да донесе на отбор между три и 12 точки на сезон.Сънародниците на Кристиано Роналдо са стигнали до извода, че нападателят на \"Реал\" (Мадрид) има само 58% шанс да вкара, ако бие в средата на вратата.Ако обаче Роналдо изпълни дузпата вляво шансовете скачат до 85%, а вдясно – до 89.Португалските учени твърдят, че имат по-добра база от данни от всички клубове в света, защото изследват моментната форма на играчите, последните им изпълнени дузпи и обстоятелствата в мача.\"Ако отборът изостава, е много малко вероятно един играч да изпълни дузпа по различен начин от обичайния за него\", пише в изследването.Според координатора на проекта Александър Реал те могат да предоставят на клубовете да спечелят между три и 12 точки на сезон, което е достатъчно да направи разлика с най-близките съперници.Жоао Фиальо, професор по математика от Американския университет в Кувейт и член на екипа, например е предвидил изпълнението на  в Купата на конфедерациите.\"Когато Видал изпусне, следващия път той винаги стреля в свое ляво. Той пропусна срещу \"Реал\" в Шампионската лига, но в Купата на конфедерациите вкара на Португалия точно по този начин\", коментира Фиальо.Изследването разглежда детайлно и представянето на вратарите. Така например става ясно, че ако футболист стреля в левия ъгъл на немския вратар Марк-Андре тер Щеген, той има голям шанс дузпата да бъде спасена.Екипът разкрива, че ще продава своя продукт на един клуб от първенство на базата на ексклузивни права.\"Един много важен треньор вече се свърза с нас, но не искаме да разкриваме неговото име, преди да има нещо официално\", коментира Реал.", "date": "2017.07.16", "title": "Португалски учени доказаха, че дузпите не са късмет"}
{"url": "http://www.dnevnik.bg/detski_dnevnik/obrazovanie/2017/07/16/3007938_uchitelskite_zaplati_shte_budat_uvelicheni_na_15/", "text": "За началото на учебната година всички учители ще получат 15% увеличение на заплатите си, каза днес по БНР министърът на образованието и науката Красимир Вълчев. Той допълни, че ще бъде предложен анекс в колективния трудов договор с преподавателите, който да позволи, в бъдеще актуализирането на заплатите да става диференцирано. Идеята е по-заслужилите учители да получават по-голямо увеличение.Вълчев допълни, че увеличението тази есен е част от обещаното двойно повишаване на заплатите за учителите в следващите четири години. В отговор на въпрос министърът уточни, че за 15 септември за всички първокласници ще има буквари.Под въпрос е осигуряването на учебници за децата във втори и шести клас, за които върви процедура за отпечатване на нови помагала. Същата е и ситуацията за учебниците по чужди езици за осми клас.\"Направихме максималното да скъсим процедурата. Но в закона е регламентирана продължителна процедура, която да гарантира, че са избрани най-добрите учебници. В почти всички училища имаме очакване да се доставят учебниците за втори и шести клас навреме. Където това не стане, за първите уроци ще се ползват помагала в PDF или електронен формат\", уточни министърът.", "date": "2017.07.16", "title": "Учителските заплати ще бъдат увеличени на 15 септември, обеща министърът на образованието"}
{"url": "http://www.dnevnik.bg/sviat/2017/07/16/3007924_venecuelskata_opoziciia_organizira_simvolichen/", "text": "Венецуелската опозиция провежда символичен референдум срещу президента Николас Мадуро и проекта му за промени в конституцията след близо три месеца протести, довели до насилие в обхванатата от криза страна.В частично парализираната Венецуела, травмирана от близо сто смъртни случая по време на протестите, противниците и поддръжниците на правителството ще премерят сили на паралелни гласувания.Лагерът на държавния глава в момента води предизборна кампания в очакване на 30 юли, когато ще бъдат избрани 545 членове на . То ще има за задача да промени действащата конституция. Античавистите (от името на Уго Чавес, който беше президент на Венецуела от 1999 г. до смъртта си през 2013 г.) твърдо се противопоставят на този проект, като виждат в него начин за заобикаляне на избраното Национално събрание, в което от 2016 г. доминира опозицията, като се създаде \"режим, изкопиран от този в Куба\".В знак на протест опозицията обяви за неделя символичен референдум за Конституционното събрание в 1600 изборни секции в цялата страна и множество шествия и блокади, за да засили натиска над правителството. Представян като проява на гражданско неподчинение, плебисцитът, който ще се състои без разрешение на властите, има за цел според опозицията да покаже, че гражданите отхвърлят бъдещото Конституционно събрание.Според института за проучване на общественото мнение \"Датаналисис\" близо 70 на сто от венецуелците се противопоставят на Конституционното събрание и 80 на сто са недоволни от управлението на държавния глава.\"В събота ще пристигне мисия с участието на петима бивши президенти, те ще действат като международни наблюдатели\", заяви опозиционният депутат Мария Корина Мачадо. Тя съобщи имената на бившия мексикански президент Висенте Фокс, костариканците Лаура Чинчия и Мигел Анхел Родригес, бившия колумбийски президент Андрес Пастрана и боливийския управник Хорхе Кирога.Сблъсъкът на властите в южноамериканската страна продължава от януари 2016 г., когато опозиционната десноцентристка Коалиция на демократичното единство спечели мнозинство в парламента. Дотогава чавистите запазваха мнозинството си в продължение на 17 години.Политическата криза, предизвикана от вълната на народното недоволство, се случи на фона на спада на цените на петрола от 2014 г. насам, което се отрази с пълна сила на венецуелската икономика. 95 на сто от приходите на страната се дължат на износа на \"черно злато\". Венецуела притежава най-големите петролни запаси на планетата.Като ответна мярка, за да не остави терена изцяло на противниковия лагер, през този уикенд правителството ще организира в неделя паралелна репетиция на гласуването за Конституционно събрание на 30 юли. По повод на тези избори избирателната комисия предвижда да инсталира около 2000 машини за гласуване.Според Коалицията на демократичното единство референдумът ще бъде \"детонаторът\" на последната фаза на отстраняването на Николас Мадуро от властта. Коалицията обеща да засили мобилизацията и не изключва обща стачка. От своя страна държавният глава обещава, че Конституционното събрание ще донесе икономическа и политическа стабилност. \"На 30 юли се решава съдбата на Венецуела, за да спасим родината от фашистката империалистическа агресия\", заяви преди няколко дни президентът Мадуро.Правителственият лагер показа известно разделение, особено с все по-критичните позиции, които заема главният прокурор Луиса Ортега - чавистка, преминала към дисидентите. Тя е заплашена от процес, който може да доведе до нейното уволнение, и се очаква в близко бъдеще да се фокусира върху собствената си съдба.Други чависти, включително бивши министри на предишния държавен глава, отправиха свои критики срещу правителството, отхвърлиха Конституционното събрание и обявиха опозиционния референдум за легитимен.Според анализатора Бенигно Аларкон, макар че референдумът, организиран от античавистите, не е правно обвързващ, той има политическа сила.\"За правителството ще е много трудно да направи политически жизнеспособно или способно да управлява едно Конституционно събрание, появило се при много ниска избирателна активност и в противоречие на референдум, който може да има много висока избирателна активност\", добавя той.Католическата църква също се активизира, като порица \"включването на военна, социалистическа, марксистка и комунистическа диктатура в конституцията\", и в понеделник призова Мадуро да се откаже от своя проект. /БТА", "date": "2017.07.16", "title": "Венецуелската опозиция организира символичен референдум срещу президента Мадуро"}
{"url": "http://www.dnevnik.bg/bulgaria/2017/07/16/3007939_pochina_18-godishniiat_mladej_prebit_pred_diskoteka_v/", "text": "                        18-годишният младеж, който получи тежка черепно-мозъчна травма след удар пред дискотека, е починал, съобщи Би Ти Ви.Александър Ангелов бе ударен с бутилка по главата пред дискотека на 8 юли заради отказ да даде цигара. Ангелов беше в кома, от която за кратко излезе. Заради случая около 200 души се събраха на протест в Бяла миналата неделя.32-годишният му нападател беше задържан и се очаква прокуратурата да промени обвинението му. Той има и предишни криминални прояви като непълнолетен.В Русе е обявен двудневен траур.", "date": "2017.07.16", "title": "Почина 18-годишният младеж, пребит пред дискотека в Бяла"}
{"url": "http://www.dnevnik.bg/kultura/2017/07/16/3002420_otkus_ot_odesa_star_na_herman_koh/", "text": "Авторът на \"Вечерята и \"Уважаеми господин М.\" се завръща с един не по-малко смущаващ разказ, брилянтна кръстоска между семеен роман и трилър!\"Одеса Стар\" (превод: Мария Енчева, 336 стр., цена: 16 лв.) ни запознава с Фред Морман, един мъж в тежка криза на средната възраст. Животът му е монотонен, професионалното му развитие буксува, а жена му и подрастващият му син отдавна са престанали да хранят респект към него. Жилището му се намира в посредствен квартал, в стара сграда, която смърди на обор и кучешки изпражнения.Дните, в които е размишлявал над черните дупки и светлинните години, са отминали безвъзвратно. Докато мечтае за черен джип чероки и нов кръг от приятели, Фред среща някогашния си съученик Макс Х, знаково име в подземния свят на Амстердам. Макс има всичко, което Фред няма: лъскав автомобил, красиви жени и навъсен бодигард. И не на последно място възможността да пренася чрез кораба \"Одеса стар\" контрабандни стоки По-нататък действието се завихря мощно и необратимо и кара читателя да отгръща страниците лакомо, докато не стигне до финала.Виден интелектуалец, телевизионен продуцент и актьор, Херман Кох се сдоби с титлата \"най-превежданият холандски писател\" с излизането на романа \"Вечерята\", който постигна световна популярност. Само в Европа от заглавието светкавично са продадени над 1 милион екземпляра. Две години след \"Вечерята\" се появява \"Вила с басейн\" – потресаващ сюжет, който осветлява тъмната страна на \"нормалния\" човек, фокусирайки се върху моралните норми, възприети от съвременното общество.\"Уважаеми господин М.\", който също е издаден у нас, е обсебваща история за един писател, двама тийнейджъри, изчезнал учител и една книга, свързала съдбите им завинаги. \"Одеса Стар\" е поредно доказателство за майсторството на Херман Кох да обрисува човешки същества, чиято жестокост е скрита зад тънък воал от благоприличие.Макс Х. имаше черен котарак, който само да те видеше да си подаваш носа през вратата, и ти се хвърляше отгоре. Тоя котарак беше голям и дебел, на тегло превъзхождаше всяка друга котка, която е лежала в скута ми след него. Впрочем той се настани в скута ми един-единствен път; спомням си го как бавно се протегна и опря лапа в коляното ми, а по дланите и челото ми изби студена пот. Усетих ноктите му през плата на дънките, но беше късно да бягам.– Стой спокойно – посъветва ме Макс. – Ако стоиш спокойно, няма да ти направи нищо.Тъкмо се бях прибрал от Кюрасао, където бях взел няколко важни решения. Смятах например да си намеря нов приятелски кръг. Старият си беше изпял песента. Естествено, решението ми беше повлияно най-вече от разстоянието и от простия факт, че на Кюрасао нямаше нищичко, ама съвсем нищичко за правене.В един от онези горещи, мудни следобеди, в които вентилаторите в бара на Схотехатвех беряха душа, ме осени внезапно прозрение: трябваше да се отърва от старото си обкръжение. На Кюрасао си бях изградил най-обща представа за новия си приятелски кръг, едва загатнат като ивица земя на хоризонта, изплувала в мъглата след дълги месеци плаване в открито море. Новият приятелски кръг още беше на чертожната дъска, ако мога да се изразя така. Едно обаче беше сигурно: Макс Х. щеше да е част от него.Котаракът в скута ми издаваше тежки, злокобни звуци. Коленете ми трепереха; струваше ми се, че вибрацията идва отдалеч, от котел за отопление в мазето на някоя жилищна сграда.– Нищо лошо няма да ти направи – увери ме Макс.– Само споко. Добро коте!Ръмженето се усили; треперенето обзе и пръстите на краката ми. Оттам запълзя обратно нагоре.Не знаех дали очаква да го погаля, или с това ще си навлека беда; мислено си представях как котаракът забива ноктите на четирите си лапи в лицето ми: два нокътя в най-нежната част на долната ми устна, един – в клепача, един – в кожата под окото, а останалите – в скалпа и бузите ми. Ако подемех отчаяна контраатака и го отметнех рязко от лицето си – съскаща, пареща черна топка свирепост, – по лапите му щяха да останат парчета кожа, устна, клепач; един нокът щеше да раздере очната ми ябълка. Котаракът щеше да се удари глухо в тапета и да се свлече на пода, а след това, без да прекъсва фученето и ръмженето, да се спусне повторно към лицето ми, за да довърши започнатото.Макс се беше изправил. Всичко по него с изключение на белите кецове беше черно: косата, ризата, панталонът; черни бяха и тапетите по стените, дюшемето в стаята, котаракът...– Добро коте, добро коте, добро коте! – нареждаше той.Игричката, която Макс обичаше да играе с котарака, се състоеше в следното: животното зачакваше на пода, а Макс излизаше в коридора и подаваше глава през вратата. Лицето на Макс беше плячката, която се местеше бавно напред-назад, така че в единия момент беше в стаята, а в следващия – извън полезрението на животното. Междувременно котаракът кротуваше и следеше внимателно движенията на Макс, като накривяваше глава ту наляво, ту надясно. Външно не даваше вид да се вълнува, но тупкащата по пода опашка показваше ясно, че няма какво да го отклони от намеренията му. Впил бе очи в лицето на Макс подобно на дете на въртележка, което се кани да сграбчи танцуващия пискюл, закачен от чичкото на скелето на въртележката, и така да си спечели едно безплатно возене.За котарака всичко се свеждаше до това, да избере точния момент; понеже в непрекъснатото изчезване и изплуване на главата не можеше да няма скрита логика. Същата тактика котаракът прилагаше и когато дебнеше птица. И нея той опитваше да заблуди, че просто си лежи на припек, че не се интересува особено от пернатото и се снишава само за да подуши подалите се от тревата маргаритки.Финалното напрягане на мускулите продължаваше не повече от една десета от секундата и оставаше незабележимо за невъоръженото око. В единия миг котката седеше на пода, а в следващия от нея оставаше само празно място. Сякаш като с магическа пръчица котаракът се озоваваше върху лицето или на няколко сантиметра от лицето на Макс.Насред скока прозвучаваше отсечено фучене, но друго предупреждение липсваше. Целта на Макс беше да се отдръпне колкото се може по-скоро, а котаракът да го пропусне и да се забие в отсрещната стена. Най-често му се получаваше. Но невинаги. Той не без гордост ми показа резките засъхнала кръв по ръката и пръстите си, резултат от опитите му да предпази лицето си от извадените нокти.Една съботна вечер окъснях и останах да нощувам у Макс. Той ми застла матрака във всекидневната. Не помня какво ме беше прихванало, но когато Макс си легна, ми хрумна да изпробвам играта с главата и вратата. Котаракът беше посвикнал с мен заради честите ми посещения.Първия път мина добре. Котаракът се взря в лицето ми точно както се взираше и в лицето на Макс. С ъгълчето на окото си зърнах свистящата черна котешка плът. Не мога да отрека, че с приближаването на острите нокти и озъбената уста до най-уязвимите участъци от лицето ми като очите, бузите и устните в тялото ми се вля адреналин. Усетих и друго: някакво невидимо изместване на въздуха покрай лявата ми буза, сякаш за частица от секундата атмосферата се бе изпълнила с електричество, а после се бе разтворила във вакуум. Докато котаракът се свличаше по стената на коридора, косъмчетата по бузата ми настръхнаха и изпращяха тихо.И също като с първата чаша алкохол и първата жена закопнях да изпитам и това ново преживяване втори път. Реших да надхитря котарака, като си подам главата през рамката на вратата малко по-рано, отколкото подсказваше логиката. Но животното очевидно беше разгадало скритата закономерност на движенията ми. Усетих нокът над лявата си вежда. Острието му се закачи в кожата ми, а после я разпра.Втренчих се в кръвта по връхчетата на пръстите си, после обърнах очи към котарака, който се беше върнал на мястото си в хола. Дебелата черна опашка се удряше звучно в дървения под, а святкащите очи ме гледаха в очакване.Да спра сега, щеше да е проява на слабост; не знаех на какво беше способен котаракът, ако му дадях такъв знак. Стаята на Макс се намираше в далечния край на коридора. Представих си как се сгромолясвам до леглото му с котарака на шия. Или не – не вярвах дори че ще успея да се добера до спалнята.Така че реших да се държа възможно най-естествено. С ръце в джобовете, сякаш в ситуацията нямаше нищо необичайно, аз отново заех позиция до вратата. Спомням си, че дори си засвируках тихо. С котарака просто си играем, няма място за притеснения. Ако и той мисли като мен, значи всичко е наред. След пет скока, през които криво-ляво съумях да се опазя от ноктите му, аз пристъпих прага на всекидневната с ръце в джобовете и с мелодийка на уста.– Е – обявих аз бодро, – достатъчно за днес!Ала не подозирах, че съм си направил сметката без кръчмаря. Без да спирам да си свирукам, аз понаместих възглавниците. Издърпах матрака към средата на стаята, после го изтиках с крак обратно до стената.Котаракът не ме изпускаше от очи. След малко се надигна от мястото си до вратата, пренебрегна импровизираното ми легло и скочи на стола, на който възнамерявах да си преметна дрехите.Продължаваше да маха с опашка, но вече не толкова отривисто, както в разгара на играта ни. Въобразявах си, че се е укротил.Докато си събличах пуловера, котаракът се завъртя няколко пъти, за да се намести в най-удобната поза, и легна. Беше сгънал предните си лапи под руното на гърдите си, а опашката висеше кротко покрай крака на стола; присвитите в тънки цепки очи му придаваха едва ли не усмихнато изражение.– Добре си поиграхме, а? – подхвърлих аз. – И двамата се изморихме.Щом чу гласа ми, животното наостри уши и потупа крака на стола с опашка. После се върна към дрямката си. Очите му се затвориха плътно.Взех от библиотеката една книга и се мушнах под завивките. Не помня вече коя книга беше – не прочетох и дума от нея. Единственото, което помня, са заглавната страница и светлината от нощната лампа, която Макс беше поставил до матрака. Лампата проектираше върху стената сянката на човек, който си дава вид, че се е отпуснал в леглото и чете.Не чух кога котаракът слезе от стола. Видях го чак когато приближи края на матрака. Сигурно тупуркането на опашката по пода ме беше накарало да вдигна очи от страницата.Минаха няколко секунди, преди да се досетя защо животното ме гледа така – накривило глава, ококорило зелените си очи. В същия момент проумях какво гледа. По гръбначния ми стълб премина ледена тръпка, която близна косъмчетата на врата ми и спря в косата.Онова, върху което беше приковал маслинените си очи котаракът, беше главата ми – единствената част от тялото, която се подаваше изпод завивките; останалото беше скрито отдолу. Твърде късно беше за каквото и да било. Твърде късно за изправяне, твърде късно за отбранителни жестове или за увещания на разбираем за котарака език. Твърде късно беше да обяснявам, че играта е свършила и не е започвала втори път, че главата над одеялото не е като главата през пролуката на вратата.– Добро коте, добро коте, добро коте! – разнежи се Макс за пореден път.Той протегна ръка към котарака в скута ми, но я дръпна обратно. Мисля, че това беше моментът, в който взех решение.Щом кацнах от Кюрасао, се отправих директно към дома на Макс. Не се прибрах дори да се наспя. Бях си наумил, че трябва да свърша всичко час по-скоро, че не мога да отлагам и ден. Нещо ми подсказваше, че първият човек, когото срещна, не бива да е някой от стария приятелски кръг.Макс се появи на прага със сънено изражение, макар да беше вече късен следобед. Не изглеждаше изненадан, нито ми показа по някакъв начин, че се радва да ме види. Всичко в държанието му издаваше, че докато ме е нямало, се беше сещал за мен далеч по-рядко, отколкото аз за него. Навярно нямаше и представа къде се бях дянал.– Кюрасао – повтори той бавно, докато разтъркваше сънените си очи.Прокара името по езика си, сякаш опитваше гъст ликьор, който никога не би си налял сам или поне не в този час от деня.Говори се, че малко преди да се размажеш на платното или да ти пуснат куршум в мозъка, целият ти живот преминава пред очите ти като на филмова лента. Докато вдигах ръка от облегалката на стола и я поднасях към ръмжащата в скута си котка, съзнанието ми прожектира всички предишни ситуации, в които се бях разминавал на косъм със смъртта.После си припомних онази съботна вечер и летящия към матрака котарак, който в спомените ми заприлича на застинала във въздуха статуя; миг след това усетих ноктите, които пробиха чаршафа и одеялото и се вдълбаха в кожата на лицето ми, острата и същевременно упойваща болка, зъбите, впити в ръката ми, а след това и ухапването по пръстите...Малко преди да се добере до главата ми, котаракът се обърна на една страна, разтвори уста и произведе звук, който напомняше удивително на забиваща се в мъдрец зъболекарска машинка. Съгледах розовите венци, по които имаше слюнчени капки, светлочервения език, а още по-навътре – и кухината на гърлото, тъмна и неприветлива като трап, който никога няма да отрази слънчев лъч или ехо.В момента, в който Макс пристъпи напред, аз отпуснах ръка върху темето на котарака. Ръмженето се усили; животното извъртя рязко глава, сякаш за да се отърси от чуждата ръка. И тогава, докато бавно плъзгах длан от главата през врата към долния край на гръбнака, котаракът се отпусна. Ръмженето отслабна и още преди пръстите ми да достигнат края на гърба при точката, от която започваше лудешки мятащата се опашка, котаракът се протегна доволно.Вдигнах ръка и повторих движението. Животното притвори очи и се усмихна. Ръмженето премина в мъркане.Надникнах към Макс, но изражението му не издаваше радост. Той ме гледаше така, сякаш му бях отнел безвъзвратно грижливо кътана ценност.– Усеща, че си добър човек – заключи той. – Май ще станете приятели.", "date": "2017.07.16", "title": "Откъс от \"Одеса Стар\" на Херман Кох"}
{"url": "http://www.dnevnik.bg/sport/2017/07/16/3007943_deistvahme_adekvatno_pri_sluchaia_s_fenovete_v/", "text": "Министърът на външните работи  смята, че българската страна е действала адекватно и е взела всички мерки при случая със задържаните фенове на \"Левски\" в Хърватия.В сряда вечерта автомобил на български граждани беше опожарен в град Зада, а други .\"През цялото време не само консулът ни, но и посланикът са били със задържаните фенове на \"Левски\". Оказали са съдействие за хотел, за издаване на паспорти от хората в изгорялата кола. Благодаря наистина на хората ни в Хърватия за адекватната реакция\", обясни Захариева.Стана ясно още, че има задържани хърватски фенове, срещу които се извършва .\"Това и по хърватските закони е престъпление с висока обществена опасност. Имаме и уверението, че разследването ще се извърши във възможно най-кратки срокове\", коментира министърът на външните работи.Министър Захариева обясни още, че след намесата на посланика в Хърватия е направено опровержение на най-необективно отразените събития в хърватските медии.\"Моят призив е подкрепата да се изразява на трибуните. Границата беше премината и от двете страни. Не са приятни такива инциденти. Българската държава се намеси адекватно\", поясни министърът.", "date": "2017.07.16", "title": "Действахме адекватно при случая с феновете в Хърватия, заяви министър Захариева"}
{"url": "http://www.dnevnik.bg/sviat/2017/07/16/3007971_predi_signal_svobodno_poslanie_ot_prezidenta/", "text": "Турските граждани, звънели по мобилните си телефони тази нощ, в Турция, първо са чували послание от президента на Турция Реджеп Тайип Ердоган, след което са се свързвали с търсения номер, предаде ДПА, цитирана от БТА.\"Като Ваш президент Ви поздравявам по повод Деня на демокрацията и националното единство - 15 юли. Нека Аллах да бъде милостив към нашите мъченици. Пожелавам на нашите ветерани здраве и благополучие\", гласял записът.Председателят на Съвета за информационни технологии и съобщения на Турция Йомер Фатих Саян потвърдил в съобщение в \"Туитър\", че записът с поздравителното послание на президента е бил изготвен по поръчка на правителството.Абонатите на мобилните мрежи в Турция са чули посланието на президента при обаждания, извършени след полунощ. При обаждания в сутрешните часове на деня записът вече не е вървял.", "date": "2017.07.16", "title": "Преди сигнал свободно – послание от президента, предложиха турските мобилни оператори"}
{"url": "http://www.dnevnik.bg/bulgaria/2017/07/16/3007973_nacionalnata_biblioteka_pokazva_teftercheto_na_vasil/", "text": "В Националната библиотека \"Св. св. Кирил и Методий\" днес е ден на отворените врати по случай 180-годишнината от рождението на Васил Левски, която е на 18 юли.В централното фоайе на библиотеката гражданите имат възможност да видят оригиналното тефтерче на Васил Левски, предаде агенция \"Фокус\". Те ще могат да се сдобият и с новото му факсимилно издание с разчетен текст, което е публикувано и .В библиотеката могат да се видят още книги за Апостола от фонда й и две експозиции - \"Да бъдем равнопоставени с другите европейски народи зависи от нашите собствени сили\" и \"Посветен на Отечеството. 180 години от рождението на Васил Левски\".", "date": "2017.07.16", "title": "Националната библиотека показва тефтерчето на Васил Левски"}
{"url": "http://www.dnevnik.bg/skorost/2017/07/16/3007988_policiiata_otchete_10_poveche_fishove_za_skorost_sled/", "text": "В първата седмица, през която служителите на Пътна полиция местата, където се осъществява контрол за спазването на скоростните режими, са отчетени с 10% повече издадени фишове за превишения на скоростта, предаде \"Нова телевизия\".В същото време продължава и . Само при двучасова акция на 6 юли са били връчени десет фиша за общо 1300 лева. Шест от документите са били на един и същ човек.Само за миналата година несъбраните глоби за нарушения на пътя са за 70 млн. лева, уточняват от \"Нова телевизия\".", "date": "2017.07.16", "title": "Полицията отчете 10% повече фишове за скорост след премахването на знаците"}
{"url": "http://www.dnevnik.bg/bulgaria/2017/07/16/3008007_bulgarskata_armiia_moje_da_izpulniava_zadachite_si_no/", "text": "Българската армия може да изпълнява задачите си, но с много усилия, каза днес по БНР началникът на отбраната генерал Андрей Боцев. Коментарът му беше по повод , в който се посочваше, че въоръжените сили могат само частично да се справят със своите отговорности. Както е известно, .Според началника на отбраната основният проблем е липсата на кадри. \"Ако се включат и резервистите, се оказва, че не са заети около 8000 щатни места\", уточни Боцев.Той изрази притеснение, че няма и достатъчно кандидати, като при последния конкурс при 490 места са били заети едва 103. Според генерала решението е в чувствителното вдигане на заплатите, тъй като армията се конкурира с всички останали работодатели на пазара на труда.Като проблем Андрей Боцев посочи и постоянното недофинансиране на армията. Той изрази надежда, че скоро ще тръгнат и трите проекта за модернизация – новите самолети, кораби и бронирани машини.", "date": "2017.07.16", "title": "Българската армия може да изпълнява задачите си, но с много усилия, каза началникът на отбраната"}
{"url": "http://www.dnevnik.bg/sport/2017/07/16/3007941_cska_chaka_half_na_bordo_na_probi/", "text": "Френският халф Юнес Кабуни ще изкара 10-дневни проби в . Футболистът е собственост на елитния \"Бордо\", но получи разрешение да тренира при червените.Кабуни, който е на 22 години, ще пристигне в София утре и ще тренира с ЦСКА до 27 юли. Ако треньорът на червените  го хареса, клубът ще плати трансферна сума за него.Халфът е бивш капитан на юношеската формация до 19 години на \"Бордо\". През 2013 г. тимът спечели ежегодния турнир \"Гамбардела\".Кабуни има 16 мача в Лига 1, последният от които беше на 11 януари.Бившият френски юношески национал е карал период под наем в \"Ред Стар\" във втора дивизия, но за този отбор той записва само четири мача поради тежка контузия.Кабуни има договор с \"Бордо\" до лятото на 2018 година.", "date": "2017.07.16", "title": "ЦСКА чака халф на \"Бордо\" на проби"}
{"url": "http://www.dnevnik.bg/bulgaria/2017/07/16/3008002_jitelite_na_s_novo_leski_protestiraha_sreshtu/", "text": "Жители на гоцеделчевското село Ново Лески блокираха пътя към Гърция рано сутринта заради разкриването на мраморна кариера в близост до къщите им. Те твърдят, че тя ще замърси въздуха, природата и се намира твърде близо и до минерален избор.Пред Би Ти Ви организаторите на протеста заявиха, че решението е взето в последните дни на кабинета \"Орешарски\" и потвърдено в петък от сегашния кабинет. Те са го обжалвали неуспешно пред ВАС, но въпреки това смятат, че не всички документи на инвеститора са изрядни.Искаме отговорните институции да проверят дали са спазени всички изисквания, заяви кметът на селото Георги Ванкалов. По думите му кариерата няма ОВОС и \"със сигурност има подмолен начин за взимане на документи\". Хората се зарекоха да блокират пътя отново, ако Министерският съвет подпише концесионен договор.", "date": "2017.07.16", "title": "Жителите на с. Ново Лески протестираха срещу изграждането на каменна кариера"}
{"url": "http://www.dnevnik.bg/citat_na_deniia/2017/07/16/3008015_citat_na_denia_za_parite_koito_plashtame_poluchavame/", "text": "Това каза днес по Би Ти Ви заместник-министърът на здравеопазването Мирослав Ненков.По-късно по БНР той обяви, че в България моделът на социално подпомагане и медицинско осигуряване е солидарен, като това е обществен договор, приет в цяла Европа. \"Другият модел е като в САЩ, ние не можем да си го представим\", каза Ненков.Той се съгласи с твърдението, че не е честно хората с по-добри доходи да плащат повече и да получават същата услуга, но това била цената да се живее в общество.\"Щом човек има пари за половинка ракия и две кутии цигари на ден, значи има пари и за здравни осигуровки\", обобщи заместник-министърът. Той призови всички българи да ходят на профилактични прегледи.\"Болниците са пълни с хора, които се хвалят как до 60 години не са ходили на доктор и имат 14 болести, от които 8 във финална фаза\", подчерта още Мирослав Ненков.Той обяви, че не му харесва системата, според която болниците са търговски дружества. \"Търговско дружество болница, търговско дружество месарница, как ви звучи\", заяви докторът.Мирослав Ненков подчерта, че, от една страна, парите за здравеопазване не стигат, а от друга, тези, които са в бюджета за здраве, могат по-добре да се управляват.", "date": "2017.07.16", "title": "Цитат на деня: За парите, които плащаме, получаваме нелошо здравеопазване"}
{"url": "http://www.dnevnik.bg/sviat/2017/07/16/3008075_pochti_50_srubski_grajdani_sa_zaminali_da_se_biiat_za/", "text": "Сръбският министър на вътрешните работи Небойша Стефанович съобщи, че 49 души от Сърбия са заминали да се бият на страната на Ислямска държава, предаде \"Танюг\", цитирана от БТА.\"Някои са загинали, други все още са там. Не са толкова много, колкото от други европейски страни, но това са неща, които винаги будят тревога, а навременната размяна на информация е единственият начин да се защитите\", каза Стефанович за телевизия \"Пинк\".Той оцени състоянието на сигурността в Сърбия като добро и добави, че полицията, всички служби за сигурност и прокуратурата работят интензивно за това гражданите да не усетят каквато и да е заплаха. Министърът подчерта, че през последните три години престъпността в Сърбия е намаляла със 7,5 процента.", "date": "2017.07.16", "title": "Почти 50 сръбски граждани са заминали да се бият за \"Ислямска държава\""}
{"url": "http://www.dnevnik.bg/sport/2017/07/16/3008073_federer_prenapisa_istoriiata_na_uimbuldun_i_grabna/", "text": "На 35 години и 342 дни  пренаписа историята на \"Уимбълдън\", печелейки за осми рекорден път титлата на кортовете в Лондон. Маестрото не срещна абсолютно никакви проблеми срещу Марин Чилич, нуждаейки се само от 1.43 часа, за да победи с 6:3, 6:1, 6:4.Той вече е еднолично начело на \"Уимбълдън\", изпреварвайки носителят на 7 трофея Пит Сампрас. Титла №19 от Големия шлем за Федерер е и негов втори за годината след .Швейцарецът показа убийствена ефективност в двубоя, като завърши с осем аса и само две двойни гршеки. Федерер имаше 76% при сервирането си, като спечели общо 81% от точките на първото си подаване.В рамките на целия турнир той беше много стабилен, а освен това постоянно вдигаше нивото си. \"Явно трябва да почивам повече\", пошегува се Федерер веднага след края на двубоя.\"Чувствам се страхотно, държа трофея в ръцете си без да загубя нито сет. Миналата година си мислех, че никога няма да мога да се върна на това ниво, но се радвам, че не се отказах, че не спрях да вярвам. Да съм тук е специално за мен - празник на тениса\", каза носителят на осем титли в Лондон.Той отдаде дължимото и на своя опонент, като го поздрави за духа, показан във финалния двубой.Всичко се получаваше с лекота за швейцареца, в неговия рекорден 102-и мач на кортовете на \"Ол Инглънд клуб\" (б.р. изравнен рекорд на Джими Конърс).Първият сет мина изцяло под диктовката на Маестрото. Той започна стабилно, движеше се много добре по корта и нямаше никакви проблеми при сервис геймовете си.Федерер проби при резултат 2:2, а след това даде само един гейм на съперника си, пробивайки го още веднъж за крайното 6:3.В първата част играта на Чилич не тръгна и той допусна 10 непредизвикани грешки. Хърватинът опитваше да компенсира с много мощ в ударите си, но често те отиваха зад крайната линия. Той записа само три уинъра, а за капак сервирането му беше под 50%.Вторият сет започна с блицкриг на Федерер, който за броени минути дръпна с 3:0 и един пробив преднина.В този момент Чилич поиска прекъсване и изведнъж рухна в сълзи, но въпреки наличието на физиотерапевт около него, нямаше третиране на никаква контузия.Присъстващите на корта предположиха, че става въпрос за нервно разстройство, каквото съмнение изрази и анализаторът на \"Евроспорт\" .Под овациите на публиката Чилич се върна на корта и дори записа безапелационен гейм, с няколко атрактивни излизания на мрежата, които допълнително зарадваха всички на централния корт.Това обаче беше и последният му гейм в сета, като Федерер се развихри наново без проблеми затвори частта с 6:1. След втория сет Чилич поиска намеса на физиотерапевт, който да смени превръзка на лявото му стъпало.Отпор имаше в третия сет, като Чилич драстично повиши процента си на сервиране. Той удържа до 3:3, когато допусна няколко грешки и Федерер го проби, а след това и затвърди пробива си.Последва убедителен гейм на хърватина, който обач дойде прекалено късно в мача, за да може да бъде осъществен някакъв обрат.Маестрото не допусна изненада, заложи на силния си сервис, за да не даде шанс на Чилич за реакция. Шампионът завърши със стил, като в последната точка записа своя ас №8 за титла №8 от \"Уимбълдън\".Федерер вече е най-възрастният шампион на \"Уимбълдън\" в откритата ера на тениса (след 1968 г.) и вторият най-възрастен в турнирите от Големия шлем след Кен Розуел (37 години и 62 дни) на Australian Open през 1972 г.Въпреки, че е един от най-възрастните в световния тур, швейцарецът не остави никакви шансове на конкурентите си, като не загуби нито един сет. По пътя към финала той победи Александър Долгополов, Душан Лайович, Миша Зверев, , Милош Раонич и Томаш Бердих.Едва за втори път в дългата си и успешна кариера Маестрото спечели турнир без загубен сет, след като го стори на Australian Open през 2007 г.В историята единственият с повече титли от един турнир от Шлема остава , който тази година спечели своята 10-а на \"Ролан Гарос\".Това беше и първи финал от осем поредни насам, в който той не се изправя срещу Анди Мъри, Новак Джокович или Рафаел Надал. За последно Федерер го направи през 2009 г., отново на \"Уимбълдън\", когато надви Анди Родик в петсетов трилър.\"Дадох всичко, на което бях способен. В моята кариера никога не съм се отказвал, не го направих и сега. Играх най-добрия си тенис, искам да се завърна тук и да имам още един шанс\", каза след края финалистът.Победата му на \"Уимбълдън\" го изведе и до №3 в световната ранглиста, само на 1600 точки от първото място.", "date": "2017.07.16", "title": "Федерер пренаписа историята на \"Уимбълдън\" и грабна 19-ия си Шлем"}
{"url": "http://www.dnevnik.bg/bulgaria/2017/07/16/3008083_rukovoditeliat_na_gradska_prokuratura_ne_ni_e_strah_da/", "text": "Сред работещите в Софийска градска прокуратура няма страх да се работи по случаи срещу хора от висшите етажи на властта, каза днес по Канал 3 ръководителят на звеното Емилия Русинова. В отговор на въпрос тя уточни, че не е имало пощада срещу никого, срещу когото са получени сигнали или прокуратурата се самосезирала.Емилия Русинова посочи, че за една година, откакто е начело на СГП има около 30 дела срещу лица с имунитет и министри. Тя изброи депутатите от \"Воля\" Веселин Марешки, , , министрите от предишното правителство  и  и други.В отговор на въпрос, Емилия Русинова посочи, че България не трябва да следва изцяло модел за прокуратурата на друга държава. \"Не трябва сляпо да следваме определен модел, а трябва да се ползваме от всеки добре действащ модел по света, от това, което е довело до добри резултати\", допълва ръководителят на Софийската градска прокуратура.", "date": "2017.07.16", "title": "Ръководителят на градска прокуратура: Не ни е страх да работим по престъпления по високите етажи на властта"}
{"url": "http://www.dnevnik.bg/sviat/2017/07/16/3008091_pochti_polovinata_amerikanci_smiatat_che_trump_ne_moje/", "text": "Почти половината от американците смятат, че президентът на САЩ Доналд Тръмп не е способен да представлява интересите на САЩ в преговорите с Русия, сочат резултатите от допитване на вестник \"Вашингтон пост\" и телевизия Ей Би Си, оповестени днес и цитирани от ТАСС и БТА. На това мнение са 48% от анкетираните 1001 американци.Точно толкова смятат също, че за времето на президентството на Тръмп САЩ са изгубили позиции в света. Участниците в анкетата били попитани също така доколко е правомерна  с руската юристка Наталия Веселницкая, в присъствието на зетя на президента Джаред Къшнър, и на шефа на предизборната му кампания Пол Манафорт.Само 26 на сто от запитаните отговорили, че те имат право на такава среща. Близо две трети обаче смятат, че срещата е била неуместна. Резултатите от проучването сочат още, че 58 на сто от американците са недоволни от работата на Тръмп като президент. 41 на сто пък не одобряват неговата икономическа политика.Що се отнася до въпроса за намесата в американските избори, мнозинството - 60 на сто от запитаните - вярва, че Русия се е опитала да повлияе на резултата от президентските избори в САЩ м.г. При това 44 на сто от анкетираните смятат, че именно Тръмп е получил изгода от руската намеса, а 14 на сто смятат обратното.", "date": "2017.07.16", "title": "Почти половината американци смятат, че Тръмп не може да представлява интересите на САЩ пред Русия"}
{"url": "http://www.dnevnik.bg/sport/2017/07/16/3008109_kris_frum_udurja_atakite_na_barde_v_centralniia_masiv/", "text": "Крис Фрум запазва жълтата фланелка в  и аванса пред най-близките си преследвачи. Трикратният шампион от \"Скай\" с 18 сек пред Фабо Ару и с 23 пред Ромен Барде.Етапът от Лайсак л’Еглиз до Льо Пуа-ен-Веле спечели Бауке Молема. Холандецът от \"Трек\" беше част от огромната откъснала се група, но избяга сам 29 км преди финала и финишира за 4.41:47 часа, на 19 сек пред Диего Улиси и Тони Галопен.В сложния 15-и етап в Централния планински масив, основните действия дойдоха именно от Барде, който беше много агресивен.След като в два поредни дни  направи удари, британците действаха по-консервативно и пестяха усилия, за да не гонят бегълците. Те пуснаха много колоездачи напред, чиято преднина набъбна до близо девет минути.Единствените по-интересни действия дойдоха в края на етапа, когато Крис Фрум първо беше дистанциран от по-високо темпо в групата на фаворитите, а за капак при едно спускане спука задна гума. Михал Квятковски веднага му даде своята капла, а Микел Ниеве и Серхио Енао го върнаха обратно в групата.Там Фрум беше подпомогнат от съотборника си Микел Ланда. Петият в генералното класиране се пожертва, за да върне своя лидер сред останалите, а после покриваше късните атаки.Агресията в края обаче се оказа най-печеливша за Дан Мартин. Ирландецът се откъсна и финишира с 13 секунди пред конкурентите си. Това му позволи да се изкачи с едно място в генералното класиране и вече е пети, с пет секунди пред Микел Ланда.Най-големият губещ се оказа Найро Кинтана. Колумбиецът загуби близо четири минути от останалите и изхвърча от Топ 10.Утре е вторият почивен ден от Тура. Във вторник колоездачите продължават с 16-ия етап – 165 км от Льо Пуа-ен-Веле до Роман-сюр-Изер.", "date": "2017.07.16", "title": "Крис Фрум удържа атаките на Барде в Централния масив"}
{"url": "http://www.dnevnik.bg/sviat/2017/07/16/3008110_snariadi_uluchiha_ruskoto_posolstvo_v_damask_niama/", "text": "По руското посолство в Дамаск са изстреляни два снаряда, като единият е поразил посолския комплекс, а другият е паднал наблизо, съобщи сирийската държавна осведомителна агенция САНА, цитирана от \"Асошиейтед прес\" и БТА.Вече се е случвало сирийски бунтовници в столичните предградия да поразят руското посолство. Москва е твърд поддръжник на сирийския президент Башар Асад и от септември 2015 г. участва в продължаващата над шест години война, отбелязва агенцията.Атаката в Дамаск бе извършена само часове, след като бомба експлодира близо до болница в контролирания от бунтовниците северозападен град Идлиб, ранявайки петима души. Доброволческата организация Сирийска гражданска отбрана, по-известна като \"Белите каски\", съобщи, че сред ранените има две деца. Информацията беше потвърдена и от базирания във Великобритания Сирийски център за наблюдение на човешките права.", "date": "2017.07.16", "title": "Снаряди улучиха руското посолство в Дамаск, няма жертви"}
{"url": "http://www.dnevnik.bg/sport/2017/07/16/3008102_tihomir_stratiev_s_pejo_specheli_rali_tvurdica-elena/", "text": "Тихомир Стратиев с навигатор Добрин Борисов спечели рали \"Твърдица-Елена\", трети кръг от националното първенство. Пилотът с \"Пежо 208 R2\", завърши с общо време от 9-те скоростни етапа 1.21 часа.\"Невероятно щастлив съм. Беше тежко и много трудно състезание, в което изпълнихме точно тактическата задача, която си поставихме. Планирахме първият ден да завършим с малка преднина, а в неделя да даваме газ\", каза победителят.Втори в този кръг от шампионата е екипажът на Мегапорт Ц Мирослав Ангелов/Еди Сивов (Пежо 208 R2), завършили на 23.5 сек. На още 7.3 секунда назад завърши Григор Григоров.Тринадесетото издание на Твърдица-Елена тази година бе проведено, без в колоната на участниците да има нито един автомобил с 4 предавателни колела, така че след пауза от повече от 30 години първенците в национално състезание са с автомобил с две задвижващи колела.", "date": "2017.07.16", "title": "Тихомир Стратиев с \"Пежо\" спечели рали Твърдица-Елена"}
{"url": "http://www.dnevnik.bg/skorost/2017/07/16/3008117_jena_zagina_sled_kato_mikrobus_padna_v_reka_iskur_krai/", "text": "Англичанка почина, след като микробус, пътуващ между София и Самоков, е паднал в река Искър, съобщи агенция \"Фокус\". Превозното средство е управлявано от българин, а в него са пътували английски туристи.Микробусът се е движел с висока скорост и е излязъл от пътното платно. 67-годишна английска гражданка е починала на път за болницата, уточни началникът на \"Пътната полиция\" в София Тенчо Тенев.При инцидента има и други пострадали пътници от микробуса, които обаче не са със сериозни наранявания. Те са били прегледани и освободени от болницата.Комисар Тенев съобщи, че на територията на столицата в днешния ден има и инцидент с блъсната пешеходка. В цялата Западна България днес имаше сериозни пътни инциденти, предизвикани от несъобразена с мокрите настилки скорост.", "date": "2017.07.16", "title": "Жена загина, след като микробус падна в река Искър край София"}
{"url": "http://www.dnevnik.bg/tehnologii/2017/07/16/3008120_izkustveniiat_intelekt_e_nai-golemiiat_risk_pred_koito/", "text": "Изкуственият интелект е най-големият риск, пред който се изправяме като цивилизация, каза главният изпълнителен директор на \"Тесла\" и СпейсЕкс\" Илън Мъск, цитиран от \"Асошиейтед прес\". В събота вечерта той държа реч пред лятната среща на националната асоциация на губернаторите.Бизнесменът сподели опасенията си в сесия на въпроси и отговори с председателя на асоциацията и губернатор на Невада Брайън Сандовал. Според Мъск е време правителствата да въведат регулация, касаещи изкуствения интелект, за да не се окаже, че са закъснели.Без регулация тази индустрия ще стане абсолютно независима, като заплашва не само работните места, но и националната сигурност, отбеляза предприемачът. Илън Мъск подчерта, че съвсем скоро роботите ще могат да вършат по-бързо, ефикасно и прецизно всички човешки дейности. За него обаче по-страшното е, че те могат да започнат война, като произведат фалшиви новини или манипулират информация.Според предприемача най-правилният подход към момента е да се създаде комитет по регулациите, свързани с изкуствения интелект. Мъск посочи още, че компаниите, които развият изкуствен интелект ще получат огромно предимство пред тези, които нямат такъв и просто ще ги унищожатНа срещата на губернаторите Мъск направи и някои прогнози, свързани с бъдещето на автомобилите. Той подчерта, че до 10 години, повече от половината коли, които се правят в САЩ ще са електрически, а почти всички ще имат и възможности за автономно придвижване. Докато по пътищата останат само самоуправляващи се коли обаче, щели да минат около 20 години.Мъск предупреди, че когато всички коли станат \"лаптопи на колела\", темата за киберсигурността ще стане ключова. С цел защита от отвличане, той препоръча всички коли да дават възможност на водача да прекъсне автономното пътуване и да поеме контрола.", "date": "2017.07.16", "title": "Изкуственият интелект е най-големият риск, пред който се изправяме като цивилизация, смята Илън Мъск"}
{"url": "http://www.dnevnik.bg/v_pamet/2017/07/16/3008138_mariam_mirzahani_purvata_jena_nositel_na/", "text": "Мариам Мирзахани, иранската математичка и единствена засега в света жена носителка на най-високата награда в математиката е починала от рак на 40-годишна възраст, съобщи Станфордският университет, цитиран от ДПА и БТА.Работещата в САЩ Мариам Мирзахани бе удостоена с Медала на Фийлдс - смятан за математически еквивалент на Нобеловата награда - през 2014 г. и е единствената жена в 80-годишната история на наградата на името на канадския математик Джон Чарлз Фийлдс (1863-1932).Мирзахани, която е професор в Станфорд от 2008 г., обясни кривите повърхнини, използвайки \"теоретичната математика, която изглежда като чужд език за хората извън математиката: модули на риманови повърхности, теория на Тайхмюлер, хиперболична геометрия, ергодична теория и симплектична геометрия\", са казва в съобщението на университета.Въпреки теоретичния си характер нейната научна дейност оказа въздействие върху физическите проучвания за това как е възникнала вселената и в други клонове на математиката като изследванията на простите числа и криптографията, заявиха още от Станфорд.Мирзахани проявява заложбите си като ученичка в Иран. Тя става първата иранка, спечелила международна математическа олимпиада, след което продължава образованието си в САЩ. Медалът на Фийлдс (с парична равностойност 15 хиляди канадски долара) се връчва на учени под 40-годишна възраст през четири години по време на Международния математически конгрес, предаде ДПА.", "date": "2017.07.16", "title": "Мариам Мирзахани, първата жена носител на \"математическия Нобел\", почина на 40 г."}
{"url": "http://www.dnevnik.bg/sport/2017/07/16/3008142_botev_zapochna_sezona_s_domakinska_zaguba_ot_pirin/", "text": "Носителят на Купата на България \"Ботев\" (Пловдив) започна новия сезон в Първа лига с домакинска загуба. Четири дни преди реванша с \"Бейтар\" (Йерусалим) в Лига Европа \"канарчетата\" отстъпиха с 0:1 срещу \"Пирин\" (Благоевград).В мач, който се игра под неспирен дъжд и без публика, домакините се представиха неубедително и рядко стигаха до чисти положения за гол а гостите бяха стабилни в защита и изчакаха своя шанс. Появилият се като резерва Димитър Благов вкара единственото попадение в 79-ата минута.\"Загубихме, защото не можахме да направи това, което си бяхме поставили като задача - да държим топката, да не бързам в разиграването, в извеждащия пас. Поддадохме се на емоции, на нерви. Това не е силата на нашия отбор\", каза треньорът на \"Ботев\" Николай Киров след мача.\"Пирин\" имаше чудесен шанс да открие резултата още в деветата минута. Станислав Костов овладя дълга топка и се пребори със защитник в жълто-черно, след което стреля към Иван Чворович. Сръбският вратар спаси, а топката попадна в Даниел Младенов, но той я прати над гредата. В 25-ата минута пред Младенов се откри нова възможност, но ударът му беше блокиран.\"Ботев\" изпитваше доста трудности в разиграването и едва в 33-ата минута за пръв и последен път затрудни Благой Макенджиев през първото полувреме. Алваро Юлиано стреля от дистанция, но вратарят на \"Пирин\" изби уверено в корнер.Второто полувреме също не предложи много интересни ситуации. В средата на втората част треньорът на гостите Милен Радуквано беше изгонен за оспорване на съдийско решение и нахлуване на терена. В ситуацията Костов беше фаулиран в наказателното поле, но дузпа не беше отсъдена.В 79-ата минута играчите на \"Пирин\" изнесоха добре топката по десния фланг. Костов подаде в наказателното поле към Младенов, който технично продължи с пета. Тодор Траянов пропусна хитро за Благов и резервата на \"орлетата\" не сбърка на десетина метра от голлинията.", "date": "2017.07.16", "title": "\"Ботев\" започна сезона с домакинска загуба от \"Пирин\"."}
{"url": "http://www.dnevnik.bg/sport/2017/07/16/3008152_tihomir_ivanov_vze_srebro_ot_diamantenata_liga_v_rabat/", "text": "Българският атлет Тихомир Иванов спечели сребърен медал в скока на височина от Диамантената лига в Рабат. Той преодоля 227 сантиметра от втория опит.Със същия резултат завършиха още двама атлети - Роби Грабарз от Великобритания и Джанмарко Тамбиери от Италия. Тримата разделиха второто място.Победител стана украинецът Андрий Проценко. От последния си трети опит той се справи с 229 сантиметра, който го изпрати на върха.В края на юни Иванов за първи път скочи 230 сантиметра. Той го постигна на европейското отборно първенство22-годишният лекоатлет записа най-добър опит от 230 сантиметра. Той достигна тази граница за втори път във Вааза, Финландия. Пет дни по-късно .", "date": "2017.07.16", "title": "Тихомир Иванов взе сребро от Диамантената лига в Рабат"}
