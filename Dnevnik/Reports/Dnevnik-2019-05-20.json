{"url": "https://www.dnevnik.bg/sport/2019/05/20/3908386_deset_tona_bokluci_sa_subrani_na_everesto/", "text": "Кампанията по почистването на Еверест е събрала до момента 10 тона боклуци, съобщава The Himalayan Times. Близо половината от отпадъка под най-високия връх е вече превозен до столицата на Непал - Канманду. Събраното количество боклук надвишава предварителните прогнози за  замърсяването под Еверест . Дейно участие в акцията има непалската армия. Кампанията започна на 14 април, като според информацията тя ще продължи още седмица. Събраният боклук ще бъде превозен до Намче на 27 май и до Катманду на 29 май. Досега кампанията е събрала дарения на стойност 22.7 милиона непалски рупии (малко над 200 хиляди долара). С извозването на боклука ще бъде направен опит да бъдат транспортирани намерените тела на загиналите алпинисти под върха. Проблемът със замърсяването на Еверест достигна огромни размери заради много желаещи да стигнат до най-високото място в планетата. Големите вреди за околната среда доведоха до  ограничаване на изкачванията . Експедициите, които се отправят към върха, трябва да оставят 4420 евро депозит. Те получават парите си обратно, чак след като правителствен служител потвърди, че експедицията е била \"чиста\". Правителството на Непал очаква от всеки алпинист да събере в раницата си най-малко 8 килограма отпадъци.", "date": "2019.05.20", "title": "Десет тона боклуци са събрани на Еверест"}
{"url": "https://www.dnevnik.bg/video/2019/05/20/3908476_sasho_dikov_kandidatiram_se_za_shef_na_bnt_biografiia/", "text": "Сашо Диков ще се кандидатира за генерален директор на Българската национална телевизия (БНТ). Той припомни в предаването \"Денят с Веселин Дремджиев\" по TV+ и по TV1, че е работил 15 години в обществената медия и такава биография като неговата \"няма кой и как да извади\". Подаването на документи за ръководител на телевизията  ще продължи до 3 юни. До търсенето на нов генерален директор се стигна, след като Константин Каменаров получи условна присъда заради шофиране след употреба на алкохол, а това противоречи на статута му и трябваше да бъде освободен. На негово място за временно изпълняващ длъжността медийният регулатор постави Емил Кошлуков. \"Претендирам за абсолютно чист професионален морал. Кандидатирам се, като знам колко шоково това ще подейства и на Съвета за електронни медии, и на някои от властимащите. Ако Бойко Борисов разсъждава трезво, би трябвало да знае, че една телевизия като БНТ, ръководена от мен, ще бъде на него страхотен професионален и честен коректив. Публицистиката в БНТ трябва да заеме своето достойно място\", каза още Диков, който в момента има предаване по телевизия \"Евроком\". ", "date": "2019.05.20", "title": "Сашо Диков: Кандидатирам се за шеф на БНТ, биография като моята няма кой да извади (видео)"}
{"url": "https://www.dnevnik.bg/sport/2019/05/20/3908471_sofiia_razglejda_chetiri_varianta_za_miasto_na_nov/", "text": "Четири са вариантите за място на нов национален стадион, заяви главният архитект на София Здравко Здравков пред журналисти, след като беше в държавния архив. По думите му те са обсъждани с министъра на спорта Красен Кралев. Темата за промяната на националния стадион с изграждането на нов излезе на дневен ред през септември. Впоследствие министър-председателят  Бойко Борисов обяви настоящия \"Васил Левски\" за ненужен  и призова за обществено обсъждане за преместването му. По-късно  Кралев заговори за друга възможност  - с 30 млн. лева той да бъде пригоден дори за домакинство на световно първенство. Към днешна дата  отговорните институции отново говорят за промяна . \"Гледахме няколко варианта преди два месеца с министър Кралев. Едното място, което обсъдихме, беше свързано с терени, които са собственост на Министерството на отбраната в местността \"Къро\", тъй като зоната срещу \"Арена Армеец\" би могла да бъде добре обслужена с новото трасе на третата метролиния. Варианти сме обсъждали за реконструкция на настоящи стадиони - тип стадион \"Славия\", каза Здравков. По думите му може новият национален стадион да се изнесе в периферията на града. \"Има варианти с предлагане на частни терени, както и на общински като в район \"Връбница\", където е първоначално мисленото място за \"Арена Армеец\", но то пък е малко отдалечено от метрото - това е имот, който се намира на \"Ломско шосе\". От тези предложения няма изкристализирано място за нов национален стадион. Ясно е, че националният стадион трябва да отговаря на поредица от изисквания.\" По думите на Здравков единствено и само министерството на спорта ще реши какво ще е бъдещето на \"Васил Левски\". Преди дни  Кралев се изказа остро срещу представения план за Борисовата градина .", "date": "2019.05.20", "title": "София разглежда четири варианта за място на нов национален стадион"}
{"url": "https://www.dnevnik.bg/sport/2019/05/20/3908240_roglich_i_vsichki_ostanali_kakvo_pokaza_purvata/", "text": "Девет етапа, 1504 километра и един колоездач над всички останали\" - така някои от големите специалисти в колоезденето описаха първата седмица в  Обиколката на Италия . Дотук Джирото през 2019 г. е белязано от силното представяне на Примож Роглич, който е и сред основните фаворити за крайната победа. Словенецът взе две етапни победи и макар да не води в генералното класиране, има преднина от близо две минути пред най-опасния си конкурент Винченцо Нибали. От години в Джирото нямаше толкова доминантно представяне на един колоездач от самото начало, което повдигна и много въпроси. Мнозина обаче побързаха да напомнят характера на италианската надпревара. През 2016 г. Винченцо Нибали спечели Джирото, след като изоставаше с пет минути в началото на последната седмица. Преди 12 месеца подобен подвиг направи и Крис Фрум, наваксал над четири минути само за един етап. До последния етап във Верона остават точно 2074 км и 12 етапа, в които може да се случи всичко, както предупреди и Акулата от Месина Нибали. В колоната няма колоездач, който да знае по-добре от него как се печели голяма обиколка. Кои бяха акцентите от първата седмица в Джирото? Първите девет етапа: лошо време, (от)падания и драма Според много специалисти профилът на обиколката през тази година беше идеален да се влезе плавно в надпреварата заради големия брой спринтьорски етапи в първите десет дни. Очакванията за спокойно преминаване на групата през въпросните етапи обаче не се сбъднаха, след като 13 колоездачи вече не са част от Джирото. Така от стартирали 176 втората седмица ще започнат 163-ма. Лошото време и дъждовете, които съпътстваха колоната, доведоха до много падания, като най-голямата жертва след тях беше Том Дюмулен. Шампионът от 2017 г. падна в четвъртия етап, а ден по-късно слезе от велосипеда заради контузия в коляното. В падания бяха въвлечени още лидерът Роглич, Саймън Йейтс и Микел Ланда, но никой от тях не пострада. Един от фаворитите за цикламеното трико сред спринтьорите, Фернандо Гавирия, също преустанови участие заради контузия. Драмата в първата седмица беше допълнена и от  декласиране в третия етап на Елиа Вивиани , когато победата на италианеца му беше отнета за засичане на съперник. Лошото време в Италия по време на Джирото доведе и до едно неутрализиране на финал на етап, както и протести от някои състезатели за прекалено опасни отсечки, през които се преминава. Непобедим ли е Роглич С две етапни победи и голяма разлика пред останалите си конкуренти в генералното класиране Примож Роглич изглежда като фаворит №1. Словенецът спечели първия етап в Болоня и веднага се заговори дали може да стане първият колоездач от 1990 г. насам, носител розовата фланелка от началото до края на Джирото. Вместо това Роглич и тимът му \"Йъмбо Висма\" подходиха тактически и след шестия етап предадоха доброволно трикото на Валерио Конти (ОАЕ), за да пестят сили за по-тежките изпитания. В деветия етап Роглич нанесе нов удар на всички свои съперници с нова победа в бягането по часовник от Ричоне до Сан Марино. За сметка на това лош ден и проблеми имаха Саймън Йейтс, Мигел Анхел Лопес и Микел Ланда, което ги изпрати в много лоша позиция. Британецът е на 3.46 минути зад Роглич, а Лопес на още по-голямо изоставане – 4.29, докато Ланда е на близо пет минути. \"Чувствам се добре, хубаво е да печелиш етапи и време срещу останалите. Обиколката обаче ще се реши в планините, особено в третата седмица\", каза Роглич след втората си етапна победа. Единственият, който е близо до словенеца, е Винченцо Нибали. За мнозина двукратният шампион (2013 и 2016) е в най-добрата си форма от години насам, а освен това винаги е опасен във втората половина от надпреварата. \"Рано е да се говори дали Джирото ще бъде дуел между мен и Роглич. Аз се чувствам добре, не загубих много време, но не подценявайте останалите. Виждали сме големи обрати в Джирото\", обяви Нибали. Проблем пред Роглич може да се окаже именно тежкият профил на Джирото във втората и третата седмица, както и липсата на опит в отбора му. Словенецът има зад гърба си само три големи обиколки и за пръв път е в ролята на лидер. Той вече загуби най-силния си помощник за планинските етапи Лоранс де Плюс, който слезе от велосипеда. Останалите трима катерачи в \"Йъмбо Висма\" имат сумарно помежду си едва шест големи обиколки и никога не са били в подобна роля. \"Джирото ще бъде много интересно, защото е Джирото. То винаги е такова. Йейтс загуби много време и единственият му шанс е да пробва с дълга атака, подобно на Крис Фрум преди година. Останалите също не са за подценяване, защото има няколко много силни отбора. Ако някой си мисли, че Джирото е решено, то значи никога не е гледал това състезание\", каза експертът на \"Евроспорт\" сър Брадли Уигинс. Какво предстои във втората седмица Втората седмица започва с два спринтьорски етапа, които ще дадат допълнително време за възстановяване на претендентите за генерално класиране. Етапите във вторник и сряда нямат нито едно изкачване, като същевременно са последните шансове за спринтьорите за успех в Джирото. В четвъртък предстои етап, който ще бъде като загрявка за фаворитите. Той включва само 158 км между Кунео и Пинероло с тежко изкачване от първа категория (Монтосо 9 км с 9.3% среден наклон) на 30 км от финала. Първият истински тест е в петък със 196-километров етап от Пинероло до Чересоле Реале. Той включва три височини и завършва на изкачване от първа категория, дълго над 20 км. Етапът има и 4500 метра денивелация. Следва 14-и етап, който е с пет изкачвания (Верайес, Верон, Трук д'Арб, Коле Сан Карло и Курмайор), събрани в само 131 км. Етапът е с 4000 метра денивелация и получава пет звезди за трудност от организаторите. Последният етап във втората седмица е копие на еднодневната класика Обиколка на Ломбардия с няколко тежки изкачвания и финал след спускане.", "date": "2019.05.20", "title": "Роглич и всички останали: какво показа първата седмица в Джирото"}
{"url": "https://www.dnevnik.bg/sport/2019/05/20/3908513_trenyorut_na_levski_shte_se_radvam_da_otkajem_cska_ot/", "text": "Треньорът на \"Левски\" Георги Тодоров заяви, че ще се надява отборът му да сложи край на амбициите на ЦСКА за титлата в Първа лига. Според специалиста сините ще играят за честта си. \"Ние играем за себе си и търсим победата. Дали ще ги откажем от титлата? Ще се радваме да ги откажем. След като ние не може да се намесим, и те не трябва да са\", каза Тодоров. Мачът между двата отбора е във вторник от 18 ч. на Националния стадион \"Васил Левски\". По същото време водачът в класирането \"Лудогорец\" гостува на \"Ботев\" в Пловдив. Два кръга преди края \"Лудогорец\" има 73 точки, като ЦСКА изостава с една. С 66 точки \"Левски\" заема третото място, което дава право на бараж със седмия, като победителят ще участва в квалификациите на Лига Европа. \"Не смятам, че мачът е по-маловажен за нас. Ако спечелим, ще се надяваме още три дни на нещо повече. Това са мачове, които се чакат цяла година. Независимо от формата, те се печелят най-вече с характер\", каза още Тодоров. Двата отбора се срещнаха три пъти през сезона, като два автогола донесоха две победи на \"Левски\", а последният им мач завърши с нулево равенство.", "date": "2019.05.20", "title": "Треньорът на \"Левски\": Щe се радвам да откажем ЦСКА от титлата"}
{"url": "https://www.dnevnik.bg/sviat/2019/05/20/3908383_pochti_celiiat_politicheski_otdel_na_komersant_napuska/", "text": "Над 10 журналисти, сред тях заместник главен редактор, си тръгват от руския вестник \"Комерсант\" след уволнението на специалния кореспондент и заместник-ръководителя на политическия отдел,  пише  деловото издание РБК. Специалният кореспондент Иван Сафронов и заместникът на завеждащия политическия отдел Максим Иванов съобщиха във \"Фейсбук\", че вече не са част от редакцията. Иванов обяснява, че причината за уволнението му е била  статия  за възможността председателят на Съвета на федерацията (руският сенат) Валентина Матвиенко да напусне поста този месец и че вероятността за това е много голяма. Прессекретарят на Матвиенко определи информацията като \"слухове\". Сафронов написа, че 20 май е последният му работен ден и че и той, и Иванов си тръгват \"не по своя воля, а в съответствие с решението на акционера\" и претенциите му към статията. Сред напускащите е и заместник главният редактор Глеб Черкасов, ръководител на политическия отдел. След публикация на РБК той потвърди информацията и каза, че още 10 души \"планират да завършат работните си задължения в най-скорошно време\". За \"Ведомости\" главният редактор на \"Комерсант\" казва, че са нарушени журналистическите стандарти в публикацията и това е причината за уволнението. Издателство \"Комерсант\" е собственост на медиен холдинг, контролиран от бизнесмена Алишер Усманов. Милиардерът и основател на металургичния гигант на \"Металлоинвест\". Усманов, който и в момента контролира 60% от холдинга, влезе в \"Доклада Кремъл\" на финансовото министерство на Съединените щати - списъка с хора, приближени до президента Владимир Путин.", "date": "2019.05.20", "title": "Целият политически отдел на \"Комерсант\" напуска след уволнения заради статия"}
{"url": "https://www.dnevnik.bg/razvlechenie/2019/05/20/3908561_merilin_mensun_i_sharun_stoun_shte_se_poiaviat_v/", "text": "Няма разкрити детайли около ролите им, но според \"Варайъти\" от снимките може да се съди, че героят на Менсън няма да е много различен от неговия популярен облик. Както рок звездата, така и Шарън Стоун ще работят за първи път със Сорентино. През януари от HBO представиха за първи път снимка от новия сезон, на която с папски одежди заедно един зад друг се виждат Джон Малкович и Джъд Лоу, който изпълнява главата на римокатолическата църква в предходния - \"Младият папа\". Неотдавна в интернет изтекоха и снимки на Лоу от снимачната площадка, на които той е с \"папски\" бели бански, които предизвикаха голямо вълнение в социалните мрежи в Италия. Въпреки всичко единственото, което е известно засега, е, че в новите епизоди и Джон Малкович, и Джъд Лоу ще играят ролята на папата. Няма обявена премиерна дата на втория сезон. Подобно на други големи продукции на HBO като \"Истински детектив\" и \"Фарго\", и този сериал е вид антология, която променя актьорския си състав в отделните сезони, но запазва елементи и някои герои от първия. Сред актьорите, които отново ще видим на екрана, са Сесил де Франс в ролята на маркетинговия директор на Ватикана София, Лудивин Саниер като съпругата на швейцарския гвардеец, която е вярна почитателка на папата, както и Силвио Орландо като манипулативния кардинал Войело. Сериалът \"Младият папа\", създаден по идея на Сорентино и продуциран, след като той спечели \"Оскар\" за чуждоезичен филм с \"Великата красота\", тръгна на екран през 2016 г. За ролята си в него Джъд Лоу бе номиниран за \"Златен глобус\", а досега поредицата е излъчвана в над 150 територии по целия свят.", "date": "2019.05.20", "title": "Мерилин Менсън и Шарън Стоун ще се появят в \"Новият папа\" на Сорентино"}
{"url": "https://www.dnevnik.bg/citat_na_deniia/2019/05/20/3908580_citat_na_denia_ruskata_gaz_moje_da_se_izbuta_samo_s/", "text": "С този кратък коментар от страна на финансовия министър Владислав Горанов приключи разговорът между премиера Бойко Борисов и изпълнителния директор на \"Булгартрансгаз\" Владимир Малинов, който беше излъчван на живо в профила на министър-председателя във \"Фейсбук\". Те инспектираха извършените дейности по разширението на газопреносната мрежа от турско-българска до българо-сръбска граница. Посещението на премиера премина като повечето му изяви в страната през последните седмици. Борисов управляваше лично служебния автомобил, като в него возеше и вицепремиерът Томислав Дончев. Докато министър-председателят обясняваше, че полаганите тръби по газопровода са с американски реверсивни компресори, Горанов вмъкна, че \"руската газ може да се избута само с американски компресори\". \"И точно това в момента правим. Американската газ, руската газ, американски компресори, български работници\", отговори му Борисов, след което спря автомобила, за да поздрави работници, които поставяха тръбите. При вида на самите тръби премиерът се обърна към заместника си. \"Дончев, всички говорят за газ, но сигурен съм, че даже не си го представят физически как изглежда. Убеден съм\", каза Борисов. \"То не е само с газа\", отвърна Томислав Дончев.", "date": "2019.05.20", "title": "Цитат на деня: Руската газ може да се избута само с американски компресори"}
{"url": "https://www.dnevnik.bg/sviat/2019/05/20/3908409_sled_20_g_osmivane_na_politikata_zelenski_se_izpravia/", "text": "От 20 години той осмива украинската политика. Встъпилият днес в длъжността президент на Украйна Володимир Зеленски ще се сблъска с три много сериозни предизвикателства и страховити събеседници като Владимир Путин, Международния валутен фонд и бунтовно настроената политическа класа. Един навлязъл в безизходица конфликт По време на предизборната кампания основният опонент на Зеленски, досегашният президент на Украйна Петро Порошенко, не спря да изтъква колко е опасно за президент да бъде избран един новак в политиката в контекста на война и на сериозна криза с Русия. Володимир Зеленски наследява един конфликт, който причини смъртта на близо 13 хил. души за пет години и който лишава Украйна от контрола върху въглищния и индустриален басейн на Донбас и върху част от границата й с Русия. Киев и Западът обвиняват Москва, че оказва военна подкрепа на проруските сепаратисти, контролиращи тези територии. Руските власти отричат това въпреки констатациите на няколко медии, сред които и Франс прес. Минските споразумения от началото на 2015 г., подписани под егидата на Париж, Берлин и Москва, позволиха намаляването на интензитета на сраженията, но не сложиха край на конфликта и не доведоха до политическо решение. Макар да изразява готовността си да преговаря с Владимир Путин, Зеленски е непоколебим: тези територии трябва да се завърнат изцяло под контрола на Украйна, без да получават специален статут, както и анексираният от Русия през 2014 г. полуостров Крим. Три дни след изборната победа на Зеленски Кремъл улесни режима за предоставяне на руско гражданство на жителите на контролираните от сепаратистите украински територии, една инициатива, разглеждана от мнозина като изпитание за новия президент. Враждебен парламент и олигархия Макар да заяви, че иска да модернизира властта с въвеждане на процедура за импийчмънт, с преместване на президентството в сграда тип \"открито пространство\" и с пътувания с редовни полети вместо с президентския самолет, Володимир Зеленски не разполага с мнозинство в парламента, за да сформира правителство или да прокара каквито и да било реформи. Дори датата на встъпването му в длъжност провокира напрежение между екипа му и депутатите, като народните представители заявиха, че той се държи недодялано и че не комуникира директно с тях. Депутатът Сергий Висоцки обвини Зеленски, че се държи като \"дете, което иска всичко да се случва, както то пожелае\". Зеленски вече бе заплашил, че ще разпусне Върховната рада (парламента), без да чака парламентарните избори, предвидени в края на октомври, за да може да се възползва от импулса на изборния си триумф, но депутатите изглеждат решени да му попречат. В словото си при встъпването си в длъжност днес той обяви, че разпуска парламента и свиква предсрочни избори. Наред с политическата класа, настроена бунтовно срещу президент, обещал \"да разбие системата\", Зеленски ще трябва да съобразява действията си с амбициите на олигарсите, които искат да упражняват значително влияние върху украинския политически живот и националната икономика. Няколко дни преди встъпването на Зеленски в длъжност един от олигарсите, Игор Коломойски, се завърна в Украйна, според украинските медии , след две години на изгнаничество заради силно конфликтните му отношения с досегашната власт. Действията на Коломойски ще бъдат наблюдавани изключително внимателно, тъй като той бе обвинен, че задкулисно е дирижирал кампанията на Володимир Зеленски. Спешни действия във финансовата област Намиращата се на ръба на финансовата пропаст Украйна се възползва през 2014 г. от западен план за помощ, управляван от Международния валутен фонд. Кредитът обаче бе отпускан на малки траншове заради трудностите с приемането на някои мерки за строги икономии и борба с корупцията, изисквани в замяна. Очакваният до два месеца следващ транш (1.3 милиарда долара) остава несигурен, което поставя финансите на Украйна в тежко положение. Освен това Украйна ще трябва да изплати милиарди долари държавен дълг. Мисия на Международния валутен фонд пристига утре в Киев. Остава да видим дали новият президент ще се опита да убеди украинците, които гласуваха масово за него с надеждата за подобряване на условията на живот, че трябва да се съгласят с мерките за строги икономии в една страна, която е сред най-бедните в Европа и мъчително се възстановява след икономически колапс през 2014-2015 г. На скорошна среща с банкери Зеленски заяви, че \"трябва да бъде постигнат компромис с Международния валутен фонд\", заяви източник, цитиран от агенция \"Интерфакс\" - Украйна. Зеленски освен това демонстрира твърда позиция по въпроса с корупцията - едно от основните изисквания на Запада, който не скри разочарованието си през последните години от липсата на напредък в борбата срещу тази напаст./БТА", "date": "2019.05.20", "title": "След 20 г. осмиване на политиката Зеленски се изправя пред Путин и МВФ"}
{"url": "https://www.dnevnik.bg/gradska_sreda/2019/05/20/3908453_zapochva_remontut_na_znakovata_ul_malko_turnovo/", "text": "Столична община се зае да ремонтира най-малката улица в центъра – 60-метровата \"Малко Търново\". Въпреки това главният архитект на София Здравко Здравков не фиксира краен срок за обновлението й, което е с публично-частно партньорство. \"Първо трябва общинският съвет да приеме дарението на строително-инвестиционната компания, после до края на юни трябва да се изготви документацията, защото настилката на улицата е недвижима културна ценност\", изреди процедурата той. Очакванията са улицата да е обновена през есента. Тя е пешеходна и свързва бул. \"Дондуков\" с площад \"Александър I Батенберг\" и е част от историческата памет на столицата през целия ХХ в. Преди Освобождението се е наричала \"Сахатчийска\" заради часовниковата кула в горната й част, която в края на ХIХ в. е разрушена. През 30-те години на нея е открит прочутият бар \"Луна\", където според мълвата цар Борис III вечер отскачал за срещи със софийската бохема. Барът се появява под същото име през 60-те години, закрит е през 70-те, а през последното десетилетие беше гей бар, който фалира неотдавна. Срещу входа на бар \"Луна\" е била т.нар. Желязна врата, водеща до 70-те години към подземията на Държавна сигурност. В килиите са разпитвани и изтезавани хора, заради несъгласието им с комунистическия режим. Преди 1944 г. в сградата е бил офисът на италианско застрахователно дружество, а на покрива й през 1939 г. се появява първата светеща реклама на аспирин. На ъгъла на уличката с бул. \"Дондуков\" през 1935 г. по проект на арх. Станчо Белковски и арх. Иван Данчов е издигнат хотел и кинотеатър \"Балкан\". В него през соца се нанася Младежкия театър. Бомбардировките събарят част от ул. \"Малко Търново\" и нейната посока след това е изместена на юг, за да се построи бившия партиен дом на ЦК на БКП. Съседната сграда на \"Държавния архив\" и днес е с опушена западна фасада – белег от палежа на партийната централа през 1990 г. Срещу нея пък е Държавна агенция \"Държавен резерв и военновременни запаси\", за която през 2005 г. отговаряше зам.министърът на бедствията и авариите Делян Пеевски. По-късно той беше отстранен от правителството на Сергей Станишев. Обновяването на знаковата улица предвижда максимално запазване на автентичния й вид, тъй като тя е предпочитана в маршрута на чуждите туристи в София. Ще се обнови част от настилката по стълбите и ще се почистят фасадите от надписи, кабели, стари реклами. Проектът на арх. Радомир Серафимов предвижда водосточните тръби най-сетне да се заустят в канализацията и да спрат заледяванията и локвите по стръмнината, жълтите павета към ул. \"Московска\" ще се запазят. Покрай стълбите ще се монтира наземно дискретно осветление. Днес от 18 ч в изложбената зала на \"Държавният архив\" ще има обществено обсъждане на проекта, в който участва и Филип Бояджиев от Художествената академия. Той ще предложи своите идеи за визуална комуникация на малката улица с основните забележителности на града.", "date": "2019.05.20", "title": "Започва ремонтът на знаковата ул. \"Малко Търново\", крайният срок не е ясен"}
{"url": "https://www.dnevnik.bg/evropa/2019/05/20/3908377_tradicionnite_partii_vijdat_nadejda_v_padaneto_na/", "text": "Политиците от традиционните партии в Европа призоваха избирателите да застанат срещу крайната десница, след като направен със скрита камера видеозапис свали от власт лидера на Австрийската партия на свободата (АПС), което наруши броени дни преди изборите за Европейски парламент импулса сред националистите. След като оставката на вицеканцлера Хайнц-Кристиан Щрахе  доведе до разпадането на управляващата коалиция , австрийският президент  призова да бъдат произведени предсрочни парламентарни избори  през септември, смятан за най-близката възможна дата. Щрахе подаде оставка в събота, след като в общественото пространство се появи  видеозапис , на който той обсъжда уреждането на обществени поръчки в замяна на финансови и политически услуги с жена, представяща се за племенница на руски олигарх. Той призна, че видеото има \"катастрофални\" последици, но отрече да е нарушавал закона или да е изпълнявал това, което се обсъжда на записа. Крайнодясната АПС на Щрахе, която е част от управляващата коалиция в Австрия от 2017 г., беше една от най-успешните партии сред антиимигрантските и националистически политически сили, постигнали възход в цяла Европа през изминалите няколко години. Лидери от традиционния политически спектър от целия континент дадоха ясно да се разбере, че се надяват падането му да даде отражение върху изборите на 23 - 26 май за Европейски парламент, далеч надхвърлящо пределите на Австрия. АПС е част от съюз на европейски националистически партии начело с лидера на италианската формация \"Лига\" Матео Салвини, който  в събота организира масов митинг  в Милано заедно с партията на Марин льо Пен от Франция Национален сбор. \"Преди няколко месеца Марин льо Пен хвалеше австрийския вицеканцлер Хайнц-Кристиан Щрахе и говореше колко силен политик бил той\", каза френският министър на икономиката Брюно льо Мер. \"Щрахе беше принуден да подаде оставка. Разбираме и защо е бил принуден да направи това: защото е бил хванат в опит да продаде услугите си на външни сили. Зад това националистическо движение стои подчинение на външни сили\", каза Льо Мер пред телевизия БФМ. В събота германският канцлер Ангела Меркел заяви следното: \"Имаме си работа с популистки движения, които в много отношения се отнасят с презрение към (европейските) ценности - които искат да разрушат онази Европа на нашите ценности. Трябва да се противопоставим решително на това.\" В събота, след оставката на Щрахе, австрийският канцлер Себастиан Курц, консерватор, който през 2017 г. състави коалиция с АПС, свика предсрочни избори. Вчера той се срещна с президента Александър ван дер Белен, за да обсъдят графика за произвеждането им и състава на служебно правителство. \"Това ново начало трябва да бъде скоро, възможно най-скоро, доколкото го позволява федералната конституция, така че аз призовавам за избори през септември, ако е възможно, в началото на септември\", каза Ван дер Белен. Смята се, че няма как изборите да бъдат по-рано, защото по време на лятната ваканция на учениците гласоподавателите няма да ги има. Европейските крайнодесни партии са във възход в социологическите проучвания от 2015 г., когато в ЕС влязоха над милион кандидати за убежище, повечето прекосявайки Балканите пеша. Впоследствие  крайнодесните партии  станаха доминиращите политически движения в голяма част от бившата комунистическа Източна Европа и влязоха във властта в Австрия и Италия. Решението на Великобритания да напусне ЕС през 2016 г. се разглежда като част от същата тенденция. Нито Салвини, нито Льо Пен взеха пряко отношение по скандала в Австрия. Салвини и съюзниците му се надяват на тазседмичните избори да станат четвърта или дори трета политическа сила в Европейския парламент, с което да направят решителна крачка към превръщането си в основно политическо течение. \"На този площад няма никакви екстремисти, расисти или фашисти\", каза Салвини на съботния митинг пред готическата катедрала в Милано. \"Тук няма да намерите крайна десница, а политика в добрия смисъл на думата. Екстремисти са тези, които управляваха Европа през последните 20 години\", заяви той. Германският коментатор Кристиан Ниче заяви, че австрийският скандал може да има и по-широко отражение, като покаже, че популистката вълна не е непобедима. \"Сега Австрия може да изпрати сигнал, че е в състояние да се освободи от този водовъртеж. Това може би все още няма да е повратна точка в погрешния път, по който е поела Европа, а знак за надежда, че вече е налице първата страна, която има силата да се отдръпне от изкушението на антидемократичните политици и партии\", написа той. Ищван Уйхели, социалист и член на Европейския парламент от Унгария, страна, в която доминира партията на националистическия лидер Виктор Орбан \"Фидес\", нарече Щрахе \"първата плочка от доминото\" на цяла поредица негови политически единомишленици, което скоро ще падне. \"На ред са Салвини, Льо Пен, Орбан и останалите крайнодесни марионетки, държани на каишка от Москва\", заяви Уйхели. /БТА", "date": "2019.05.20", "title": "Традиционните партии виждат надежда в падането на лидера на крайнодесните в Австрия"}
{"url": "https://www.dnevnik.bg/sport/2019/05/20/3908495_receptata_na_boiko_borisov_za_suzdavane_na_novo_zlatno/", "text": "В ден, в който  обиколи няколко града и провери няколко обекта , Бойко Борисов трябваше да говори и за стратегия във футбола. Наложи му се по време на инспекцията си на строежа на спортната зала в Бургас, където неочаквано се появи представител на местния футболен \"Нефтохимик\", който поиска помощ. Министърът на финансите Владислав Горанов няколко пъти се включи с недвусмислени послания, че подкрепа не може да се чака. Борисов най-напред подходи с шега и предложи като помощ \"един много силен централен нападател\", посочвайки вицепремиера Томислав Дончев. След като му беше обяснено, че \"Нефтохимик\" се завръща в професионалния футбол от следващия сезон, Борисов отвърна: \"Тогава Горанов ви даваме, той два пъти в седмицата ходи да рита. Аз съм скъп трансфер, не можете да си го позволите\". В по-сериозен тон министър-председателят заяви, че \"не сме подготвени психически за подобна (финансова) помощ\". И добави, че подходът на футболните клубове да искат пари от държавата е неправилен. \"Преди една година казах, че съм готов на разговори с футболния съюз, да седнем в една работна обстановка с финансовия министър, със спортния министър, с кметовете и да се говори като база. Примерно дават се 15 милиона или 20 милиона за детско-юношеските школи на всички градове. Но да тръгнем и да правим нещо общо за всички. Защото така който, където ни докопа, \"Моля ти се, моля ти се, дай, дай, дай\", което не е правилно\", заяви Борисов. \"Една Хърватия е по-малка от нас наполовина, но има подреден спорт - деца, юноши, младежи\", направи сравнение Борисов. \"Днес правим обход на Бургас - гледай какво съоръжение (показва строящата се зала), филхармония, Медицински университет. И 'айде сега, дай и футбола. Не сме подготвени психически за подобна помощ. Разговорът трябва да го почнете футболните хора. Съберете цялата страна, както се събирате на конгрес, поканете футболния съюз и тогава да ни поканете и кажете: \"Според нас, за да върнем поколението, което беше 94-а година, трябва нещата да бъдат така-така. Държавата с какво може да помогне на този процес\". \"Можем да ви съпортваме, можем да ви помагаме, но отдолу трябва да дойде инициативата. Да имаме обща програма за развитие на футбола\", добави Борисов. Горанов каза, че пари от данъци за професионален футбол няма как да се дават.", "date": "2019.05.20", "title": "Рецептата на Бойко Борисов за създаване на ново \"златно поколение\" във футбола"}
{"url": "https://www.dnevnik.bg/bulgaria/2019/05/20/3908603_agenciia_po_vpisvaniiata_niama_lipsvashti_danni_za/", "text": "Във връзка със запитвания от медии за \"липсващи записи\" в Имотния регистър, Агенцията по вписванията заявява, че няма липсваща информация в имотен регистър относно сделки, в това число и сключвани от главния прокурор Сотир Цацаров, се казва в съобщение на регистъра. Повод е публикация на  сайта \"Биволъ\"  със заглавие \"Апартаментгейт: След затварянето на имотния регистър, името на Цацаров изчезна от скандална сделка. Цацарови – редовни клиенти на имоти от съдружник на \"Мултак № 1\" в Пловдив\". Текстът  доведе до официално съобщение от пресцентъра на прокуратурата  и от името на главния прокурор Сотир Цацаров, който отговаря на твърденията на \"Биволъ\". Според Агенцията по вписванията през 2007 г. е функционирала старата система на имотния регистър, като в нея не е имало изискване да се отразяват всички връзки между страните и имота. Сега действащата информационна система обаче давала публичност и противопоставимост на данните, се казва още в позицията. \"При различните начини на търсене на справки са дадени множество критерии, например, по физическо/юридическо лице, по двойно-входящ номер, по имот и прочие. В зависимост от избора на критерии, справката дава различна част от наличните данни. Именно на това се дължи заблудата, че в разпространените в медиите справки липсват данни. Заявяваме, че първичният документ е нотариалният акт, който е виден и е един и същ при всеки начин на търсене\", се посочва в съобщението. От службата прилагат и справка за имота, направена по критерий нотариален акт, от която се виждало, че липсваща информация няма. В заключение се казва, че след като чрез справка може да бъде извлечена дадена информация, то тя съществува в базата данни на регистъра. Междувременно от Държавна агенция \"Национална сигурност\" (ДАНС) съобщиха, че при тях се е провела среща под ръководството на главния прокурор Сотир Цацаров с участието на заместник главния прокурор Иван Гешев, министъра на вътрешните работи Младен Маринов, главния секретар на МВР гл. комисар Ивайло Иванов, директора на ГДБОП-МВР гл. комисар Ивайло Спиридонов, директора на ГДНП-МВР гл. комисар Христо Терзийски, изпълнителния директор на НАП Галя Димитрова, заместник-председателя на КПКОНПИ Антон Славчев, председателя на ДАНС Димитър Георгиев и заместник-председателя на ДАНС Недялко Недялков. На нея е била обсъдена координацията за изпълнение на разпоредени от главния прокурор действия за предоставяне на информация за несъответствия с декларирано имотно състояние на лица, заемащи висши публични длъжности. В хода на координацията е било уточнено всяка институция по компетентност да обобщи без забавяне информация, съобразно поставените от главния прокурор изисквания, за систематизиране от ДАНС и предоставяне на Прокуратурата.", "date": "2019.05.20", "title": "Агенция по вписванията: Няма липсващи данни за главния прокурор в имотния регистър"}
{"url": "https://www.dnevnik.bg/politika/2019/05/20/3908601_borisov_vidia_gazovi_magistrali_osiguriavashti_1000/", "text": "Поредното посещение на премиера Бойко Борисов в страната през последните дни премина, както повече други -  лично министър-председателят шофира служебния автомобил, докато обикаля обекти , които се строят в момента. Междувременно откри и няколко завода, за което припомни и при днешната си инспекция на разширението на газопреносната мрежа от турско-българска до българо-сръбска граница. В официалната страница на Борисов във \"Фейсбук\" беше излъчвано на живо цялото посещение на премиера в района на газоизмервателна станция \"Странджа\" до Болярово. Заедно с него бяха още вицепремиерът Томислав Дончев, министърът на финансите  Владислав Горанов  и изпълнителният директор на \"Булгартрансгаз\" ЕАД Владимир Малинов. \"Много обичам да гледам как се строи. След магистралите правим газови магистрали. Който иска газ - ето\", заяви Борисов, докато шофира покрай положените тръби. По думите му с изграждането на новите газопреносни трасета, както и с наличните количества в находищата България си осигурява \"не 100, а 1000% диверсификация\". По време на 40-минутното живо включване на Борисов във \"Фейсбук\" той спря на няколко пъти при работници, като всеки път ги питаше дали получават заплата и дали не искат възнаграждението им да е още по-голямо. \"Аз и моята искам да ми я вдигнат, но не дават\", каза Борисов при един от разговорите си с работници. Като цяло денят на Борисов, който по собствените му думи не участва в предизборната кампания, имаше натоварен ден. Той започна с интервю в Би Ти Ви, съвместно с водача на евролистата на ГЕРБ Мария Габриел. След това дойде посещение на разширение на завод край Пазарджик, проверка на работата по пътната връзка Асеновград-Пловдив, първа копка на обхода на Поморие, инспекция на строежа на зала \"Арена Бургас\", за да се стигне до посещението на газоизмервателна станция \"Странджа\" до Болярово, където се строи нов газопровод. Всяка от стъпките на Борисов се предаваше на живо на неговата \"Фейсбук\" страница. От изказванията му се разбра, че той  оставка след изборите няма да подава , с братовчедите си  дори не си говори , пък какво остава да има общ бизнес с тях. Освен това, благодарение на държавата  бизнесът се развива.  Премиерът намери и време  да даде рецепта  за изграждане на нова златно поколение футболисти, като това, донесло бронзовите медали през 1994 година.", "date": "2019.05.20", "title": "Борисов видя газови магистрали, осигуряващи 1000% диверсификация"}
{"url": "https://www.dnevnik.bg/detski_dnevnik/2019/05/20/3907897_vakanciia/", "text": "С полезни съвети за родителите потърсихме мнението на психолога Ралица Михайлова. Като част от екипа на Асоциация \"Родители\" тя се занимава с разработването на материали и ресурси за деца, учители и родители, както и участва в провеждането на тематични обучения и родителски срещи. Ралица Михайлова работи активно по темите за подкрепата за родителите като най-прекия път към това децата да растат здрави и щастливи. - Ваканцията е може би най-дългоочакваното време от годината за всички ученици – претоварени от училищните задължения, те често свързват този период с пълна свобода и липса на отговорности. Времето от края на една учебна година до започването на новата обаче рядко е изпълнен със сладко нищоправене, което в крайна сметка не е и особено полезно в големи количества. Ключът е в баланса – през ваканцията следва да има както време за почивка, така и разнообразни и интересни занимания, които ангажират времето и вниманието на детето. Заниманията могат да бъдат най-различни – спорт, време сред природата, свирене на инструмент, уроци по рисуване, езиков курс... Добре е да има време и за учене през ваканцията – то е необходимо, за да може детето да поддържа натрупаните през годината знания, както и за да се адаптира по-лесно през септември.   Така то ще следва някакъв ритъм и е по-малко вероятно да протестира, когато предварително знае, че има някакво задължение в този ден. Важно е родителите да помогнат на детето да структурира деня си. В учебен ден то прекарва средно 8 часа в училище – това означава доста свободно време през лятото, затова е важно да се знае с какво ще бъде запълнено, като всичко е въпрос на договаряне на това какво е важно и за двете страни. В един ден може да има време за различни неща – за игра на компютъра, за игра навън с приятели, за учене, за помагане с домакинските задачи и т.н. Разбира се, това не означава детето непременно да спазва строг график по часове всеки ден и така да не може да се почувства свобдно да решава как да прекарва времето си. А дори скуката не е лошо нещо, и понякога в нея се раждат много креативни идеи. Важно е обаче детето да има някаква обща рамка за това как ще протече денят. Съобразете дейностите и с периода от ваканцията – ако сте отишли на почивка, използвайте времето, за да правите неща заедно и за да прекарате времето си пълноценно – разхождайте се, плувайте, играйте федербал, посетете някое ново място и т.н.  През останалото време обаче, когато вие сте на работа, а детето е само вкъщи или за него се грижат други негови близки хора, можете да договорите, че днес например ще почете половин час книга по избор. - В края на учебната година децата обикновено са капнали от умора и несъмнено почивката през лятото е важна, но тук идва въпросът кой как разбира понятието \"почивка\" – за някои може да е седене пред компютъра по цял ден, за други може да е преход в планината, а за трети сънят е най-добрата почивка. Добър подход е да има баланс и заниманията да са свързани с това, което иска детето и от което има нужда. Иска да тича и да играе по цял ден? Чудесно! Мотивирайте го обаче да отдели час, в който да чете или да упражнява чуждия език, който учи. Ако детето прекарва по-голяма част от времето си пред компютъра или телефона, организирайте семеен пикник сред природата или игра с приятели. Отделете време, за да му обясните защо е важно да има разнообразие от дейности, като му оставете пространство да сподели с какво би искало да се занимава и какво му е интересно. – това ще стресира както детето, така и вас. - Ваканцията е времето, в което децата да могат да се забавляват и да си почиват активно, като ключвата дума тук е \"активно\". В този период те могат да се отдадат на любимите си занимания, хобита и интереси. Ако все още нямат такива, ваканцията е един чудесен период, в който родителите да предложат на детето различни дейности, така че то да намери \"своето нещо\". Ролята на играта в детското развитие, особено при по-малките деца, в никакъв случай не бива да бъде пренебрегвана, а през ваканцията остава най-много време именно за нея. Чрез играта детето по естествен начин развива своето въображение, изразява емоциите си, научава модели на поведение и взаимодейства със света около себе си, учи се да общува по-успешно и с връстниците си. Важно е децата да имат пространство за различни игри по време на ваканцията, колкото и безсмислени да изглеждат те на родителите. В спонтанната игра децата изразяват себе си и учат по възможно най-ползотворния начин. Нека обърнем внимание и на темата за игрите на компютъра или мобилните устройства, която често притеснява родителите на прага на лятото и перспективата за много свободно време. Всъщност играенето на видео игри може да има и позитивни страни. Както във всичко останало, и тук можете да постигнете благоприятен ефект върху децата, като има баланс между офлайн и онлайн заниманията. Част от уменията, които компютърните игри биха могли да развият, са решаване на проблеми, логическо мислене, бърз анализ и вземане на решения, памет. Разбира се, това не означава, че детето ще придобие всички тези умения, ако седи само пред компютъра. Офлайн активностите са не по-малко важни и благоприятни за детското развитие. Балансът между тях и игрите на компютъра биха допринесли за това детето да усвои различни умения по различен начин, а огромното предимство на видео игрите е, че детето вече ги харесва и се забавлява с тях. За да бъдете по-спокойни като родители, можете заедно с детето да изговорите определени правила за ползване на дигиталните устройства по време на ваканцията – по кое време на деня, за колко време, какви да бъдат игрите. - Децата на различна възраст имат различни потребности, затова е важно да се подхожда индивидуално с всяко дете. Малките деца биха имали нужда от повече игра, повече време с родителите, както и от повече насочване за това с какво могат да запълнят пълноценно времето си през ваканцията. Отнасяйте се с уважение към техните желания и водете диалог, ако смятате, че в този момент е важно детето да чете книга, а пък на него му се играе. Договорете заедно ясни граници и правила за времето за забавление и времето за учене. Определете и последствията, в случай че правилата не се спазват – така детето ще знае какво да очаква. И ги спазвайте, разбира се. При юношите правилата също биха свършили добра работа – договорете вечерен час, на кои места може да ходи младият човек и с кого, кои дейности е добре да избягва и защо, какво да направи, ако попадне в рискована ситуация. Можете да предложите различни дейности на вече порасналото дете за ваканцията – съществуват безброй възможности за летни лагери, езикови курсове, доброволчески програми, а защо не и работа. Това би помогнало да младия човек да се ориентира по-добре в това какво му харесва и какво не, както и какъв път да поеме за в бъдеще. Разбира се, свободното време, почивката и забавленията са важни и за юношите, така че им осигурете време и пространство и за тях. - Идеята на задължителната литература е да представи на учениците класически текстове, както от световната, така и от българската литература, в което принципно няма нищо лошо. Самият израз \"задължителна литература\" обаче вече буди съпротиви у децата и тревога у родителите дали ще успеят да накарат детето си да прочете всички книги от списъка за лятото. И за децата, и за родителите е важно да знаят, че има някакъв смисъл от четенето на точно тези книги. Като родители можете спокойно да поговорите с учителя на вашето дете и да попитате кои от тези книги са абсолютно задължителни и ще бъдат изучавани през следващата учебна година. Така може да ви е по-лесно да мотивирате детето да ги прочете. Ако в списъка има такива с по-скоро препоръчителен характер, заменете ги с други, които детето само си е избрало. Задължителната литература няма как сама по себе си да откаже едно дете от четенето. Тук идва ролята на родителя и неговото отношение към тази \"задача\". В крайна сметка по-важно е детето да се научи да работи с един текст и да извлича смисъла от него, независимо дали текстът е част от задължителната литература, или не. Когато детето усвои тези умения, след това ще му бъде по-лесно да ги пренася в различен контекст. Тук  можете да прочетете съветите на Ралица Михайлова по въпроса как родителят да накара детето си да чете, без да го пресира.", "date": "2019.05.20", "title": "Ралица Михайлова, психолог: Дайте на детето време за игра, но и не чакайте септември, за да започне преговора"}
{"url": "https://www.dnevnik.bg/analizi/2019/05/20/3907919_edin_bulgarski_don_kihot_sreshtu_melnicite_na_zloto/", "text": "Уважаема госпожо Йончева – майка на Кристиан, Скъпи приятели на Кристиан Таков, Би било жалка самонадеяност да се състезавам с тези, които вече блестящо представиха двете му книги. Ще се опитам да се присъединя към този празник от друг ъгъл – като свидетелствам за някои ненаписани вълнения, пориви и случайни искри, които са духовните корени на неговото слово. Аз бях обещал тези неща да не ги казвам, но днес виждам, че мълчанието е грях и затова моля Духа му за прошка. В центъра на неговата вътрешна вселена беше борбата със злото. Той знаеше, че страданието и злото не могат да бъдат изкоренени, но Изпитваше непоносима болка от представата за България като спа курорт на примитивното зло и като царство на кривите огледала. Бореше се поне за едно почтено и достойно реми между справедливостта и произвола. За него нямаше значение каква конкретна човешка маска носи злото и затова се въздържаше от поименни атаки. Като германист предпочиташе дявола на Фауст, а не балканския звяр с боздуган от камък. Обичаше да цитира Ханс Келзен, че всяка шайка разбойници си има правила, но тези правила не са право, защото не въплъщават справедливо съжителство. В тази връзка Кристиан припомняше ирландските бунтовници от \"Хенри VI\" на Шекспир, които се заклеват, като дойдат на власт, първо да избият всички юристи. Или споменаваше гората, която тръгва срещу Макбет. Но преди да тръгне тази гора срещу Макбет – казваше той – нали някой трябва да я посади – затова аз преподавам. На него дължим публичното внимание към разликата между закон и право. Правото е целият храм, а отделната норма е само една тухла, с която можеш да градиш и храм, и подслон за разврат. Оттук и призивът му да пазим правото дори от закона. Той беше убеден, че злото има нужда от маската на правото, защото чрез тази правна маска злото иска да сломи съпротивата и да внуши търпение, подчинение и дори уважение към себе си като към нещо уж необходимо и неизбежно. Битката за право, казваше Кристиан, е битка за извора на човешката съвест, това е битка за светлината. Така преведе на български език есето на Рудолф фон Йеринг \"Битката за право\". Кристиан не беше стерилна икона, но се вглеждаше в икони, защото беше достоен за името си. с които се опитваше да живее в динамично примирие. У него нямаше егоизма на обречения болен, който се опитва да налапа всичко от живота. Като истински духовен аристократ той се возеше на времето и го наблюдаваше с интерес. Веднъж ми обърна внимание, че на всички икони Свети Георги забива копието в устата на дракона, а не просто му реже главата. Знаеш ли защо е така, попита той – защото опасното на Сатаната не са зъбите и ноктите, а словото, излизащо от устата му, и затова там трябва да се забие копието на истината. Друг път го срещнах, бучеше като прекипял чайник. Защо бе, какво е станало? А той ми вика: Нали помниш онзи стих на Ботевите четници от \"Тих Бял Дунав\": Ний летиме за България помощ да дадем! Само че емигрантската тълпа на Софийското летище друга песен пеят: Ний летиме от България да се отървем. Онези и тези една нация ли са? Затова решил да участва в политическото приключение \"Да, България\". Кристиан страдаше, че българинът обича правата на демокрацията, но не и нейните задължения. Според него всеки академичен шедьовър ставал фарисейски прах, ако е последван от поредна победа на олигарх в касационния или конституционния съд. Дойде ред да ви издам една наша съкровена несбъдната мечта: Каква точно? Ами като прожектираме на екрана вълшебни откъси от опери на Моцарт, Доницети и Росини – за да кажем на младите колеги, че етажната собственост се е появила и чрез индивидуална разпродажба на отделни оперни ложи. И да им припомним, че самият Моцарт е роден в етажна собственост – на третия етаж на Getreidegasse 9 в Залцбург. После да видят как доктор Дулкамара на Доницети продава любовния си еликсир, за да помислят каква е тази продажба, с колко и какви пороци и как биха я наказали днес. Или да съпоставят влюбения граф Алмавива от \"Севилския бръснар\" с похотливия граф Алмавива от \"Сватбата на Фигаро\", както и ролята на нотариусите при завещания и брачни договори. Също да им покажем картините \"Брачен договор\" на Jan Steen и William Hogarth от началото на XVIII век и да сравним двете епохи. Накрая всички да отидем и да се напием в известния австрийски град с името на Иск - Klagenfurt=Исков град, защото австрийци консултираха днешния български ГПК. Мисля, че подходяща епитафия за Кристиан Таков би била: В заключение: Книгите на Кристиан ни върнаха нещо, което считахме безвъзвратно ограбено от патологични крадци и професионални предатели – тези книги ни върнаха смисъла на страданието след 1990 г. Те доказват евангелската истина за самостойно битие на словото. Неговото слово хвърля искри към изсъхналите ни души – като опашката на отдалечаваща се комета. Книгите му се напипват със затворени очи на библиотечния рафт, защото там те просто греят. Препоръчвам в близко бъдеще и тяхно дигитално издание. А за нас, живелите редом с него, остава интимното щастие: Да слезеш в избата на душата си и да си налееш чашка сладък спомен.", "date": "2019.05.20", "title": "Един български Дон Кихот срещу мелниците на злото"}
{"url": "https://www.dnevnik.bg/politika/2019/05/20/3906221_kak_se_glasuva_na_evropeiskite_izbori_na_26_mai/", "text": "На 26 май българските граждани ще избират седемнадесет представители в Европейския парламент (ЕП). За трети път гласуването на изборите у нас е задължително, но санкция за негласуване няма. Кандидатите са общо 318 и са издигнати от 13 партии, 8 коалиции и 6 инициативни комитета. Очаква се за един евродепутатски мандат да са необходими между 120 и 150 хиляди гласа (още за кандидатите четете  тук ). За втори път на европейски избори може да се гласува с преференция, т.е. да се пренареждат кандидатските листи, в т.ч. и техните водачи. Прагът за валидност на преференциите е 5%, т.е. листата ще се размества, ако даден кандидат е събрал подкрепа от повече от 5 на сто от гласувалите за партията и коалицията, която го издига. За първи път обаче номерата на партиите, коалициите и инициативните комитети в бюлетината ще бъдат от 1 до 100, а на кандидатите - от 101 нагоре. Целта е да се избегнат преференции по т.нар. феномен 15/15, когато номерът на политическата формация съвпада с номера на кандидата. Също така за първи път трябва да има възможност за машинно гласуване в 3 хиляди секции в цялата страна. Избирателите мога да решат да дадат вота си по този начин и той ще се зачита. Гласуването започва в 7.00 часа и приключва в 20.00 часа. Изборният ден може да бъде удължен по преценка на Централната избирателна комисия (ЦИК), ако в 20.00 часа пред изборните помещения има желаещи да гласуват, но удължаването може да е най-много с един час - до 21.00 часа. Всяка бюлетина за европейските избори е отпечатана на бяла и непрозрачна хартия. На гърба й има място за два печата на секционната избирателна комисия (СИК). В долния й десен ъгъл има осемцифрен номер, който се откъсва по перфорирана линия от член на СИК след гласуването. От лявата страна на бюлетината са вписани наименованията на всички партии и коалиции, регистрирали кандидати за евродепутати, както и имената на независимите кандидати; а от дясната има кръгчета за отбелязване на преференция, в които има номера от 101 до 117, т.е. за седемнадесетте кандидати в съответните листи. Има и възможност \"Не подкрепям никого\". Гласува се само в тъмната стаичка. Не се показва вотът, защото в противен случай гласът ще бъде недействителен и няма да се брои. Заради това трябва да се внимава при сгъването на бюлетината и пускането й в прозрачната урна. В изборния ден гласоподавателят се явява в секционната избирателна комисия по постоянен или настоящ адрес, ако е заявил предварително такова желание. Учениците и студентите редовно обучение могат да гласуват в секция по избор в населеното място, където учат, ако то е различно от постоянния им адрес. Избирателят се легитимира пред член на комисията с личната си карта (със зелен паспорт – само гласоподавателите, родени до 31.12.1931 г.). След вписване на данните от личната карта на избирателя в списъка той получава бюлетина, която се откъсва от съответния кочан и на гърба й се поставя един печат на СИК. Нарушение е, ако членовете на комисията са накъсали бюлетините предварително за улеснение. След като вземе бюлетината, избирателят влиза в кабината за гласуване. Той отбелязва вота за партия, коалиция или независим кандидат за евродепутат, като поставя знак Х или V в квадратчето с номера на избраната от него политическа формация, на независим кандидат или в това на опцията \"Не подкрепям никого\". Отбелязването с тези знаци е действително само ако е с химикал, пишещ със син цвят. По желание избирателят може да отбележи и преференция, т.е. глас за определен кандидат за евродепутат от листата на предпочитаната политическа формация - нужно е да знае точно кой номер в листата е фаворитът му и да постави Х или V в съответното кръгче. Преференцията е действителна, ако е отбелязана само в едно кръгче със съответния знак. Ако няма отбелязана преференция, гласът не се брои за водача на листата, както е на парламентарни избори. Бюлетината се сгъва така, че да не се вижда отбелязването. От ЦИК обясняват, че е препоръчително да се сгъне два пъти, като отгоре остане мястото за печати, където да се постави втори на излизане. Избирателят излиза от кабината за гласуване, подава сгъната бюлетина с вота си на член на СИК и следи за точното сверяване дали номерът върху нея съответства на номера върху кочана, от който е откъсната. Ако това е така, номерът се откъсва и се поставя в кутия, а върху бюлетината се поставя втори печат. След това избирателят я пуска в прозрачната урна. Едва след това избирателят полага подпис в избирателния списък. Ако избирателят допусне грешка при гласуване, той връща сгъната сгрешената бюлетина на СИК и получава нова за същия вид избор. Това право се предоставя само веднъж. Избирателят трябва да проследи, че сгрешената бюлетина, без да се разгъва, се унищожава с надпис \"Сгрешена\", подпечатва се с печата на СИК и се подписва от председателя, секретаря и член на СИК, предложени от различни партии и коалиции. Сгрешените бюлетини се описват в протокола на СИК. При несъответствие на номера на сгрешената бюлетина с номера от кочана тя се обявява за недействителна. Това обстоятелство се отбелязва върху бюлетината и в графа \"Забележки\" на избирателния списък, а избирателят не се допуска повторно до гласуване. Вписването в бюлетината на специални символи като букви, цифри или други знаци прави гласа недействителен. Всичките 3 хиляди секции, в които може да се гласува машинно, ще бъдат обозначени още на входа. В изборния ден ще бъдат поставени и инструкции за гласуване с устройствата, което е по избор и отнема няколко минути. Осъществяването на правото на глас е като боравене с банкомат, а устройството е зад параван. Избирателят получава карта, която може да използва само веднъж. След като я постави, на екрана на машината се зарежда визуализация на хартиената бюлетина. Важно е да се отбележи, че тя е в две страници, а бутон пренасочва към втората. На първа страница са партиите, коалициите и независимите кандидати до номер 18. Избирателят трябва да отиде на втора страница, ако изборът му е формация с номер от 19 нагоре. Има възможност да се отбележи и преференция. След като гласоподавателят направи избора си, натиска бутон, с който потвърждава вота си. Автоматично машината издава разписка, на която е отбелязано какъв избор е направен. Тя трябва да се прегъне на две и да се пусне в непрозрачна урна, която събира вота само от машинното гласуване. След това гласоподавателят трябва да извади картата и да я върне на комисията. Предварително раздаване на изборни книжа и материали. Изнасянето на избирателните кутии, избирателните списъци и бюлетините извън изборното помещение. Гласуването извън изборното помещение с изключение на случаите за гласуване с подвижна избирателна кутия. Присъствието в кабината за гласуване на други лица освен избирателя с изключение на случаите, в които е разрешено гласуване с придружител. Присъствието на други лица извън гласуващите в момента избиратели на разстояние по-малко от 3 метра от кабината за гласуване, когато в нея има избирател. Заснемането на начина на гласуване, като се използват мобилни телефони, фотоапарати или друга възпроизвеждаща техника. Глобата за това е 1000 лева. Разгъването на бюлетината след попълването и преди пускането й в избирателната кутия по начин, който позволява да се види начинът на гласуване. Влизането в изборното помещение с оръжие и/или предмети, опасни за живота и здравето на гражданите. Да се извършват действия пред и в изборното помещение, които накърняват добрите нрави и обществения ред.", "date": "2019.05.20", "title": "Как се гласува на европейските избори на 26 май"}
{"url": "https://www.dnevnik.bg/biznes/2019/05/20/3907702_vliza_v_sila_sistema_za_proslediavane_na_vsiaka_kutiia/", "text": "От днес - 20 май, влиза в сила регламент на Европейския съюз, с който се създава система за проследяване на всяка кутия цигари. Целта е да се избегне както нелегалната търговия с цигари, така и националните бюджети да не се лишават от данъци. Решението е взето на 15 декември 2017 г. След 20 май потребителските опаковки на произвежданите и търгуваните цигари и тютюн за ръчно свиване на цигари, задължително трябва да бъдат маркирани с уникален идентификатор. След днешната дата производителите, вносителите, както и търговците на едро и дребно могат да осъществяват дейността си само ако са регистрирани в системата за проследяване на тютюневите изделия. Онлайн системата функционира към  Печатницата на Българската народна банка  от 15 април. Издаването на кодове е безплатно. Юридическите лица и едноличните търговци, участващи в продажбата на тютюневи изделия се регистрират в системата за проследяване на тютюневи изделия с цел да получат идентификационни кодове както като търговци (икономически оператори), така и за своите търговски обекти. Това означава, че ако едно юридическо лице продава цигари в два магазина, трябва да има три кода - за фирмата и за всеки от търговските обекти.  Тютюнопушенето е най-честата, макар и предотвратима, причина за смърт в ЕС. В допълнение нелегалната търговия с тютюневи изделия улеснява достъпа на пушачите, включително на невръстни, до цигари, защото те са обичайно доста по-евтини от легалното производство. В допълнение контрабандата на цигари лишава бюджетите на страните от приходи всяка година. Да се измери обема на нелегалната търговия е трудно, но се смята, че в ЕС данъчните власти не успяват да съберат 11.1 млрд. евро годишно (по данни към края на 2017 г., когато разпоредбата е приета). В мотивите на Брюксел се допълва и че приходите от незаконната търговия с цигари често отиват в полза на организираната престъпност, а в някои случаи и за подпомагане на терористична дейност.", "date": "2019.05.20", "title": "Влиза в сила система за проследяване на всяка кутия цигари в ЕС"}
{"url": "https://www.dnevnik.bg/evropa/2019/05/20/3906059_finlandiia_se_prevrushta_v_evropeiskata_iaponiia/", "text": "Анти Рине спечели изборите с обещание да поправи финландската социална система. Голямото предизвикателство, пред което сега е изправен  новият премиер , е как да обезвреди демографската бомба, която тиктака под нея, пише \"Политико\". Финландия има една от най-всеобхватните социални системи в Европа. Както в съседна Швеция, финансираните с пари от данъци здравни и социални грижи и образование са нещо обичайно. Населението й обаче застарява по-бързо, отколкото това в останалата част от Европа. Според официалните прогнози спадът в раждаемостта означава, че делът на хората в трудоспособна възраст, между 15 и 64 години, ще намалее от сегашните 62 до 60 процента до 2030 г. и до 58% до 2050. До 2050 населението в трудоспособна възраст ще е намаляло с 200 хил. души в сравнение със сегашното в страната с общо население около 5.5 милиона. Това ще доведе до сериозни последици за държавните финанси, твърдят официални лица. По-малко хора ще внасят пари в публичните финанси, докато все по-нарастващото възрастно население ще взима повече. Централната банка предупреди, че макар държавният дълг, съотнесен към брутния вътрешен продукт в последно време да отбелязва спад, \"увеличаването на публичните разходи, произтичащо от застаряването на населението през следващите десетилетия, заплашва да обърне тази тенденция\". Въпреки че населението на Финландия застарява по-бързо в сравнение с това е съседните й страни, някои от тях не са много далеч. Много държави в Европа, от Германия до Италия и Португалия, също предстои да преминат през увеличаване на дела на възрастните граждани. \"Финландия със сигурност служи за индикатор за Европа по отношение на демографията\", коментира Берт Колейн, икономист в холандската банка ING. Според официалната статистика раждаемостта във Финландия е намалявала през всяка от последните осем години. В региона Южна Карелия, в източната част на страната близо до границата с Русия, спадът е бил 11% миналата година. В местния съвет служителите следят този процес с растяща тревога. \"Общинските финанси са вече под натиск. Неща като болниците и настаняването за възрастните хора са голям товар за общините, този вид услуги са много скъпи\", коментира Йоханес Мойзио, който е член на регионалния съвет. По думите му училища в по-малките градове биват затваряни, а услугите се концентрират в регионални градски центрове като Лаппенранта в опит да се намалят разходите. В същото време в страната  се появяват истории  за проблеми с грижите за възрастните хора. Опасението на Финландия и на останалата част от Европа е, че тяхното бъдеще ще е като това на най-застаряващото общество в света – Япония. Там икономическият растеж се забави, стигайки до застой, а фискалните и валутните усилия на лидерите на страната все още предстои да вдъхнат енергия на икономиката. \"Финландия сега е изправена пред проблеми, подобни на тези, с които Япония вече повече от десетилетие се бори\", се посочва в доклад на финландската централна банка от 2016 г. \"Населението застарява, а бавният икономически растеж не генерира достатъчно средства, които да покрият растящите публични разходи.\" Според доклада опитът на Япония показва, че отлагането на решенията за реформиране на структурата на икономиката в твърде далечно бъдеще може да доведе до намалени растеж и заетост и последващи високи разходи. Отиващият си премиер Юха Сипиля бе привърженик на строгата икономическа политика. Той намали публичните разходи, като в същото време започна реформа на администрацията в обществените услуги, опитвайки да създаде по-малък брой регионални центрове, които да следят разпоредбите за здравеопазването и социалните грижи. Макар да успя да върне икономиката към растеж, реформите в публичните услуги не събраха парламентарна подкрепа и неговото правителство бе принудено  да подаде оставка  през март. Социалдемократите казват, че искат да вдигнат данъците, за да финансират обществените услуги, но предстои да обяснят как това ще бъде направено по устойчив начин. В Южна Карелия Мойзио коментира: \"Социалдемократите традиционно са партията, която се грижи за здравните и социалните въпроси, така че ще видим какво ще предложат.\"", "date": "2019.05.20", "title": "Финландия се превръща в европейската Япония"}
{"url": "https://www.dnevnik.bg/sviat/2019/05/20/3908091_gugul_izolira_huauei_ot_obnoviavaneto_na_android/", "text": "В изпълнение на санкциите, наложени от президента Доналд Тръмп на \"Хуауей\", американската компания \"Гугъл\" забрани достъпа на китайския гигант до обновяването на операционната система \"Андроид\" (Android). Това не важи за собствениците на уреди на \"Хуауей\" или тези, които ще си купят такива, произведени преди забраната. За тях ще продължи да действа и услугата Google Play Protect, която ги предпазва от установени недостатъци и пробиви в сигурността. Овен това потребителите, които тепърва ще си купят мобилни устройства на \"Хуауей\", няма да имат приложения за популярни услуги като Google Play Store, пощата Gmail и видеосподелянето YouTube. Групата \"Алфабет\" (Alphabet), към която принадлежи \"Гугъл\", изпълнява по този начин изискването да се прекрати - освен при поискано и дадено изрично съгласие от администрацията на САЩ (а това отнема доста време и е сложно) - предаването на уреди, програми и технически услуги на \"Хуауей\" и свързани с нея около 70 компании. Изключение е възможно единствено за софтуер с отворен код Android Open Source Project (AOSP), който по принцип е общодостъпен. От \"Хуауей\" са заявявали, че очакват подобен ход, от години подготвят резервен вариант, включително разработване на собствена операционна система, и част от разработките вече се използват на китайския пазар. В петък министерството на външната търговия на САЩ заяви, че обсъжда облекчаване на забраните срещу \"Хуауей\", \"за да избегнем прекъсване на работата на съществуващи мрежи и оборудване\". Последиците ще са минимални за китайския пазар, където и без това повечето приложения на \"Гугъл\" са забранени и има алтернативи, предлагани от местни конкуренти като Tencent и Baidu, припомня \"Ройтерс\". Но ще има последици за дейността на \"Хуауей\" в Европейския съюз, тъй като на този втори по големина пазар за компанията продуктите се лицензират от европейското поделение на \"Гугъл\". \"Наличието на тези приложения е изключително важно за производителите на смартфони в райони като Европа\", коментира Джеф Блабър, вицепрезидент на компанията за пазарни анализи CCS Insight. Тепърва се прави оценка на щетите от американските санкции за веригите за доставки на \"Хуауей\", а специалисти по производството на микропроцесори поставят под въпрос способността на китайците да продължат да произвеждат своите чипове без помощ от САЩ. Според  публикация на \"Блумбърг\"  от късните часове на неделя доставчици като Intel, Qualcomm, Xilinx и Broadcom са уведомили служителите си, че спират до второ нареждане доставките за \"Хуауей\". Източници на \"Ройтерс\" казват, че и в \"Гугъл\" обсъждат подробностите за това какво ще бъде засегнато при тях. Адвокати на \"Хуауей\" проверяват попадането на компанията в черен списък и възможността по съдебен ред да защитят интересите ѝ.", "date": "2019.05.20", "title": "\"Гугъл\" изолира \"Хуауей\" от обновяването на Android"}
{"url": "https://www.dnevnik.bg/sport/2019/05/20/3908092_fotogaleriia_nadal_ix_i_ostanalite_sportni_geroi_ot/", "text": "През уикенда се проведе големият градски турнир по прескачане на препятствия за  .", "date": "2019.05.20", "title": "Фотогалерия: Надал IX и останалите спортни герои от уикенда"}
{"url": "https://www.dnevnik.bg/sport/2019/05/20/3908103_grigor_dimitrov_izliza_sreshtu_arjentinec_v_purviia/", "text": "Григор Димитров започва участието си в основната схема на турнира в Женева срещу аржентинеца Федерико Делбонис. Българинът премина през квалификациите с две двусетови победи и в първи кръг среща 84-ия в световната ранглиста. Двубоят между двамата е последен от програмата и ще започне около 19 часа българско време. Дотук Димитров има два мача срещу 28-годишния представител на Аржентина, като е с две победи. През 2015 г. българинът победи с 6:3, 6:0, 6:4 на \"Уимбълдън\", а година по-късно отново в три сета надви съперника си на мастърса в Маями. При победа Димитров ще се изправи срещу четвъртия поставен в Женева Мартон Фучович. Българинът избра да мине през квалификациите в швейцарския град, за да натрупа игрова практика на клей. В последните турнири той отпадаше в първи кръг. В пресявките бившият №3 в света победи  Марк-Андреа Хюслер  с 6:4, 6:3 за 64 минути и  Томас Фабиано  със 7:5, 6:3, като срещата продължи час и половина. След обновяването на световната ранглиста Димитров се изкачи с едно място и заема 47-а позиция. \"Тук съм, за да си върна увереността. Честно казано, нямам никакви очаквания за този турнир. Но аз съм гладен да побеждавам. Искам просто да се върна на върха\", каза Димитров. Надпреварата в Швейцария е подгряваща преди \"Ролан Гарос\", който започва в края на седмицата.", "date": "2019.05.20", "title": "Григор Димитров излиза срещу аржентинец в първия кръг в Женева"}
{"url": "https://www.dnevnik.bg/gradska_sreda/2019/05/20/3908105_v_sofiia_klimaticite_niama_da_budat_premahvani/", "text": "В София климатиците няма да бъдат премахвани принудително, предвиден е гратисен период от три години. Това заяви главният архитект на София Здравко Здравков в ефира на Би Ти Ви. Повод е  представената миналата седмица наредба  за облика на сградите и градските пространства. \"Става въпрос за одобрен стандарт за част от центъра на София, където има сгради -културни паметници, и там не е редно да има висящи климатици, екстравагантно фасадно осветление, сградно преустройство не по стандарт. Това е в района на улиците \"Иван Шишман\", \"Граф Игнатиев\", \"Шести септември\" и \"Солунска\", акцентира главният архитект. По посочените четири централни улици има 48 сгради - паметници на културата, и собствениците им ще получат задължителни предписания за възстановяването на първоначалния им образ. \"Когато се прави преустройство, собствениците ще се съобразяват с определения стандарт на общината. Той обхваща цялата територия на града. Цветовите палитри, които ще се допускат, ще са близо до оригиналния цвят на сградите. Работили сме много активно и с Министерство на културата по този въпрос\", информира Здравков. Той акцентира, че никъде в европейските градове по сградите - паметници на културата, не висят кабели и няма климатици. По думите му техническо решение за премахване на климатиците може лесно може да се намери, а амбицията е такъв стандарт да има и в други части на столицата. Все още не е известно какви ще са глобите По отношение на ремонта на Борисовата градина главният архитект акцентира, че не се предвижда застрояване. Планът ще бъде представен на 5 юни в Университета за архитектура, строителство и геодезия (УАСГ), каза още Здравков. Той изрази лично мнение, че стадион \"Васил Левски\" трябва да бъде преместен, защото е \"проектиран във време, в което не е имало толкова много автомобили\". Една от идеите е за национален стадион, който да се строи в периферията на София. По отношение на стадион \"Българска армия\" главният архитект предупреди, че трябва да има правилно техническо решение за достъпа на коли до съоръжението. В  подробния устройствен план на Борисовата градина  е записано, че в парка се забранява разполагането на стрелбища, сергии, пазарски будки, хазартни игри, както и рекламни елементи и съоръжения. Чадъри, сенници и тенти се позволяват само в неутрални цветове – бежово, охра, бяло и зелено, в тонове, сливащи се с околната паркова среда. ", "date": "2019.05.20", "title": "В София климатиците няма да бъдат премахвани принудително"}
{"url": "https://www.dnevnik.bg/evropa/2019/05/20/3908104_desetki_hiliadi_evropeici_protestiraha_sreshtu_desniia/", "text": "Десетки хиляди хора излязоха вчера по улиците на редица европейски градове, за да протестират срещу десния популизъм и национализъм преди изборите за Европейски парламент идната седмица, предаде \"Асошиейтед прес\". В германските градове Берлин, Кьолн, Лайпциг, Франкфурт, Мюнхен и Хамбург преминаха шествия под лозунга \"Една Европа за всички: твоят глас против национализма\". Според организаторите в протеста в Берлин са участвали 20 хил. души. Организаторите на демонстрациите подкрепят Европейския съюз, но също настояват за промени в миграционната политика и за продължаване на спасителните мисии за мигранти в Средиземно море. Шествия под лозунга \"Не на омразата, да на промяната\" бяха организирани в Будапеща, Генуа, Варшава, Букурещ и други градове. Европейският парламент със 751 депутати има ограничени правомощия, но изборите се възприемат като премерване на силите както от десните, популистки и националистически групи, които искат намаляване на имиграцията и повече власт за националните правителства, така и от левоцентристките и десноцентристките традиционни партии, подкрепящи сътрудничеството между 28-те страни в ЕС и отстояващи върховенството на закона и демокрацията, отбелязва АП. /БТА", "date": "2019.05.20", "title": "Десетки хиляди европейци протестираха срещу десния популизъм и национализма"}
{"url": "https://www.dnevnik.bg/na_put/2019/05/20/3538386_fotogaleriia_po_sledite_na_hram-kladeneca_do_s_gurlo/", "text": "На по-малко от час от София, над с. Гърло до Брезник, скътана в стръмна гориста местност, се крие уникална древна забележителност - храм-каденец на над 3 хил. години. Въпреки занемарения си вид и сравнително трудния достъп посещението му е добър избор за еднодневна разходка.", "date": "2019.05.20", "title": "Фотогалерия: По следите на храм-кладенеца до село Гърло"}
{"url": "https://www.dnevnik.bg/evropa/2019/05/20/3908107_shveicarcite_odobriha_danuchna_reforma_i_zatiagane_na/", "text": "Гражданите на Швейцария одобриха вчера в два референдума реформа в системата на корпоративното данъчно право и постъпленията за пенсионните фондове и  затягане на контрола  върху огнестрелните оръжия съгласно правилата на ЕС, информира \"Ройтерс\". Данъчната реформа и промените във финансирането на пенсионната система бяха приети с 66 срещу 34 процента от гласовете според предварителни резултати. Вотът слага край на продължителен спор за благоприятните данъчни ставки, които Швейцария предлага на международните корпорации. Приемането на промените има решаващо значение, за да не бъде страната белязана като отцепник, предлагащ ниски ставки, заяви финансовият министър Ули Маурер. Преди две години швейцарската система за пряка демокрация отхвърли опит за реформа на данъчното законодателство, което мнозина обвиняват, че дава нечестно предимство на страната в привличането на глобални компании. Под натиска на ЕС и Организацията за икономическо сътрудничество и развитие Швейцария обеща да покрие международните стандарти и да премахне специалните ниски данъчни ставки, от които се възползват близо 24 хил. чуждестранни компании, базирани в страната. Правителството планира да премахне специалния данъчен статут на корпорациите, които в отделни кантони плащат данъци от едва 7.8 до 12 процента спрямо 12 до 24 процента за \"обикновените\" швейцарски компании. В замяна кантоните ще понижат данъците за обикновените компании, за да ги разубедят да напуснат. За да покрие недостига на данъчни приходи от около 2 млрд. шв. франка (1.98 млрд. долара), който ще възникне впоследствие, федералното правителство ще увеличи частта от федералния данък, който кантоните получават. За да успокои притесненията, че корпорациите ще бъдат облагодетелствани за сметка на гражданите, се предвижда вдигане на годишните вноски в държавната пенсионна система с 2 млрд. франка чрез увеличаване на вноските на работодателите и служителите и по-голям дял на федералното правителство. Притежанието на оръжие По-строгия контрол върху оръжията  одобриха 64 срещу 36 процента от гласоподавателите. Европейските ограничения, които засягат и нечленуващата в ЕС Швейцария, защото тя е част от Шенгенското пространство на отворени граници, предизвикаха недоволство сред любителите на стрелбата. Ако мярката не бе приета обаче, щеше да се наложи страната да напусне шенгенската зона и системата на Споразумението от Дъблин за бежанците. След терористичните нападения в Париж и други европейски градове през 2015 година през 2017 г. ЕС затегна законите за придобиване на полуавтоматични оръжия като използваните в атаките и улесни проследяването на оръжия в националните бази данни. Първоначално европейското предложение предизвика недоволство в алпийската страна, защото означава да се забрани швейцарската традиция бившите войници да задържат автоматичните си оръжия. Швейцарските власти договориха отстъпки от режима за членовете на многобройните клубове по стрелба, но всяко ограничение, идващо от ЕС, провокира крайнодесни активисти, бранещи швейцарския суверенитет. Швейцария има едно от най-високите нива на частни собственици на оръжия в Европа - близо 48 процента от швейцарските домакинства притежават огнестрелно оръжие. /БТА", "date": "2019.05.20", "title": "Швейцарците одобриха данъчна реформа и затягане на контрола върху оръжията"}
{"url": "https://www.dnevnik.bg/evropa/2019/05/20/3908110_den_po_den_-_kude_i_kak_evropa_glasuva_tazi_sedmica_na/", "text": "Кампанията за изборите за над 750 депутати от 28 страни в Европейския парламент навлезе във финалната си фаза. Гласуването вече е в ход там, където е позволено попълнени бюлетини да се изпращат по пощата - било до избирателната комисия в страната, било до посолството ѝ в друга държава. Общо 427 милиона европейци имат право да участват в изборите. Ето ключовите моменти в предстоящите 7 дни: 23 май, четвъртък Гласуват избирателите на   и  , където по закон вотът се провежда в четвъртък. Британците се включиха в последния момент, защото правителството им не успя да изведе страната от ЕС до 29 март, както бяха първоначалните планове за Брекзит. Няма да има дори екзитпол данни от британските резултати, където продължава с голяма преднина да расте популярността на Брекзит партията на Найджъл Фараж (социолози ѝ дават в момента една трета от гласовете, управляващите консерватори вероятно ще са четвърти). Холандската телевизия обаче ще публикува в 21 часа (22 часа българско време) прогнозни резултати от анкетите с избиратели, след като те са упражнили правото си на глас. Първите официални резултати няма да се обявяват до късно в неделя. Прогнозите за изхода ще се появят в 21 часа българско време, а първите официални данни на Европейския парламент - в полунощ. 24 май, петък Гласуват   и  . 25 май, събота Чехите продължават да гласуват втори ден. Включват се  ,   и  . 26 май, неделя Гласуват всички останали 21 страни, включително  . българско време излизат екзитпол и първи резултати от Германия, държавата с най-много евродепутати.  българско време ще бъдат публикувани екзитпол и първи данни от преброяването на бюлетините във Франция, втората по брой на евродепутатите.  българско време с края на гласуването в Италия започва публикуването на подробни данни от Европейския парламент за прогнозното разпределение на местата.", "date": "2019.05.20", "title": "Ден по ден - къде и как Европа гласува тази седмица на евровота"}
{"url": "https://www.dnevnik.bg/bulgaria/2019/05/20/3908111_kratki_novini_v_severozapadna_bulgariia_shte_ima/", "text": "Провежда се операция за спасяване на българин в планината Олимп Гръцката спасителна служба провежда мащабна операция за спасяване на 25-годишен българин в планината Олимп. Към момента е известно, че той е пострадал тежко, но е жив, предаде БНР. Все още няма информация дали пострадалият българин е изкачвал върха с група, или сам. Пострадалият се намира в местността Кофто, която е скалиста и доста рискована за изкачване. Силна буря с градушка удари Северозападна България Силна буря, придружена с градушка, удари Северозападна България. Най-много са пострадали селата около Монтана. Там градушката е била с големината на лешник. Именно в Монтана са отчетени и най-много валежи - 5 литра на кв/м. Метеоролозите предупредиха за природното явление тази сутрин. Очакванията са бурята да продължи движението си към Централна България. В късния следобед се очаква край Плевен и Ловеч също да вали градушка. Чавдар Маринов е назначен за заместник-министър на земеделието Той е завършил Тракийския университет в гр. Стара Загора със специалност \"Животновъдство\", има и придобита образователно-квалификационна степен \"магистър\" по специалност \"Финансов мениджмънт и маркетинг\" от Висше училище по застраховане и финанси в София, съобщава пресцентърът на земеделското министерство. В периода 2007-2017 г. е заемал редица експертни длъжности в Държавен фонд \"Земеделие\" и Министерството на земеделието и храните. От 2018 г. е изпълнителен директор на Българката асоциация на организациите на производители на плодове и зеленчуци. ", "date": "2019.05.20", "title": "Кратки новини: Провежда се операция за спасяване на българин в планината Олимп"}
{"url": "https://www.dnevnik.bg/politika/2019/05/20/3908109_premierut_borisov_ne_si_govori_s_bratovchedite_si_a/", "text": "Премиерът Бойко Борисов заяви в интервю за Би Ти Ви, че с някои от братовчедите си не се е виждал от 40 г., с други, които са му и съседи, само си махат като се видят, а някои дори е набил. С тези аргументи той отговори на тезата на водача на листата на БСП за предстоящите евроизбори Елена Йончева, която  иска прокуратурата да провери  \"случая с къщата в Барселона\", както и братовчеда на Борисов Радослав Иванов, който управлява бившата му охранителна фирма \"Ипон\".  Той обясни със стари семейни вражди твърденията на опозицията по свой адрес: \"Има двама и съм ги бил и затова не си говорим трайно. Избират познати хора, които преди 25 г. или живеят в Банкя, и като ме питат познаваш ли го? Познавам го. И почват да съчиняват, най-малко ме интересува. Аз не си говоря с тях.\" Той повтори тезата си, че се действа като \"в учебник на КГБ\": \"Там пише, че най добрия начин да унищожиш един човек е да подбереш избрани истини за него и да ги съчетаете в определена комбинация\". Борисов каза, че още преди президентът Румен Радев да поиска от прокуратурата да направи проверка на всички офшорни сметки и фирми на политици, той самият е отправил същата молба и увери, че много скоро може да се очаква резултат. \"Аз много отдавна това съм помолил и то се прави, и знам, че много скоро каквото има, ще се извади и ще се каже\", каза той. Борисов повтори, че къщата в Барселона, за която говори Йончева, е собственост на Александър Чаушев, който вече е потвърдил пред медиите това и разполага с нотариален акт. Премиерът подчерта, че няма други имоти в Банкя, освен къщата, в която живее. Потвърди, че е прехвърлил за управление на братовчед си Радослав Иванов управлението на \"Ипон\" като подчерта, че фирмата е създадена \"на гола поляна\" без приватизация с личния му труд и по времето, когато е бил главен секретар на МВР, не е получавала никакви нови обекти. Премиерът каза, че основната разлика между ГЕРБ и БСП е в реакцията на имотните скандали, чрез които ГЕРБ се \"пречиства\". \"Никой не се е родил премиер, министър или депутат. Нормално е. По-ненормално е да не си дават оставките, ако има проблем\". \"На другите партии не им ли изкарахте същите?! Това са имиджови удари за цялата политическа класа, но при нас това е стандартът, това е разликата\", подчерта лидерът на ГЕРБ. Казуса с подалия оставка зам.-министър на икономиката Александър Манолев, който е с повдигнато обвинение за неправомерно използване на евросредства за къща за гости, функционираща като личен имот, както и публикациите за къщи за гости на семейството на Елена Йончева с думите: \"Моя синковец, единия, има една къща за гости, а колежката от другата страна има три. Нашия не само че плати гаранцията (бел. ред.  мярката му за неотклонение е парична гаранция от 100 хил. лв .) и е с повдигнато обвинение, но ще върне и парите и ще си понесе наказателната отговорност.\" Помолен да коментира и имотния казус на заместника си в партията Цветан Цветанов и последиците за политическата му кариера, сравни политиката с футболната игра - понякога си звезда, друг път резерва. \"Моята битка не е да си връщам партията, защото аз съм я създал, въпросът как партията не без Цветанов, а без Борисов да продължи да е същата партия.\", добави той, помолен да коментира тезата за разцепление между двамата.", "date": "2019.05.20", "title": "Премиерът Борисов не си говори с братовчедите си, а някои дори е бил"}
{"url": "https://www.dnevnik.bg/sport/2019/05/19/3907812_kude_se_narejda_manchestur_siti_sred_velikite/", "text": "Два сезона, 198 точки, пет трофея и един  безпрецедентен требъл  – това е равносметката на \"Манчестър сити\" от последните две години, в които тимът властва в английския футбол. В рамките на седмица \"гражданите\" завършиха успешно сезона със защитата на титлата си във Висшата лига, а после завоюваха и ФА къп, единственото отличие в Англия, което досега липсваше в клубната витрина под ръководството на Пеп Гуардиола. В събота \"Сити\" разгроми \"Уотфорд\" с 6:0, за да спечели ФА къп и да стане първият английски отбор (мъжки, след като дамите на \"Арсенал\" печелят требъл), триумфирал и с трите най-ценни отличия на домашната сцена. Именно каталунският специалист промени \"гражданите\" и в своя трети сезон продължи да води отбора си към върховете. След невероятните успехи, допълнени от историческия домашен требъл, всички се питат дали това е най-великият английски отбор, който някога са виждали феновете на Острова. \"Сити\" и останалите велики В историята на английския футбол всяко десетилетие е имало свой емблематичен отбор. В края на 70-те години на 20 век това е \"Нотингам форест\", по-късно на сцената излиза \"Ливърпул\", властвал в Англия и Европа през 80-те. След това идва ерата на сър Алекс Фъргюсън, белязала най-успешния период в историята на \"Манчестър юнайтед\". Отпечатък в английския футбол оставят Непобедимите на Арсен Венгер в \"Арсенал\", както и \"Челси\" на Жозе Моуриньо. А сега е времето на \"Сити\". \"За мен това е най-великият отбор във Висшата лига, който някога сме виждали. Това, което направиха в последните два сезона, е невероятно. Да спечелиш титлата със 100 точки е историческо, но да я защитиш в такава конкуренция, с предизвикателството на \"Ливърпул\", е нещо фантастично\", каза бившият капитан на \"Манчестър юнайтед\" Гари Невил, спечелил осем титли с \"червените дяволи\". Според Невил в днешно време е много по-трудно титлата да бъде защитена от който и да е отбор, отколкото преди пет, десет или 15 години. За три години Гуардиола промени английския футбол, като решенията на специалиста се превърнаха в тенденция по английските терени. Още по-значимо за постижението на \"гражданите\" е, че те не изневериха на стила си. \"Ако след 10, 15 или 20 години хората говорят за този отбор, това ще бъде, защото футболистите са играли наистина добър футбол и са били силен тим. Това е като книга или филм, които продължават да бъдат четени и гледани\", каза Гуардиола пред Pro Soccer Talk. Той смята, че \"Сити\" не може да бъде сравняван с големите отбори от миналите епохи. Поне не и за момента. \"Може би след 25 години ще се говори, че този тим на \"Сити\" е спечелил много точки, но го е направил с хубава игра. Мисля, че тогава ще мога да се каже, че заслужаваме да сме сред най-добрия \"Юнайтед\", най-силният отбор на \"Ливърпул\", както и тези на \"Челси\", \"Арсенал\" и който искате още. Но сега не е времето, сега не може да се каже\", добави каталунецът. Мисия \"Европа\" Мерилото на един велик отбор винаги е било броят на европейските трофеи, които печели. А при \"Манчестър сити\" те все още липсват. Гуардиола беше привлечен на \"Етихад\" с целта да качи \"гражданите\" на европейския връх, но в първите си три сезона не успява. През 2016-2017 \"Сити\" отпадна на осминафиналите, а в последните две години четвъртфиналите са таванът за тима. \"Откакто Пеп е в Англия, всички говорят за Шампионската лига, но аз съм съгласен, че Висшата лига е по-трудното състезание за спечелване. Тук трябва да си на ниво много дълго време, а в Европа и късметът играе голяма роля. \"Сити\" нямаше късмет с \"Тотнъм\", но беше по-добрият отбор в рамките на двата мача\", добавя Невил. Бившият бранител смята, че рано или късно с Гуардиола начело \"Сити\" ще бъде претендент за отличието в Шампионската лига. \"Той е печелил трофея два пъти с \"Барселона\", едва ли са много хората, които знаят по-добре от него какво е да спечелиш, така че не бива \"Сити\" да бъдат отписвани.\" \"Великите спортисти са големи състезатели и те не се отказват никога. Няма да чуете от мен думата \"достатъчно\", аз искам да печеля пак и пак. Първата титла беше сладка, но не се задоволяваме с нея, а искаме още и още. Мечта е за всеки да спечели Шампионската лига, разбира се, затова ще продължим да я преследваме\", обеща Гуардиола.", "date": "2019.05.20", "title": "Къде се нарежда \"Манчестър сити\" сред великите английски отбори"}
{"url": "https://www.dnevnik.bg/sport/2019/05/20/3908125_mechtata_na_alonso_za_pobeda_v_indi_500_ugasna_sled/", "text": "Двукратният световен шампион във Формула 1 Фернандо Алонсо няма да успее да покори \"Тройната корона\" в моторспорта и през 2019 г., след като се провали в \"500-те мили на Индианаполис\". Той не успя да се класира за състезанието, което е в края на седмицата. Испанският пилот преследва победа в легендарната американска надпревара, след като тя е единствената, която му остава от короната. Неофициалното звание се формира от победа в Гран при на Монако във Формула 1, успех в \"24-те часа на Льо Ман\" и победа в \"Инди 500\". В историята единствено Греъм Хил е печелил и трите състезания. Алонсо е печелил в Монако два пъти, а в \"Льо Ман\"  триумфира преди година с прототип на \"Тойота\" . В дебюта си в САЩ през 2017 г. испанецът  отпадна заради технически проблем . През тази година в тренировките Алонсо не беше на висота със своя \"Макларън\", като му остана последен шанс, участвайки във финалната квалификация, определяща последните три места на решетката между шестима пилоти. Испанецът обаче даде четвърти резултат, като средната му скорост беше 227.353 мили в час. Той изостана с 0.019 мили от Кайл Кайзер. \"Трудна седмица за нас, но няма какво да се направи. Никога не е лесно в \"Инди\", но провалите идват, за да можеш да се поправиш и да започнеш да печелиш\", каза Алонсо. В края на 2018 г. той прекрати кариерата си във Формула 1, за да се насочи към покоряването на \"Инди\". Той ще участва и в \"24-те часа на Льо Ман\". В Световния шампионат за издръжливост испанецът и съотборниците му в \"Тойота\" имат четири победи от седем старта, а сезонът завършва с битката на френското трасе. Наскоро Алонсо загатна, че може и да направи  изненадващо завръщане във Формула 1 .", "date": "2019.05.20", "title": "Мечтата на Алонсо за победа в \"Инди 500\" угасна след провал в квалификацията"}
{"url": "https://www.dnevnik.bg/bulgaria/2019/05/18/3906755_novite_invalidni_pensii_namaliaha_vnezapno_s_edna_treta/", "text": "След като от година на година пенсионерите инвалиди нарастваха, докато броят им надхвърли половин милион души, или една четвърт от всички пенсионери, в края на миналата година е постигнат обрат. Вероятната причина обаче не е подобряването на здравния статус на населението и на прецизността на медицинската експертиза, а затягане на условията, по които се определя процентът на увреждането. Това следва от публикувани от Националния осигурителен институт данни за пенсиите през 2018 г. и преглед на \"Дневник\" върху промените в нормативната уредба през този период. Миналата година е първата, в която НОИ отчита макар и незначително намаление на пенсионерите инвалиди - с 1192-ма души, или 0.2%. Ако се разгледат данните за новите пенсионери инвалиди за последното тримесечие обаче, се виждат драстични разлики. В периода септември - декември 2018 г. общият брой на пенсионерите с новоотпуснати лични пенсии за инвалидност е намалял с близо 36% в сравнение със същия период на 2017 г., се вижда от бюлетина на НОИ. Намалението на новите пенсионери сред кандидатите със степен на увреждане от 50 до 70.99 на сто е 37.8%, при хората от 71 до 90% спадът е с 40.4%, а при още по-тежко увредените - с 22.3% Освен това по-малък е и броят на пенсионерите с възстановени след преосвидетелстване пред ТЕЛК пенсии - 25 735 през последното тримесечие на 2017 г. и 23 604 души през миналата. Общото намаление за периода е 8.3%, като най-малко е за групата с процент трайно намалена работоспособност от 50 до 70.99% - с -3.1%. В другите две групи разликата е съответно 12.4% и 12.6%. В същото време с над 60% нарастват хората, чиито пенсии са прекратени, защото са загубили необходимия процент работоспособност или степен на увреждане. Докато през последното тримесечие на 2017 г. са прекратени пенсиите на 843-ма души, през същия период на миналата броят им е 1370. Най-голямо увеличение на \"оздравелите\" има в групата с намалена работоспособност между 50 и 70.99 на сто – 72.4%. Чувствително увеличение има в групата с процент между 71 и 90 на сто – 44.0%. Единствената нормативна промяна, настъпила в периода с това значително намаление на новите пенсионери инвалиди и прекратяването на по-рано отпуснати пенсии, е  Н аредбата за медицинската експертиза,  която е в сила от 3 август 2018 г. Според нейните правила инвалидността вече не се определя в граници между 50 и 100% в зависимост от придружаващите заболявания на пациента, а има точно определен процент само за основното заболяване. Съпътстващите заболявания се взимат предвид само при тежки болести и увреждания. Сред аргументите за промяната преди половин година беше, че преди измененията се е стигало до ситуации, когато хора с множество не особено тежки проблеми, които са способни да работят и не са много сериозно затруднени във всекидневието си, имат същия процент като пълни инвалиди например. Според анализа, изготвен от национално представените организации на и за хората с увреждания, при 14.5% от хората, които са останали с над 50 на сто нетрудоспособност, се понижава групата инвалидност и съответно пада и социалната подкрепа. А други 4.7% от хората са отпаднали от системата на социална подкрепа поради намаляване на досегашния им процент под 50. Данните на НОИ за септември - декември обаче показват, че делът на засегнатите неблагоприятно е много по-голям.  През март здравното министерство предложи проект на промени в Наредбата за медицинската експертиза със смекчен вариант за оценка. Според него съпътстващите заболявания на хората с намалена трудоспособност все пак ще се взимат предвид. Идеята е това да става, когато водещото заболяване води до над 50 на сто нетрудоспособност, а някое от другите съпътстващи също носи поне такъв процент или по-голям. При тези обстоятелства крайната оценка за това доколко човекът е нетрудоспособен ще се изчислява по специална формула, като от общия сбор на процентите на съпътстващите болести ще се взима 20 на сто и сумата ще се прибавя към процента на водещото заболяване. Измененията обаче все още не са приети. Те бяха отхвърлени и от Националния съвет за хора с увреждания, като националните организации на хората с увреждания продължават да настояват за по-сериозно признаване на съпътстващите заболявания. Неправителственият сектор иска също в новата наредба да се предвиди възможност хората, засегнати от досегашните правила и чийто процент неработоспособност е бил намален, да могат да се явят за преосвидетелстване. И да минат нова оценка по новите правила, а не да трябва да обжалват старата, като чакат дългите процедури за това. Засега работата по тази наредба, както и по други спорни теми, е замразена поне до евроизборите. Обяснението на здравните власти пред неправителствения сектор за протакането е, че се търси максимален консенсус, повече мнения, за да се направят най-добрите правила, приемливи за повече хора и организации. Тези аргументи на пръв поглед звучат добре, но дългото отлагане е сериозен проблем, особено за ощетените и за тези, които продължават да бъдат преосвидетелствани по досегашния ред, без да им се признават съпътстващите болести, коментираха пред \"Дневник\" от организации, участващи в консултациите. Те поискали и нови данни за анализ на действието на наредбата, защото продължават да се увеличават хората, ощетени от правилата.", "date": "2019.05.20", "title": "Новите инвалидни пенсии намаляха внезапно с една трета"}
{"url": "https://www.dnevnik.bg/razvlechenie/2019/05/20/3907397_igrai_i_specheli_s_igrata_aladin/", "text": "Най-новият прочит на известната история от \"Приказки от хиляда и една нощ\" ще се появи на голям екран под режисурата на Гай Ричи. Красивата игралната приказка \"Аладин\", в която Уил Смит се превъплъщава в ролята на духа от вълшебната лампа и сбъдва желанията на един уличен крадец, ще тръгне по кината у нас на 24 май. Играта  на \"Дневник\" и \"Форум Филм България\", посветена на филма, започва днес и ще продължи до полунощ на 2 юни. Участниците, дали поне един верен отговор, ще участват в жребий за една от десет специални награди, които са: - 5 двойни билетa за филма \"Аладин\"; - 2 комплекта от чанта и ключодържател от филма \"Аладин\"; - 2 комплекта от тениска и татуировки от филма \"Аладин\"; - 1 брой кукла на Жасмин от филма \"Аладин\" Ако отговорите правилно на двата въпроса (от първо и второ ниво), потребителското ви име влиза два пъти в списъка за теглене на жребия за наградите. Не е задължително да участвате и в двете нива, но повече отговори носят и повече шанс за награди. Ако имате един верен отговор от двете нива - името ви влиза веднъж в списъка. Всички правила и условия за участие в играта може да видите  тук.   Жребият ще бъде изтеглен на 3 юни 2019 г. и тогава ще бъдат обявени наградените. В  играта  може да участва всеки потребител, регистриран в  id.capital.bg . Ако нямате профил, може да си направите такъв  тук  - става бързо. От един профил може да се отговаря само веднъж във всяко ниво. След като веднъж изберете отговор в ниво на  играта  и натиснете бутона \"Отговори\", той се запомня и нямате възможност да променяте избора си. Играта е  тук . \"Дневник\" ще следи интересните новини около филма и заедно с \"Форум Филм България\" ви пожелава успех.", "date": "2019.05.20", "title": "Играй и спечели с играта \"Аладин\""}
{"url": "https://www.dnevnik.bg/razvlechenie/2019/05/20/3906880_pravila_i_usloviia_za_uchastie_v_igrata_aladin/", "text": "1. Организатори: \"Икономедиа\" АД, София, ул. \"Иван Вазов\" №20 и \"Форум Филм България\" ЕООД, София, ул. \"Брегалница\" 43, ет. 4 20.05.2019 г., 10:00 часа – 02.06.2019 г., 23:59 часа   - 5 двойни билетa за филма  ; - 2 комплекта от чанта и ключодържател от филма  ; - 2 комплекта от тениска и татуировки от филма  ; - 1 брой кукла на Жасмин от филма  . 4. Правила за участие в играта: а) Играта е отворена за участие на всички български граждани, навършили 18 години, с местоживеене в Република България. Изключение правят лицата, които са съдружници, акционери или работят по трудово правоотношение или въз основа на друг договор за някой от организаторите или са заети в дейност, свързана с реализацията, осигуряването и администрирането на играта, както и техните семейства. б) Участието в играта е безплатно. За да се включите в играта, трябва да сте регистриран потребител на \"Икономедиа\" (в id.capital.bg - може да се регистрирате  тук ). Преди да отговорите на първия въпрос, е необходимо да попълните формата, която се появява, след като натиснете бутона \"Отговори\". С нея предоставяте трите си имена по лична карта и актуален телефон за връзка. Тези данни няма да станат част от публичния ви профил в id.capital.bg. Те ще бъдат използвани само във връзка с участието ви в играта. в) Всяко физическо лице има право на участие само през един потребителски профил, регистриран в id.capital.bg. г) С тази допълнителна регистрация за играта се приема, че участникът е приел безусловно настоящите общи условия и правила, задължава се да ги спазва и предоставя данните си при регистрацията за целите на играта ( ). д) Участието в играта се изразява в даване на минимум един верен отговор на въпросите, задавани в хода на играта на  https://www.dnevnik.bg/aladin   а) В периода на провеждане на играта организаторите всяка седмица обявяват ново тематично ниво, което включва въпроси, свързани по някакъв начин с филма  б) Играта продължава 14 дни. Към всяко ниво се публикува по един въпрос. Участниците могат да отговарят на въпроса от всяко ниво в рамките на 7 дни от задаването на въпроса. Всеки участник, дал правилен отговор на поне един от въпросите, зададени в рамките на играта, може да участва в играта. Всеки правилен отговор на въпрос добавя името на участника по веднъж в списъка на участниците, сред които ще бъдат изтеглени наградите. Етапите на играта са, както следва:   В 10:00 часа на  ще бъде публикуван първият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  . в 23:59 часа нивото се затваря за гласуване. В 00:01 часа на  г. ще бъде публикуван вторият въпрос от играта и три възможности за отговор. За да участват в играта, потребителите трябва да изберат един от трите възможни отговора и да натиснат бутона \"Отговори\". На  г. в 23:59 часа нивото се затваря за гласуване. в) Жребият за всички награди се тегли на   г. г) Всеки участник може да отговаря на неограничен брой въпроси, включени в играта, като името му ще бъде включвано в списъка с участниците, между които се разпределят наградите, толкова пъти, на колкото въпроса е дал верен отговор. д) Всеки участник може да отговори на един и същ въпрос, зададен в рамките на играта, само един път. Затова, когато избере отговор от предложените варианти и натисне бутона \"Отговори\", отговорът му се регистрира от системата и повече не може да бъде променян. е) Единствено участници, дали верен отговор на въпрос, включен в играта, имат правото да се борят за обявените награди. Участниците, посочили верни отговори на зададените въпроси и в двата етапа на играта, участват в томболата за разпределение на 5-тте двойни билета за филма  6. Процедура за разпределяне, обявяване и получаване на наградите: а) Наградите се предоставят на участници, отговарящи на условията за участие в играта, обявени в настоящите правила. б) Печалбите се разпределят чрез жребий след края на играта и имената на победителите ще бъдат обявени в публикация на  http://www.dnevnik.bg/ на   г. Тегленето на наградите се извършва в присъствие на представители на организаторите. в) Победителите в играта се уведомяват за наградата си чрез съобщение на електронната поща, с която са се регистрирали в id.capital.bg, или в телефонен разговор на посочения от тях номер. Когато участникът се уведомява по електронна поща, същият е длъжен в 2-дневен срок да се свърже с организаторите. В случай че не се съобрази с горепосочения срок, участникът губи правото да използва наградата си и организаторите имат право да я предоставят на друг участник, отговарящ на условията на играта. г) Спечелил участник, който е предоставил грешен, непълен или неточен телефон и електронна поща, вследствие на което организаторите не са се свързали с него, губи правото да ползва спечелената награда. д) Организаторите не носят отговорност в случаите, при които участникът по някаква причина не е успял да се свърже с тях и да уточни необходимите детайли. е) Организаторите не носят отговорност, в случай че някой от наградените е възпрепятстван да получи и използва наградата си. ж) При получаване на наградата на място печелившият участник удостоверява самоличността си с представяне на лична карта. з) Със съгласието си да получи наградата участникът се съгласява да бъде фотографиран, излъчван, показван и обявяван по всякакъв начин в публичното пространство, в електронни медии като печеливш в играта, без каквото и да било допълнително заплащане от страна на организаторите на играта. и) Всеки участник в играта може да се свърже с организаторите за допълнителна информация на e-mail  internet@dnevnik.bg  и телефон 02/461 53 00 (от понеделник до петък между 8 и 18 часа). 7. Информация за обявените в играта награди:  а) Наградите, предоставяни в рамките на играта, не могат да се преотстъпват и да бъдат заменяни за паричната им равностойност. б) Ако участниците, избрани за печеливши, не отговарят на някое от условията, посочени в настоящите общи условия и правила, организаторите имат право да изберат чрез жребий други печеливши. в) Наградите за играта, посветена на  са само и единствено   от чанта и ключодържател, 2 комплекта от тениска и татуировки и 1 брой кукла на Жасмин от филма, на който е посветена Играта, и 5 двойни билета за филма, на който е посветена Играта. Билетите могат да бъдат ползвани в кино по избор на победителя от веригите \"Синема сити\" ( www.cinemacity.bg ) и \"Кино Арена\" ( www.kinoarena.com ). След като победителят посочи конкретно кино от веригата, организаторите уведомяват съответното кино за имената на победителя и той може да ползва своята награда. г) Кинобилетите за филма  важат за периода   в ден и час, избран от победителя, според програмата на посоченото от него кино. 8. Ограничаване на отговорността: а) Организаторите не носят отговорност за предоставяне на награди, предявени извън сроковете, посочени в тези общи условия и правила. б) Организаторите не носят отговорност за неполучени награди поради предоставен от участника грешен или непълен адрес или телефон за връзка или в случай на възникване на техническа грешка при опит да се свържат с участниците. в) Организаторите не носят отговорност в случай на неуспешен опит за участие, дължащ се на забавена връзка, дефектно или неуспешно електронно предаване на данни, повреда на комуникационната връзка независимо от причината по отношение на оборудване, системи, мрежи, линии, сателити, сървъри, компютри или доставчици, използвани по отношение на тази игра, и каквато и да е друга техническа неизправност. г) Организаторите не носят отговорност, ако в посоченото от победителя кино в избрания от него ден и час, в които иска да си ползва наградата, филмът  не се излъчва. 9. Спорове: Евентуалните спорове между организаторите на играта и участниците се решават чрез преговори, а при невъзможност за постигане на споразумение - чрез намесата на компетентните органи. 10. Лични данни: а) Организаторите декларират, че няма да предоставят събраните лични данни на участниците във връзка с Играта на трети лица освен в предвидените от закона случаи. б) Организаторите информират участниците, че предоставените от тях лични данни ще бъдат записвани и използвани единствено и само във връзка с настоящата игра във връзка с информирането на участниците за начало на нови промоактивности, организирани от \"Икономедиа\" АД. в) Всеки участник има право по всяко време да поиска от организаторите да заличат, коригират или блокират негови лични данни, като направи това писмено на адрес: София 1000 ул. \"Иван Вазов\" 20, \"Дневник\", за играта   или на електронната поща на организаторите:  internet@dnevnik.bg г) Ако участник поиска данните му да бъдат заличени или блокирани по време на играта, организаторите автоматично приемат, че участието му в играта се прекратява, тъй като регистрацията е условие за участие. 11. Други условия: а) Организаторите могат да прекратят играта преждевременно, в случай че настъпят материални злоупотреби, нарушаване на правилата или форсмажорни обстоятелства. В тези случаи на участниците не се дължи компенсация и не се предоставят награди. б) Организаторите си запазват правото да променят или допълват настоящите общи условия и правила по всяко време, като промените влизат в сила след публикуването им нa  https://www.dnevnik.bg/aladin  на 20.05.2019 г. 12. Приложимо право: а) Настоящите официални правила се подчиняват и тълкуват в съответствие със законодателството на Република България.", "date": "2019.05.20", "title": "Правила и условия за участие в играта \"Аладин\""}
{"url": "https://www.dnevnik.bg/politika/2019/05/20/3908100_borisov_niama_namerenie_da_podava_ostavka_sled/", "text": "Премиерът Бойко Борисов няма намерение да подава оставка какъвто и да е резултатът от евроизборите, защото \"няма защо\". През юни и юли той очаква България да бъде поканена за чакалнята на еврозоната, да падне мониторингът по механизма по сътрудничество и проверка и да има развитие по влизането на страната в зоната \"Шенген\" по въздух и вода. В интервю за Би Ти Ви, дадено заедно с водача на евролистата на ГЕРБ, партийният лидер сравни имотните скандали в България със ситуацията в Австрия, където вчера правителството падна заради афера на коалиционния партньор на управляващите. \"Видяхте в Австрия - при нас е същото. Най-доброто място за живеене в Европа е Австрия, устойчива демокрация. Никоя държава не се е справила с този манталитет на човека да иска да придобие собственост.\" Еврокомисарят Мария Габриел добави, че в такава ситуация се поема отговорност, важното е да се взимат мерки и ГЕРБ очаква да види това и от други представители на политическата класа. В отговор на въпрос дали България не се справя с контрола на европарите покрай отклоняването на пари от проекти за къщи за гости, тя отрече категорично и изнесе данни, че България е в златната среда на ЕС както по докладвани опити за измама, така и при злоупотребите. По думите й системата ИСУН, каквато не е функционирала при финансирането на проектите на къщи за гости, е механизмът за електронна прозрачност и ако беше действала по-отрано, щеше веднага да извади злоупотребите. Мария Габриел посочи, че като кандидат-евродепутат е готова да работи повече за малки проекти, видими в общините и за цифровизацията. \"България има имидж като страна, на която може да се има доверие, но и която задава приоритети в дневния ред ЕС, какъвто са Западните Балкани\", добави българският еврокомисар. Премиерът Борисов повтори критиките си към държавния глава за започнатите консултации за нов главен прокурор като подчерта, че това не е в неговите правомощия и е намеса в работата на съдебната власт. Изтъкна, че като министър-председател не се бърка в този процес, защото изпълнителната власт \"няма роля\" в него. Помолен да коментира разследване на Би Ти Ви, според което фирма на депутат от ГЕРБ съхранява неправилно опасни вещества на територията на \"Химко\" Враца, премиерът отговори, че не познава човека, но той би трябвало да реши сам проблема. \"Ако не, ще дадем пари, ще ги изчистим и после знаете какво се случи с Баневи...\", каза Борисов.", "date": "2019.05.20", "title": "Борисов за пореден път: Оставка след евроизборите не подавам, няма защо"}
{"url": "https://www.dnevnik.bg/evropa/evropeiski_parlament/2019/05/20/3908132_zashto_centristite_v_evroparlamenta_sa_gotovi_da_se/", "text": "Бъдещата центристка група в Европейския парламент вече не трябва да се нарича \"либерална\". А това може да я наклони повече наляво, пише EurActiv. Премахването на думата \"либерали\" е предварително условие за привличането на членовете на партията на френския президент Еманюел Макрон. Сегашният председател на групата на Алианса на либералите и демократите за Европа (АЛДЕ) Ги Верхофстад наскоро призна това в интервю за \"Фигаро\". Изискването на французите не е просто суета. Във Франция, както и в Южна Европа, където новата група се надява да сключва съюзи с по-леви партии, либерализмът бива критикуван в пресата, а в тамошните езици терминът всъщност има икономически подтекст. Морална стойност на север, икономическа на юг Европейските институции често биват обвинявани, че са \"ултралиберални\" и че жертват социалното развитие в полза на пазарната икономика. Маастрихтският договор и правилото, че бюджетният дефицит не трябва да превишава 3% от БВП, биват демонизирани. Дори и Франция да спазва тези критерии, те са обвинявани за всички злини. Французите имат слаб интерес към споразуменията за свободна търговия. А осигуряването на финансова подкрепа и данъчни облекчения след кризата с \"жълтите жилетки\" показва, че хората на Макрон одобряват държавната намеса. Приемането на промяната от сегашните членове на групата обаче е деликатен въпрос, защото терминът \"либерален\" е дълбоко вкоренен за някои от тях. Особено в Скандинавия и Холандия, където няма същото значение, защото се отнася до демократични ценности и свободна търговия. Защитниците му казват, че либерализмът е ясна програма, способна да се изправи срещу \"нелиберализма\", защитаван особено в Унгария, където премиерът Виктор Орбан говори за \"нелиберална демокрация\". Разширяване на групата наляво Изоставянето на термина \"либерален\" цели и да размекне клонящите по-наляво европейци, които са привлечени от Макрон. Генералният секретар на партията на президента \"Република, напред\" Станислас Герини в началото на май се срещна с италианската Демократическа партия, дългогодишен член на групата на Прогресивния алианс на социалистите и демократите в Европейския парламент. Португалският премиер, социалистът Антонио Коща, също подкрепи листата на Макрон, което обаче не му попречи на следващия ден да похвали  Франс Тимерманс,  кандидат на социалистите за председател на Европейската комисия. Италианската и португалската партии следователно изглеждат по-отворени към сътрудничество или дори към сформирането на коалиция, отколкото към идеята за присъединяване към нова центристка група. Германските Зелени  също са сред целите  на прогресивния алианс. Те се очаква да имат повече от 20 евродепутати в бъдещия Европейски парламент.", "date": "2019.05.20", "title": "Защо центристите в Европарламента са готови да се откажат от думата \"либерали\" в името си"}
{"url": "https://www.dnevnik.bg/sviat/2019/05/20/3908138_shvedskata_prokuratura_poiska_asanj_da_bude_arestuvan/", "text": "Шведската прокуратура е поискала Джулиан Асанж да бъде арестуван по обвинение в изнасилване, съобщи агенция \"Ройтерс\". Това е първата стъпка за екстрадицията на Асанж от Великобритания в скандинавската държава. В момента той излежава 50-седмична присъда на Острова за неспазване на условията на освобождаването си под гаранция. Решението дойде, след като Асанж  бе арестуван от британската полиция  след седем години укриване в еквадорското посолство в Лондон. Междувременно в Съединените щати също го очаква съд - заради публикуването на хиляди класифицирани военни и дипломатически документи. Разследването срещу него в Швеция за изнасилване на две жени бе прекратено през 2017 г. Тогава прокуратурата обяви, че \"всички възможности\" за работа по случая са изчерпани. Шест месеца по-рано той бе разпитан в еквадорското посолство. Адвокат на основателя на \"Уикилийкс\" нарече решението срамно за Швеция. Той обаче добави, че клиентът му иска да помогне на разследването и единственото, от което се опасява, е екстрадиция в САЩ. По-рано Би Би Си отбеляза, че ако тази стъпка бъде направена, на британските власти ще се наложи да решат коя молба за екстрадиция да удовлетворят. В момента Асанж е в британски затвор -  той бе осъден на 50 седмици заради това , че наруши условията на гаранцията си, укривайки се в еквадорското посолство. В позиция на \"Уикилийкс\" се казва, че разследването в Швеция ще даде на Асанж възможност \"да изчисти името си\".", "date": "2019.05.20", "title": "Шведската прокуратура поиска Асанж да бъде арестуван"}
{"url": "https://www.dnevnik.bg/sviat/2019/05/20/3908126_video_miliarder_plati_studentskiia_dulg_na_cial_vipusk/", "text": "Робърт Ф. Смит, един от най-богатите чернокожи американци, изненадващо обяви в речта си при дипломирането на възпитаниците на колежа \"Морхаус\" в неделя, че ще плати студентските задължения на целия випуск 2019. Сумата тепърва ще бъде уточнена с ръководството на едно от най-авторитетните висши училища за афроамериканци в САЩ, но със сигурност става дума за много милиони долари. От колежа обявиха, че цялото дарение, предоставено от Смит, възлиза на около 40 млн. долара. Във випуска има около 400 завършили студенти, а Теранс Диксън, вицепрезидент на колежа по въпросите на набирането на студенти, обясни, че средната задлъжнялост на възпитаниците в края на обучението е 35-40 хиляди долара на човек. Смит е главен изпълнителен директор на базираната в Остин, щата Тексас, непублична компания за дялово инвестиране Vista Equity Partners. Дейвид Томас, президентът на \"Морхаус\" заяви след това, че не е знаел за решението на милиардера. \"Семейството ми прави дарение за премахване на техните студентски дългове\", каза Смит пред стъписаното множество от около 7500 души и зяпнали от изумление хора на трибуните зад него. \"Това е подаряване на свобода\", добави той и отправи предизвикателство към други заможни афроамериканци, както и към дипломантите на \"Морхаус\" да последват примера му по други университети и институции на общността. Някои от студентите не вярваха доста след това и чатовете избухнаха с въпроси дали вярно са чули, разказва \"Уолстрит джърнъл\". Един от тях, отгледан от самотната си майка, описва, че когато се качил на подиума да получи дипломата си, попитал Смит наистина ли дългът му е покрит от него. \"Той ми каза: \"Върви и прави добри неща по света, не се притеснявай за задълженията си.\" Изданието припомня, че през април публикува анализ, в който се обяснява, че не само студентските дългове в САЩ са за стотици милиарди долари, но и че възпитаниците на предпочитаните от афроамериканци университети и колежи са доста по-задлъжнели от останалите си връстници студенти. Смит е роден в семейство на директори на училища, израства в Денвър и учи индустриална химия в \"Корнел\". След това той работи в няколко компании, включително Kraft General Foods, след което продължава да учи в Columbia Business School. После Смит става служител на Goldman Sachs, където помага на банката за инвестициите в технологичния сектор. През 2017 г. той се включи в кампанията Giving Pledge, в която някои от най-богатите хора на планетата поемат ангажимент да дарят за благотворителни цели над половината от личното си състояние.", "date": "2019.05.20", "title": "Видео: Милиардер плати студентския дълг на цял випуск в САЩ"}
{"url": "https://www.dnevnik.bg/sviat/2019/05/20/3908168_ukrainskiiat_prezident_razpusna_parlamenta_minuti_sled/", "text": "На тържествено заседание на Върховната рада - украинския парламент, Володимир Зеленски положи днес клетва като президент на Украйна и разпусна парламента, предадоха осведомителните агенции. Той реши да не изчаква вота, който би трябвало да се състои през октомври, предаде \"Франс прес\". \"Разпускам парламента\", заяви той пред депутатите и делегациите от чужбина, събрани на тържествено заседание на Върховната рада. АФП напомня обаче за \"юридическите неясноти около възможността той да започне съответната процедура, изискваща спазването на множество условия\". \"Задължавам се с всички свои дела да отстоявам суверенитета и независимостта на Украйна, да се грижа за благото на Отечеството и за благосъстоянието на украинския народ, да отстоявам правата и свободите на гражданите, да спазвам Конституцията на Украйна и законите на Украйна, да изпълнявам задълженията си в интерес на всички сънародници, да повишавам авторитета на Украйна в света\", каза новият държавен глава. Зеленски заяви, че негова първа задача на президентския пост ще бъде прекратяването на огъня в Източна Украйна. Той призова украинците да се връщат в страната.", "date": "2019.05.20", "title": "Украинският президент разпусна парламента минути след като положи клетва"}
{"url": "https://www.dnevnik.bg/ot_vas/novini_ot_vas/2019/05/20/3908119_fotoizlojba_-_podvodniiat_sviat_na_cherno_more/", "text": "Кадрите, включени в изложбата, са заснети изцяло на свободно гмуркане по цялото българско черноморско крайбрежие.", "date": "2019.05.20", "title": "Фотоизложба - подводният свят на Черно море"}
{"url": "https://www.dnevnik.bg/analizi/2019/05/20/3908178_zashto_norvegiia/", "text": "\"Отнеха почти всичко на България! Останаха само децата. Не позволявайте да отнемат и тях чрез \"Норвежкото еничарство\"!\" Този призив сред много други подобни се носи из \"Фейсбук\". Българските медии преливат от абсурдни истории за това как Норвегия е узаконила педофилията и инцеста, как там отнемат деца на воля и ги дават на педофили и еднополови двойки (много медии не искат да правят разлика), как до 2050 Норвегия планира 90% от двойките да бъдат еднополови и как налага същите гадости на все още невинна и беззащитна Източна Европа. Която, разбира се, се нуждае от защита. Статиите се позовават на \"очевидци\", а не на конвенционални медии, статистики и изследвания, защото те са все източници в ръцете на финансираните западни грантаджии, евреи, либерали, хомосексуалисти и неверници, които са едно и са зла сган, която ще ни отнеме свидното минало, свещеното семейство и православната вяра. Тези същите официални медии и институции искат да ни отнемат и турското робство! И, естествено, някой пак трябва да ни защити. Защо Норвегия? Защо педофили? Защо инцест? Как така турското робство и Норвегия бяха предизборно сготвени и сервирани на българската софра като една манджа? Нека, първо, да погледнем откъде идва този по-пълноводен от Волга поток? Ами оттам идва, от Русия. Хвърлете поглед в руските медии и ще видите, че агресивният норвежки разпад е тема, бликаща със страшна сила от всички руски медийни кътчета. Няма нужда човек да е посветен изследовател, за да види ясно - Русия води онлайн безпощадна нравствена Отечествена война срещу Норвегия. Но защо? Норвегия е малка страна, 5 милиона население, мирна, не е член на Европейския съюз, човек би си помислил, че хибридните комисари по-скоро биха я похвалили, вижте колко хубаво е ако не си в ЕС. Норвегия е болезнен трън в очите на Москва. Генералният секретар на НАТО Йенс Столтенберг е норвежец. При това социалист норвежец, истински социалист, от тези, дето събират особено крайната съветска омраза. Ученията на руския флот се провеждат пред очите на Норвегия. Доналд Тръмп нарича Норвегия \"очите на НАТО\". Норвегия увеличи контингента си от американски специални части. Миналата година НАТО проведе едни от най-големите си в Норвегия учения с участието на 40 000 военни. Норвегия има и обща граница с Русия. Натовска граница. И други имат, но Русия разиграва различна игра с балтийските държави, бивши съветски републики, които поне на теория са лесна плячка за Русия и където нейната пропаганда разчита най-вече на историята за незачитане на правата на руските малцинства. Норвегия обаче далеч не е лесна плячка, а и Москва пази горчив спомен от опита си да превземе Финландия, която днес поддържа висока степен на неутралност и внимава с Русия. Норвегия е основен конкурент на Русия в интересите към северните полярни територии. Климатичните промени разтапят ледовете и отварят нови възможности за северни морски маршрути. През 2007 година Русия заби знамето си на дъното на морето на Северния полюс. Претенции към шелфа на Северния полюс имат основно Канада и Дания, но Норвегия също е наблизо, пък е и държава със сериозен опит в добив на петрол в дълбоки северни води. Една от идеите на руското знаме, забито на дъното, е да направи заявка за права върху очакваните богати залежи от газ и петрол там. Сергей Лавров, вечният руски външен министър, навремето заяви, че номерът със знамето не е заявка на териториални претенции към Северния полюс, но е част от опита на Русия да установи дали полюсното дъно е част от руския континентален шелф. Норвегия е и много лош политически пример за Русия. Тя е страна, която преди няколко десетилетия не беше цветуща. През 1971 година, когато Норвегия открива петролните си залежи, норвежецът е малко по-богат от гърка. Благодарение на некорумпираната и умна експлоатация на петролните и газовите си залежи норвежците са днес сред най-богатите жители на планетата. Огромните петролни, газови и всякакви други залежи преди всичко корумпират Русия, а според някои политици и изследователи непредвидимите движения на цената на петрола са основна причина за разпада на Съветския съюз, загубата на който Владимир Путин се опитва да компенсира с дребни завоевания в Грузия, Украйна, Сирия, Черна гора или Северния полюс и други дребни и в голяма степен символични територии. За Русия Норвегия е много нежелан пример как могат да се управляват природни ресурси. Не бива обаче да взимаме пример от Норвегия, те са морално разложени педофили и mother*****. Нищо че интернет е буквално наводнен с руски порнографски сайтове на тема инцест. Русия трудно може да намери някакво рационално обяснение защо Норвегия е лоша. Щом всичко е наред, значи моралът е гнил. Русия води тази война предимно за вътрешна консумация и в жанра \"Браним Русия\". Но ако тя се прихване на почвата на глупостта на някоя друга територия, още по-добре. Пък и друго си е, когато браним Русия, да браним и някой друг славянски или псевдославянски народ. И така, НАТО, Северният полюс, петролната политика и политическата завист превръщат Норвегия в страна, от която на Кремъл буквално му се повръща. И Кремъл повръща през нискобюджетната си интернет хибридна уста. А онова, което тази уста бълва, залива вече и България, без българинът да има и най-малката представа защо, по дяволите, Норвегия. Разбира се, да виним само Русия за всички нелепости по адрес на Норвегия не е сериозно. Социалните медии по своята природа разпространяват фалшиви новини с невиждана и все още неовладяема скорост. Те носят сериозна вина. Провинциалната затвореност на България е фактор за норвежки страх и ужас. Тежките деформации на българската историография също помагат. Пасивната и нечленоразделна българска православна църква засилва страховете със своята средновековна неграмотност, от която се възползват амбициозни и сладкодумни евангелисти, за които хуленето на Норвегия е също плодотворна почва за ултраконсервативни проповеди. Почти пълното отсъствие на активна социална политика в България и предишни хибридни битки са затвърдили защитата на \"това, което става в семейството, остава в семейството\", доктрина, според която срамът от семейният побой е по-неприемлив от самия побой. Много от коментарите под тази статия ще бъдат доказателство за високохранителния органичен разтвор, в който расте планктонът на тежкото съмнение към чуждото. Хибридните кампании са силно опортюнистични, те имат нужда от добра среда и слаба имунна система. Те се разпространяват по каналите и чрез темите на глупостта и съществуващите страхове и стереотипи. Затова не бива да мислим, че кампанията срещу Норвегия и разпространението на заразната ѝ глупост в България са замислени и планирани някъде в мазетата на Кремъл от А до Я. Не, тази кампания е намерила пролуки, липса на национална информационна съпротива, фолклорни мотиви, дребни и ниско платени или безплатни истерични фейсбук глашатаи, които разнасят паника по съществуващи артерии. Защо националните държавни медии, които струват на данъкоплатеца 200 милиона лева на година, мълчат и не правят нищо, за да прочистят хибридните Авгиеви обори, които леят нечувана мръсотия на родна територия, може само да се чудим и гадаем. Остава Ванга да ни е на помощ.", "date": "2019.05.20", "title": "Защо Норвегия"}
{"url": "https://www.dnevnik.bg/citat_na_deniia/2019/05/20/3908197_citat_na_denia_nie_sme_partioti_kradem_samo_parite_ot/", "text": "Това разказва в интервю за \"Файненшъл таймс\" Лаура Кьовеши, бивш специален прокурор за борба с корупията по високите етажи на властта в Румъния и водещ кандидат за новия пост прокурор на ЕС за разследване на злоупотребите с евросредства. Изданието уточнява преди това, че разговорът е станал на \"среща на най-високо ниво на прокурори от района\". Предвид, че се говори за \"регионална среща\", в Югоизточна Европа има само още две страни членки на ЕС - България и Гърция, а \"най-високо ниво\" предполага участие на главни прокурори. \"Политици и бизнесмени се уплашиха, когато видяха, че магистратите могат да ги хванат. Макар да са притеснени, че повече няма да могат да крадат, Румъния далеч не е единствената източноевропейска страна, обвинявана в корупция. Мнозина румънци смятат, че Брюксел несправедливо се е заел само с тях и че специално към България отношението е по-толерантно\", казва още изданието преди цитата от Кьовеши. Тя споделя още, че е особено наложително населението да бъде образовано за борба за корупцията. \"Бях много изненадана, когато казах на студенти: \"Вижте, ако давате пари на преподавател, за да си вземете изпита, това е престъпление\", и те не знаеха, че е така. Това е липса на образование.\" \"Не са ли се опитвали да подкупят вас\", пита журналистът Алек Ръсел в публикацията от 17 май. \"Не\", отвръща тя. \"Не смеят?\", настоява журналистът. \"За мен има толкова много митове, че мисля, че дори и не им идва наум\", казва Кьовеши. Статията започва с история за това как малко преди да отпътува за Букурещ, журналистът е помолен от румънката да не се спазва форматът на рубриката \"Обяд на FT със...\". Причината е, че поканеният сам избира мястото, а Кьовеши не иска да я обвинят след това, че е рекламирала конкретен ресторант в нарушение на закона. Компромисът е, че тя все пак ще избере заведението, но името му няма да се споменава в статията.", "date": "2019.05.20", "title": "Цитат на деня: Ние сме патриоти, крадем само парите от ЕС"}
{"url": "https://www.dnevnik.bg/sviat/2019/05/20/3908228_turciia_shte_arestuva_249_slujiteli_na_vunshnoto/", "text": "Турция е наредила 249 служители на външното министерство да бъдат арестувани по подозрения за връзки с духовника Фетхуллах Гюлен, когото президентът Реджеп Ердоган обвинява за опита за преврат през 2016 г. Главният прокурор на Анкара съобщи, че решението е взето, след като се оказало, че има нередности във входящите изпити за работните места на заподозрените. Засега задържани са 78 души в 43 провинции, останалите се издирват. След неуспешния опит за преврат през 2016 г. Ердоган започна чистка във всички сфери на държавното управление, но най-много в съдебната и образователната система и сред силите за сигурност. 77 хил. души са в затвори в очакване на процес, 150 хил. са били уволнени.", "date": "2019.05.20", "title": "Турция ще арестува 249 служители на външното министерство заради връзки с Гюлен"}
{"url": "https://www.dnevnik.bg/razvlechenie/2019/05/20/3908140_alen_delon_poluchi_zlatna_palma_v_kan_i_otgovori_na/", "text": "Вчера видимо развълнуваният Ален Делон получи на фестивала в Кан \"Златна палма\" за кариерата си от 6 десетилетия. При получаването на наградата той отговори на критиките, на които беше подложен заради възгледите си за жените и за гей двойките, пише \"Ройтерс\". Делон, който с участието си в големи филмови заглавия през 60-те и 70-те години на миналия век се превърна в същинска икона на френското кино, получи бурните аплодисменти на публиката на кинофестивала по време на специалната церемония на връчването на отличието. Решението Делон да получи наградата беше причина към организаторите на фестивала да бъдат отправени критики, което доведе и до петиция в САЩ, събрала 25 хил. гласа. Актьорът използва повода, за да отвърне на общественото негодувание, породено от изказванията му в публичното пространство. \"Сигурен съм, че ако наистина се гордея с нещо, това е единствено кариерата ми\", каза той. \"Получавам \"Златна палма\" не за друго, а заради нея. И това ме кара да се чувствам радостен, поласкан и доволен.\" Ален Делон получи наградата от дъщеря си Анушка Делон, а един от филмите с негово участие, \"Гепардът\" на Лукино Висконти, взе най-голямата награда на фестивала през 1963 г. През годините неговите публични изказвания, между които признанието, че е удрял шамари на жени, и приятелството му с крайнодесния политик Жан-Мари льо Пен често разбунваха духовете. Преди церемонията Делон даде интервю на вестника \"Журнал дю диманш\" и каза, че част от изказванията му са изопачени от медиите. Той добави, че като актьор винаги е бил безупречен. \"Нямам нищо против гей браковете. Не ме интересува: хората да правят каквото си искат. Но аз съм срещу осиновяването на деца от еднополови двойки\", отбеляза той. \"Казал съм, че съм удрял шамари на жени? Да. Но трябва да добавя, че съм получил повече шамари, отколкото някога съм дал\", обяви той. Делон коментира и политическите си убеждения, като призна, че винаги е бил с десни убеждения, но никога не е подкрепял крайнодесните. Във времето на движението Me Too, което настоява за по-голямо уважение към жените от филмовата индустрия, както и към по-голямо равноправие на половете, награждаването на Делон предизвика въпроса дали това е подходящото време той да получи отличието.  Според Ронда Ричфърд, базиран във Франция журналист на \"Холивуд рипортър\", тази година организаторите на фестивала са направили добре, че са удвоили броя на жените режисьори в състезателната програма. На базата на тази тенденция обаче тя смята, че награждаването на Делон е \"грешно решение\". Основателката на групата \"Жените в Холивуд\" Мелиса Силвърстайн обвини фестивала, че по този начин отдава почит на \"тези отвратителни ценности\". Дори Ева Лонгория отбеляза, че разбира защо \"това може да разгневи някои хора\". Организаторите на фестивала в Кан защитиха избора си с мотива, че Делон \"не е перфектен\" и е отличен за кариерата си като актьор. Някои актьори се изказаха в подкрепа на Делон. \"Това, което Ален Делон казва, си е негова работа\", коментира френската актриса Виржини Ледоайен, която е и председател на журито, което ще връчи наградата за филми, имащи отношение към ЛГБТ тематиката. \"Той е невероятен актьор, който обогати киното.\"", "date": "2019.05.20", "title": "Ален Делон получи \"Златна палма\" в Кан и отговори на критиките срещу себе си"}
{"url": "https://www.dnevnik.bg/razvlechenie/2019/05/20/3908237_strahotno_nachalo_na_festivala_v_kan/", "text": "Прогнозите, че нивото на селекцията на официалния конкурс на 72-ото издание на кинофестивала в Кан ще бъде високо се сбъднаха още след самия му старт. През първите дни публиката видя разнообразно, в повечето случаи жанрово кино, което обаче независимо от мястото на действие предложи тревожна диагноза за актуалното състояние на света, било в скучновато американско градче (\"Мъртвите не умират\"), в тревожно парижко предградие (\"Клетниците\"), в затънтено бразилско село (\"Бакурау\"), на океанското крайбрежие в Сенегал (\"Атлантик\") или в бедняшки квартал на Нюкасъл (Sorry We Missed You). \" \" на Джим Джармуш се оказа очакваният пародиен филм на винаги открояващия се със собствен стил Джим Джармуш. В него местният шериф Клиф Робъртсън (Бил Мъри) и неговият помощник Рони Петерсън (Адам Драйвър) обикалят с кола, за да инспектират единствения ресторант, единствената бензиностанция, единствения мотел, единствената морга и единствения център за малолетни престъпници в скучния Сентървил. Двамата са облечени в еднакви униформи в цвят каки и слушат меланхоличната кънтри песен \"Мъртвите не умират\" (написана специално за филма от известния композитор Стърджил Симпсън). Клиф споделя, че е могъл да се пенсионира преди две години, но въпреки това продължава да работи, а Рони дълбоко мислено повтаря фразата \"Това няма да завърши добре\".  От един момент нататък животните в града започват да изчезват, часовниците на хората да спират, а мъртъвците да излизат от гробовете си. Те са гладни за човешка плът.  Подобно на \"Само любовниците остават живи\" (2013) и тук Джармуш използва обичайни кодове на \"зомби\" киното, но не, за да ги имитира, а по-скоро, за да ги иронизира. Несръчно поклащащите се \"неумрели мъртъвци\" не са толкова страшни, колкото са алчни – консумират кафе, бяло вино \"Шардоне\", антидепресанти, интернет и всякакви други модерни комуникационни екстри. Сред зомбитата внимателните зрители разпознаха влачещия китарата си Стърджил Симпсън, а също и поп иконата Иги Поп, за когото находчиво беше отбелязано, че почти \"не е имал нужда от допълнителен грим\". Всъщност Джармуш изгражда псевдо зомби кино, в което \"лошите\" се събуждат от \"вечния си сън\" в резултат на безотговорната енергийна политика на управляващите (подигравателният тон на Джармуш към администрацията на Тръмп е пределно осезаем). Логично \"нещата не завършват добре\", тъй като земята излиза от орбитата си и нормалният живот на хората отива към своя край.  Както обикновено Джармуш осмива баналното, използвайки любимия си похват, при който имената на героите и диалозите им напомнят цитати от култови филми. И заедно с това предлага собствената си гледна точка към съвременното американско общество, в което прекалено много хора вярват на \"успокоителни\" лъжи и на уверения че нещата са \"под контрол\".  Част от критиката в Кан се отнесе доста сурово към Джармуш и го нападна заради зомбитата. Друга обаче застана на негова страна и уважи правото му прави такова кино, каквото желае. А самият той заяви, че въпреки песимизми си продължава да вярва на младите хора, единствените, които според него биха могли да вземат планетата в свои ръце. И даде за пример известната певица Селена Гомез, изпълняваща ролята на небрежна хипстърка.  Героинята на Тилда Сиунтън пък развесели публиката с манията си да разкрасява труповете на покойниците в моргата с прекалено весели цветове. Съвършеният й талант при боравенето с огромен самурайски меч също не остана незабелязан. Във филма тя неутрализира част от възкръсналите мъртъвци без обаче да успее да ги победи всичките.  на младия Ладж Ли също показва полицейска кола, която патрулира между блоковете на парижкото предградие Монфермей (в прочутия роман на Виктор Юго кварталът е същият). Двама от униформените са титуляри (единият бял и с две дъщери вкъщи, другият цветнокож, с майка си като единствена негова компания у дома). Към тях се присъединява колегата им Стефан, пристигнал от Шербург, за да поеме новата си работа край Париж - предизвикателна и много опасна. По стечение на обстоятелствата режисьорът отлично познава Монфермей, тъй като родителите му, емигранти от Мали, са намерили своя втори дом именно там. А синът им е израснал точно с тези, за чийто бунт разказва сега. Заедно с тях е бягал от училище, после опитвал различни професии, докато не попаднал на образователен курс, свързан с киното. Харесало му и започнал да снима хората, улиците и, разбира се, полицаите, които ги контролират.  Пълнометражният му игрален дебют \"Клетниците\" определено следва линията на парещата социална драма от 1995 \"Омразата\" на Матийо Касовиц, филмът, който първи извади на светло проблемите на младите хора от предградията и се превърна в еталон за ангажирано кино във Франция.   Смисълът на посланието е, че от времето на Юго нищо не се е променило за най-бедните. Мизерията в \"чувствителните\" квартали е огромна, а изолацията от социалния живот на страната – нетърпима. Както е известно, емигрантите, част от които е и самият Ладж Ли са капсулирани в собствените си общности. По различни културулогични, а напоследък и религиозни причини, те не се понасят и крехкото \"мирно съжителство\" между тях се поддържа от местните им тартори. Често, за да има мир, те сътрудничат на полицията, която пък, за да \"владее положението\" си служи с груба сила. От всичко това, най-зле се чувстват младите хора, копнеещи за обич и разбирателство, но заради нищетата и необразоваността, в която живеят, не успяват да ги придобият по нормален начин. Ето защо, всеки проблем би могъл да се превърне в повод за война. На практика, всичко тръгва от желанието на непълнолетно чернокожо момче да притежава младото лъвче от местния цигански цирк. То го открадва и така отключва гнева на собственика на цирка. С брадви и тояги, той и бандата му тръгват да си го търсят от жителите на олющен жилищен блок. За да избегнат смъртоносните конфронтации, тримата полицаи едва не убиват малкия крадец. Превишават правата си и се уплашват до смърт. Опитвайки се да \"решат\" случая по обичайния начин, стават причина за колективния бунт на десетки млади хора, готови не само да ги нападнат, но и да ги убият.  Така Монфермей се превръща в символ на ожесточеното, но справедливо недоволство на днешните бедни. А Ладж Ли - в продължител на киното, в което любезността отстъпва на истината.  на Клебер Мендонса Фильо и Хулиано Дорнелес е името на забутано селце, някъде в северозападна Бразилия. Хората, които си препредават информацията от векове знаят, че името му означава \"хищна нощна птица\". И за да не разбутват пластовете на миналото, на входа на селото са написали : \"Идваш ли тук, идвай с мир\".  Колективният им начин на живот ги е научил да стоят далеч от политиците, които считат за корумпирани. Сами си доставят вода в цистерни и педантично следват традиционните си ритуали, особено тези, свързани с погребенията. Затова най-важни са им ковчезите, които им докарват с камиони.   Точно като във филма на Джармуш и тук само едно магазинче. Но има и музей, който пък пази паметта на прадедите им. И една смела жена, която понякога пие и крещи, но основно снабдява селото с лекарства, които наистина лекуват.  Пак, подобно на \"Мъртвите не умират\" съвсем ненадейно, странни неща започват да се случват. След смъртта на най-възрастната жена в селото, изведнъж то внезапно изчезва от картата на света. Появяват се необичайни мотористи, които оставят трупове след себе си. Преодолявайки първоначалния си шок, хората се досещат, че някой целенасочено желае да ги изтрие от картата на живота. Оказва се, че този \"някой\" не е един, а цяла банда бели и много озлобени индивиди, решили да се освободят от комплексите си. И да стрелят на месо.  Великолепната воля за съпротива в защита на живота събира хората. Режисьорите Фильо и Дорнелес неслучайно уточняват, че действието на филма им се развива в \"близкото бъдеще\". Така посланието им, свързано със съпротивата срещу корумпираните политици придобива допълнително значение. А смесицата от бурлеска и фантастика освобождава филма от елементарна директност, превръщайки го в оригинална притча с фолклорен привкус.  на младата Мати Диоп, живееща в Париж, но със сенегалски корени също показа бедни хора, работещи на строеж, но от месеци оставени без заплати. Те нямат много варианти за съпротива срещу нечестните местни \"капиталисти\", освен един - да се качат на лодките си и да се впуснат в океана с надеждата, че един ден ще стигнат до Испания. Това почти не се случва и хората изчезват завинаги. На този фон върви искрената любов между младите Ада и Сюлейман, който не успява да предупреди любимата си, че ще я напусне.  От момента на неговото изчезване филмът излиза от терена на мелодрамата и се преобразява в мистерия. Там, където е имало несправедливост или насилие, избухват пожари. Местната власт (отново) в лицето на полицай, само че болнав, не може да открие извършителите, а жените, останали да чакат мъжете си на брега, стават някак си по-силни.  А от водата започват да излизат хора с бели очи. Духове, които не виждат, но знаят, какво да правят. Първо принуждават строителния бос да изплати парите, които дължи на хората. После, подпалват къщите на богатите. Така, филмът се превръща в алегория, в която, макар и мъртви, ограбените хора се завръщат и отмъщават. Въпреки наивността си Диоп все пак \"хвана\" публиката, която някак си усети, че зад непретенциозността на историята се крият вековни традиции на африканските разказвачи. И един океан, който не участва във всичко това, но всички знаят, че е там. За да погубва, но и за да пази. на всепризнатия доайен Кен Лоуч е заглавието на най-новия му филм, но и надписът върху известието, което куриерите в Англия оставят на вратата на отсъстващия получател. В този смисъл филмът е безмилостна социална критика, посветена на разминаванията в конкретен и в преносен смисъл. Във втория случай става дума за пълното фиаско на надеждите на самоотвержения Рики, безработен мъж на средна възраст, който вярва, че като предплати парите за транспортен ван и започне да работи като доставчик в куриерска фирма за своя сметка, ще извади семейството си от финансовото дъно.  Реалността обаче се оказва непосилно сурова. Рики работи по 14 часа на ден и е постоянно следен от компанията посредством уред за сканиране на пратките. Същият безмилостно отразява всяко движение в пространството и най-вече, всяко закъснение от предварително програмираните часове за доставка. Натовареността на работата, придружена от непрекъснат психологически натиск от страна на прекия му началник, превръщат Рики в модерен роб, без личен живот. Така, вместо да подобри финансовото си положение, той на практика загубва контакта със семейството си. Тематичната и жанрова връзка между този филм и \"Аз, Даниел Блейк\", за който Лоуч получи втората си \"Златна палма\" през 2016 е очевидна. Острата критика на корпоративния капитализъм, който оставя стотици хиляди хора извън борда на елементарната социална защита, отдавна се е превърнала във второ \"аз\" на режисьора, според когото \"богатите в Кан никога няма да отидат да гледат този филм\". ", "date": "2019.05.20", "title": "Страхотно начало на фестивала в Кан"}
{"url": "https://www.dnevnik.bg/zdrave/2019/05/20/3908247_lekari_ot_pirogov_suzdadoha_mobilno_prilojenie_bez/", "text": "Лекари от \"Пирогов\" създадоха уникално мобилно приложение за първа помощ при изгаряне, съобщава пресцентърът на лечебното заведение. То беше официално представено на IV Национална конференция по пластично възстановителна и естетична хирургия, проведена в периода 3 - 5 май 2019 г. в Златни пясъци. Приложението \"Какво да правим при изгаряне?\" предоставя информация по достъпен, разбираем и удобен начин на потребителите и така ще се редуцират грешките в оказването на първа помощ при изгаряне. За използването му не е необходима интернет връзка.  То е без аналог в България и е налично за операционната система Android. В момента се работи за създаване на версия за Apple-iOs. Приложението е създадено от д-р Мартин Мартинов, който трета година специализира пластично-възстановителна и естетична хирургия в Клиника по изгаряне и пластична хирургия в \"Пирогов\". Проектът е под ръководството на доц. д-р Мая Аргирова, началник на клиниката и национален консултант по изгаряния. \"Формулирали сме точни, ясни и илюстрирани насоки за оказване първа помощ при изгаряне в зависимост от механизма - от гореща течност, пламъкови, електрически, химически и слънчеви изгаряния. Освен \"какво да се прави\" в случай на изгаряне сме дали отговор и на въпроса \"какво да не се прави\", както и кога и къде да се потърси специализирана помощ\", разяснява Мартинов. Приложението е предназначено както за немедицински лица, така и за медици, оказващи първа помощ или транспортиращи пациент с изгаряне. Според създателя му често има случаи на неправилно третиране на травми, което значително забавя възстановяването на пациентите. Той акцентира, че в отделен раздел на приложението са включени формули и начална интравенозната инфузия – деца и възрастни, първична хирургична обработка и превръзка, критерии за трансфер в специализиран център. \"Смартфон приложенията и интернет са популярен източник на здравна информация и често се използват от родители и пострадали преди съвет от лекар. Съществуват множество мобилни апликации и интернет сайтове, които засягат въпроса за поведението при изгаряне, но след анализ на съдържанието им се оказа, че почти липсват последователни и правилни насоки за оказване на първа помощ при изгаряне. Наличната информация на български език е стара и изобилства от методи, които вредят. Това ме мотивира да създам нещо функционално, което да е от помощ на всички\", споделя д-р Мартинов. Правилно оказаната първа помощ след изгаряне може да намали тежестта и дълбочината на тъканната увреда и така да се предотврати образуването на белези, а при тежките изгаряния – да увеличи значително шансовете за оцеляване на пострадалия. Статистиката сочи, че 50-80% от пациентите с изгаряне получават неподходяща или изобщо не получават първа помощ, включително пациентите с обширни изгаряния.", "date": "2019.05.20", "title": "Лекари от \"Пирогов\" създадоха мобилно приложение без аналог за помощ при изгаряне"}
{"url": "https://www.dnevnik.bg/biznes/2019/05/20/3908254_germanskata_kostal_otkri_nova_baza_v_pazardjik_s_1200/", "text": "Германската компания Kostal откри в Пазарджик завод за производство на автомобилни части с нови 1200 работни места.  Амбицията на инвеститора е до 2020 година във всички производствени бази в Пазарджик броят на служителите да достигне 4000 от общо 17 хил. служители на компанията по света. \"Костал България Аутомотив\" работи в България от 2016 г. и произвежда електронни и мехатронни компоненти за автомобилната индустрия. В България се произвеждат компоненти за повече от 5 милиона автомобили по целия свят. На церемонията присъстваха и вицепремиерът Томислав Дончев, министърът на финансите Владислав Горанов, президентът (2012 - 2017) Росен Плевнелиев, кметът на Пазарджик Тодор Попов. \"Дълги години се говореше за ниска квалификация и ниско обучение - факт е, че се откриват нови заводи - в Кърджали, Русе, Шумен. Така, че благодаря на работниците за техния труд. Когато цифрите и фактите говорят - по-добре да замълчат нашите опоненти\", каза министър-председателят, цитиран от пресслужбата си. Машиностроенето дава около 25 до 30 процента от брутния вътрешен продукт и затова паралелно с развитието на заводите трябва да се подготви и транспортна инфраструктура, \"за да не се задъха и колабира транспортният план на градовете\", добави премиерът, цитиран от БТА. Вижте във видеото кадри от откриването, излъчени в профила на премиера Борисов във \"Фейсбук\".", "date": "2019.05.20", "title": "Германската \"Костал\" откри нова база в Пазарджик с 1200 работни места"}
{"url": "https://www.dnevnik.bg/sviat/2019/05/20/3908114_ikonomist_biznesut_v_bulgariia_da_se_podgotvi_za/", "text": "Скандалът [с луксозните апартаменти на ниски цени] може би провали възможността Борисов да изпълни едно от предизборните си обещания - да прекрати мониторинга от Европейския съюз.\" Това казва списание \"Икономист\" в последния си брой в статия под заглавие \" Тайни и лъжи;  Политически скандал с луксозни жилища в България; Бляскавите апартаменти изискват обяснение\". Тя съвпада със същото твърдение от \"Икономист интелиджънс юнит\" (EIU), но анализаторите отправят и предупреждение към бизнесмените за появата на нов риск за дейността им - разрастващи се протести срещу корупцията в правителството, които може да се насочат и срещу фирмите им, ако те се окажат замесени в афери с управляващите. Макар да определя вероятността това да се случи като умерена, с умерени последици и относително ниска степен (9 при 25 максимална) на въздействие върху дейността им, анализаторското звено на групата \"Икономист\" добави този нов сценарий към оценките си за рисковете в България само ден след като на 14 май бе разпространен редовният подробен доклад на EIU. \"Това са сценарии за потенциално развитие на събитията, които може значително да променят средата за правене на бизнес в следващите 2 години\", казват авторите и припомнят, че препоръките им се основават на анализ на движещите сили в тези процеси и контекста, в който те се случват. Публикацията на списанието за \"Апартаментгейт\" е сред по-големите истории в броя и започва с описание на сградата \"Летера\" и изписания на нея псалм \"Който живее под покрива на Всевишния, той ще пребъдва под сянката на Всемогъщия\" и уточнение, че малцина българи биха го прочели, защото е написан на глаголица. \"Но Цветан Цветанов, собственик на луксозен апартамент в \"Летера\", сигурно би искал да се приюти на някое по-потайно място.\" Авторите разказват подробно кой е засегнат дотук от оставки и проверки и подчертават, че \"скандалът с апартаментите ядоса българите, макар че сумите, за които става дума, са далеч по-малки от други корупционни афери като рухването за милиард долара на обвързаната с политици Корпоративна търговска банка през 2014 г.\". \"И КПКОНПИ вече е компрометирана\" Обяснява се и схемата, чрез която може да се перат пари от корупция и се посочва, че докато медиите в България са се фокусирали върху подробности като недекларирани тераси, големият въпрос е откъде купувачите имат такива пари. Изданието припомня за въвеждането преди 12 години на механизма за наблюдение върху реформите в правораздавателната система и борбата с организираната престъпност и корупцията и че Румъния е постигнала поне някакви резултати. \"България от самото начало избягва да предприеме нещо сериозно. Сегашната комисия за борба с корупцията от началото на 2018 г. е трети опит - предишните версии постигнаха малко и бяха разпуснати под натиска от ЕС за реформи. Ръководителят ѝ сега е разследван и новата ѝ версия е също толкова компрометирана.\" ( ) \"Може да има масови протести като през 2013-2014\" В новия сценарий на \"Икономист интелиджънс юнит\" се посочва, че \"основният политически риск за България произтича от политическите спорове между ГЕРБ и коалиционните им партньори, които имат разминаващи се възгледи за отношенията с ЕС и за ролята на държавата\". След корупционния скандал \"Апартаментгейт\" се появи перспектива за по-широки демонстрации срещу корупцията, допълват анализаторите. Те обясняват, че става дума за употреба на \"правителствено влияние с цел придобиване на луксозни апартаменти в София под пазарните цени\" и че това е само поредният от поредицата корупционни скандали, засегнали ГЕРБ. \"Увеличава се вероятността от масови протести, подобни на тези в Румъния през 2017 г. и в България през 2013-2014 г. Скандалът попари очакванията България да напусне механизма за мониторинг до края на 2019 г. и изтъкна слабостта на правителството, като одобрението за премиера Бойко Борисов падна до само 28%. Макар че е възможно избирателите да накажат ГЕРБ на евроизборите на 26 май, не са изключени разрастващи се протести срещу корупцията, особено ако правителството не падне. Мащабът няма да е като в Румъния през 2017 г., защото правителството може да посочи конкретни стъпки в борбата с корупцията от 2014 г. насам, когато ГЕРБ се върна на власт. На второ място, разследването на \"Апартаментгейт\" е ограничено до частни покупки на правителствени представители, което не засяга директно върховенството на закона, какъвто беше случаят в Румъния, където протестът избухна след предложение на закон за декриминализиране на определени нарушения и амнистиране на осъдените за корупция\", пишат от EIU. Препорката към предприемачите, абонати на EIU, е: \"Протести може да се насочат срещу - и да объркат - дейността на правителството или на бизнес, уличен в корупционни разследвания. Бизнесът трябва да е бдителен за възможна корупция в делата си с управляващите, за да избегне разследване от властите или превръщане в мишена на улични протести\". Серизоните рискове според EIU В списъка с 18 сценария (включително този за разрастване на протестите срещу корупцията) с по-голяма вероятност да се случат са посочени следните: - политически спорове водят до разпадане на управляващата коалиция (много голяма вероятност и максимален ефект 25 върху деловата дейност) - качеството на обществените услуги продължава да спъва бизнес развитието (много голяма вероятност и силен ефект 20 върху деловата дейност) - бавната и непрозрачна система за правораздаване увеличава разходите на бизнеса (умерена вероятност и среден ефект от 12 пункта върху деловата дейност) - борбата с корупцията води до висока степен на намеса на държавата в бизнеса (умерена вероятност и ефект от 9 пункта върху деловата дейност). Сред големите рискове за икономиката, идващи отвън, са посочени два. Първият е прерастването на търговския конфликт САЩ-Китай в мащабна търговска война - оценен е с много голяма вероятност да се случи. Вторият е финансов риск - подновени затруднения на международните финансови пазари водят до банкова криза в България.", "date": "2019.05.20", "title": "\"Икономист\": Бизнесът в България да се подготви за разрастващи се протести срещу корупцията"}
{"url": "https://www.dnevnik.bg/biznes/2019/05/20/3908291_goranov_se_obiavi_sreshtu_principa_po-dobre_da_ne/", "text": "Финансовият министър Владислав Горанов смята, че са необходими по-високи имотни данъци и въвеждане на тол системата за тежкотоварните камиони, което трябваше да стане през август, но беше отложено от премиера Бойко Борисов под натиска на транспортните компании. \"По-добре е да не плащаш, отколкото да плащаш\" е вкоренен житейски принцип, но ако искаме инфрастуктура с ниски данъци, трябва да се плаща, няма как без пари всичко\", коментира той докато пътува по ремонтирания път Пловдив - Асеновград в кола, шофирана от премиера Бойко Борисов, в компанията на вицепремиера Томислав Дончев и зам.-министъра на регионалното развитие Николай Нанков. Близо 30-минутното видео, от което се вижда, че единствено шофьорът е сложил предпазен колан, беше излъчено в профила на Борисов във \"Фейсбук\". Не можеш при 10 лв. за имотен данък да очакваш нещо да се случва с инфраструктурата, каза Горанов. През коя държава се минава с 10 евро с тир?! попита риторично той. Премиерът Бойко Борисов призова министрите да се срещат с транспортните компании и да им обясняват защо е нужно въвеждането на тол таксата и увери, че те не са против нея. \"Без пари, без такси и без данъци нищо не може да се направи. Парите за ремонти и рехабилитация са от бюджета. Тежкотоварните камиони трябва да си плащат\", допълни премиерът. С изграждането на 10-километровия участък от път II-86 Пловдив – Асеновград се осигурява бърз транспортен достъп на жителите от общините Куклен и Асеновград и от област Смолян до АМ \"Тракия\". Второкласният път е основната връзка на летище Пловдив и индустриалния район в околностите на Пловдив до Трансевропейска транспортна мрежа.", "date": "2019.05.20", "title": "Горанов се обяви срещу принципа \"по-добре да не плащаш, отколкото да плащаш\""}
{"url": "https://www.dnevnik.bg/sport/2019/05/20/3908305_kilian_mbape_si_otvori_vratata_za_razdiala_s_psj/", "text": "Най-добрият футболист във френското първенство Килиан Мбапе си отвори вратата за раздяла с ПСЖ. Той обяви, че това е повратна точка за него. Мбапе получи приза си за играч на годината, след като вкара 32 гола в Лига 1 за шампионите. Отборът удължи хегемонията си в местния футбол, но отново остана с горчив вкус заради ранното отпадане в Шампионската лига. \"Това е повратна точка и е подходящият момент да го кажа. Когато кажа нещо, го мисля. Казах го. Ако е ПСЖ, добре, ако е някъде другаде - значи някъде другаде\", каза нападателят, цитиран от \"Екип\". Неколкократно световният шампион с Франция е казвал, че би се радвал да играе в \"Реал\" (Мадрид). Често медиите в родината му и в Испания са публикували твърдения за трансфер на \"Сантяго Бернабеу\", които се усилиха след завръщането на Зинедин Зидан като треньор на белите.", "date": "2019.05.20", "title": "Килиан Мбапе си отвори вратата за раздяла с ПСЖ"}
{"url": "https://www.dnevnik.bg/biznes/2019/05/20/3908316_ministur_petkova_proveri_remonta_na_aec_kozlodui/", "text": "Министърът на енергетиката Теменужка Петкова провери дейностите, свързани с плановия годишен ремонт на пети блок на АЕЦ \"Козлодуй\", съобщава пресцентърът на Министерството на енергетиката. \"Удължаването на живота на пети и шести блок на АЕЦ \"Козлодуй\" е един от основните приоритети на правителството в енергийната област. Неговото изпълнение ще даде гаранция за сигурността на електроенергийните доставки за българските потребители\", коментира Теменужка Петкова. Ремонтните дейности, които започнаха на 1 май, предвиждат и изпълнение на мерки, свързани с повишаване на топлинната мощност на съоръжението до 104%. По думите на енергийния министър удължаването на живота на двата блока в атомната централа е много сериозен ресурс за българската енергетика. \"Чрез него гражданите и бизнесът ще могат и в бъдеще да ползват чиста енергия на достъпни цени\", каза тя и припомни, че лицензът за работа на пети блок вече бе удължен с десет години от Агенцията за ядрено регулиране и сега предстои това да се случи за шести блок. \"АЕЦ \"Козлодуй\" изпълнява предвидените за това мерки изцяло със собствени средства. Централата е в отлично финансово състояние - печалбата й за миналата година е 167 млн. лв., а над 360 млн. лв. са наличностите по банковите сметки на компанията\", акцентира енергийният министър.  В АЕЦ \"Козлодуй\" министър Петкова коментира и протестите на малките ВЕИ производители от миналата седмица, които твърдят, че промяната в Закона за енергетиката, с която се премахва двойното им субсидиране, не се прилага за всички. Тогава позицията й беше, че  акцията им  е неаргументирана, а самите те са свръхсубсидирани . \"Този тип производители са били финансирани веднъж от Държавен фонд \"Земеделие\" и втори път – чрез преференциални цени на електроенергията им. Одитният орган на ЕК отчете, че това е свръхсубсидиране, което трябва да бъде премахнато. В резултат на това през 2015 г. беше променен Законът за енергетиката. По темата се произнесе и Конституционният съд, според който промените не противоречат на конституцията\", каза енергийният министър. Тя добави, че ако двойното финансиране не е било премахнато, това е щяло да застраши верифицирането на средствата от Държавен фонд \"Земеделие\". В следващите дни предстои нова среща с производителите на енергия от възобновяеми източници, за да бъде обсъден казусът отново.", "date": "2019.05.20", "title": "Министър Петкова провери ремонта на АЕЦ \"Козлодуй\""}
{"url": "https://www.dnevnik.bg/sviat/2019/05/20/3908321_zashto_konservatori_v_sasht_iskat_vuprosut_za_aborta/", "text": "Строги ограничения на абортите са предложени в 16 американски щата, като пет от тях вече ги приеха. Ходът предизвика очаквана бурна реакция от правозащитни организации и въпросът вероятно ще стигне до Върховния съд. Това е именно целта на авторите на законите. Те се надяват, че това може да доведе до отмяната на ключово съдебно решение, гарантиращо правото на аборт на федерално ниво. Какво става Четири щата вече приеха тази година закони, които забраняват прекратяване на  бременността при наличието на сърдечен ритъм , припомня агенция \"Ройтерс\". Той може да бъде установен още от 6-ата гестационна седмица, или около две седмици след закъснение на менструацията. (Като се има предвид, че самото забременяване се случва във втората гестационна седмица, а установяването на бременността чрез закъснение на цикъла – най-рано в четвъртата.) Нередовен цикъл, болести, неточни домашни тестове обаче могат да попречат на толкова ранното установяване със сигурност. Така тези закони дават на жените изключително кратък времеви прозорец, в който да разберат, че са бременни, да обмислят аборт, да вземат решение и да го изпълнят, затруднявайки осъществяването на това им право. Щатът Алабама стигна още по-далеч , като забрани абортите дори след изнасилване, кръвосмешение или при вродени дефекти на плода. Изключения са предвидени само ако животът на майката е в опасност или я грози тежко увреждане. Казусите пред Върховния съд Решението по делото \"Роу срещу Уейд\" от 1973 г. твърди, че една от клаузите на 14-ата поправка на Конституцията гарантира фундаментално право на неприкосновеност, а то защитава правото на жената да абортира в първите 12 гестационни седмици. Съдът потвърди това решение през 1992 г., когато постанови, че ограниченията на абортите, преди плодът да може да живее извън майчиното тяло, не могат да налагат \"ненужна тежест\" върху жената, тоест да я задължават да информира съпруга или партньора си; да изчаква известен период преди осъществяването на процедурата и т.н. Става въпрос за задължения, които ефективно могат да попречат или да забавят аборта. Подобно потвърждаване имаше и през 2016 г. Но през 2017 г. съдията Антони Кенеди, който е участвал във взимането на решенията през 1992 г. и 2016 г., се пенсионира. На негово място бе назначен Брет Кавано, което даде на консерваторите в съда мнозинство от 5 срещу 4-ма либерали.Преди да стигне дотам, законът в Алабама трябва да мине през възражения през федерален окръжен съд, после през федерален апелативен. Това ще отнеме повече от година. Може ли да се отмени решението по \"Роу срещу Уейд\" Да – ако съдът реши, че прецедентното право, според което институцията трябва да се придържа към преди взети решения, в случая не важи. Тази правна доктрина защитава авторитета на съда и избягва политизирането на решенията. Но ако мнозинството съдии намират предишното решение за погрешно, те могат да го отменят. Пред съда сега Върховният съд и сега разглежда дела, които могат да доведат до отмяната или отслабването на \"Роу срещу Уейд\". Единият случай засяга ограничения в Индиана, според които останките от плода трябва да бъдат кремирани или погребани; абортът е забранен по съображения за увреждания, пола или расата на фетуса; жената е длъжна да мине през преглед с ултразвук 18 часа преди провеждането на аборта. Другото дело е отново за Алабама, този път за закон, който забранява абортите след 15-ата седмица, и специфична процедура, за която се смята, че е по-ефективна в тях и намалява риска от инфекции. (Абортите в САЩ са разрешени до късните седмици на бременността, включително и през втория триместър. Според данни на Planned Parenthood, аборти без медицински показания в този период се извършват в минимален процент и всъщност броят им е намалял след решението по делото \"Роу срещу Уейд\", което е гарантирало по-добър достъп до процедурата.)", "date": "2019.05.20", "title": "Защо консерватори в САЩ искат въпросът за аборта да стигне до Върховния съд"}
{"url": "https://www.dnevnik.bg/sport/2019/05/20/3908317_barselona_vzima_oshte_edna_zvezda_na_aiaks/", "text": "Капитанът на \"Аякс\"  Матайс де Лихт  ще напусне тима и ще подсили \"Барселона\" през лятото, съобщава Sky Sports, позовавайки се на свой източници. Централният защитник ще бъде купен за 75 милиона евро според информацията на британската медия. Де Лихт, който е само на 19 години, се утвърди като един от най-важните играчи в тима. Той имаше ключова роля за достигането на \"Аякс\" до полуфинал в Шампионската лига и спечелването на дубъл в Холандия. \"Барселона\" вече си осигури един играч на \"Аякс\" - халфът  Френки де Йонг . Неговият трансфер за 75 милиона евро беше обявен още през януари. Де Йонг (21 г.) и Де Лихт са продукти на  школата на \"Аякс\" . Голям интерес към централния защитник имаше от английските \"Манчестър юнайтед\" и \"Ливърпул\". Решението на холандеца обаче е да премине в \"Барселона\".", "date": "2019.05.20", "title": "\"Барселона\" взима още една звезда на \"Аякс\""}
{"url": "https://www.dnevnik.bg/sviat/2019/05/20/3908287_kurc_poiska_da_uvolni_vutreshniia_ministur/", "text": "Новият председател на Партията на свободата (FPÖ) на Австрия Норберт Хофер обяви, че всички министри от организацията ще напуснат кабинета, ако канцлерът Себастиан Курц уволни вътрешния министър Херберт Кикл. На приключила току-що пресконференция обаче Курц каза, би искал коалицията да се запази до изборите, но \"без корупция, скандали и инциденти\". Курц си тръгна от пресконференцията без въпроси. Не отвърна и на журналист, който с вик го попита кога ще отговори на австрийските медии за проблемите, пред които се изправя страната в момента, дни преди европейските избори и на фона на съмнения, че ще има нови избори и на провинциално ниво. Това няма да е последното изявление на Курц за днес - предстои той да се срещне и с президента, и с Кикл в близките часове. Междувременно дойде и първата официална руска реакция - прессекретарят на Кремъл Дмитрий Песков обяви, че Москва няма нищо общо със случая. Партията на свободата същевременно има споразумение за сътрудничество с управляващата \"Единна Русия\". Скандалът в австрийското управление бушува четвърти ден, след като в петък вечерта германските издания \"Зюддойче цайтунг\" и \"Шпигел\" публикуваха видеозапис, на който вече бившият председател на партията Хайнц-Кристиан Щрахе предлага контрол върху медии и достъп до щедри обществени поръчки на жена, представила се за племенница на руски олигарх. След почти ден обсъждане при затворени врати Курц, лидер на консервативната Австрийска народна партия, обяви, че  ще поиска предсрочни избори в страната . Президентът Александер ван дер Белен го подкрепи и вотът  вероятно ще се състои през септември . На пресконференция Кикл каза, че \"нормалното положение\" би било всички министри да останат във властта, докато не бъдат избрани нови. Според Хофер обаче изгонването на Кикл -  спорна фигура , свързвана с  отказа на партньорски служби да сътрудничат  с Австрия - означава колективна оставка на всички от крайнодясната партия, които са в кабинета. Самият Кикл е бил генерален секретар на FPÖ по времето, когато е направен записът (юли 2017 г.), а във вилата в Ибиса Щрахе е говорил и за възможността партията да направи незаконни разходи преди изборите, отбелязва германското издание \"Франкфуртер алгемайне цайтунг\". \"Ужасно съжалявам, че трябва да прекратим този брилянтен проект\", независимо от факта, че новото ръководство на Партията на свободата приема видеото от Ибиса за недопустимо, каза Хофер. Вчера Кикл нападна партията на Курц - и той, и консерваторите мислят \"само за властта\", а не за стабилността в страната, писа в. \"Курир\". Той призна, че т. нар. от Щрахе частни разговори във видеото са \"катастрофа\" и \"безотговорни\", но добави, че и той, и съпартиецът му Йохан Гуденус са поели отговорността, подали са оставка и добре да продължат напред. Според вътрешния министър целта на Народната партия е просто да поеме властта в институцията му и че това е нарушило единодушието, че коалицията трябва да се запази, поддържано до събота преди обед. Нарушена е уговорката с канцлера Курц, каза той и попита как може ролята му като генерален секретар през 2018 г. да е аргумент. Малко по-късно бе и първата реакция на унгарский премиер Виктор Орбан, който трябваше да посрещне министри от Партията на свободата, но визитата на делегацията от съседната страна се отложи заради скандала. \"Нашите австрийски приятели сега няма да идват при нас, тъй като там се откри извънреден ловен сезон,\" каза Орбан. \"Всички или Кикл\" Австрийският \"Ди пресе\" пише, че вчера Ван дер Белен и Курц са обсъждали час и половина как е най-добре да се управлява до изборите. \"И най-вече: с кого?\" Източници на вестника писаха, че вариантите са два и те при всички положения включват оставка на Кикл, тъй като той \"няма как да разследва себе си\" заради видеото, за което трябва също да отговаря като бивш функционер на партията. Първият е оставка на всички от FPÖ, вторият - само на вътрешния министър, а решението ще бъде взето \"до дни\", писа \"Ди пресе\". Изданието съобщи и че последният обсъждан вариант за дата на изборите е 15 септември (вместо 22-ри, който бе споменаван до момента), но е възможно това да се случи и една или две седмици по-рано. Срив в проучванията и проблем с местните коалиции Решаващи за австрийската политика ще са предстоящите евроизбори, а при силни сътресения във властта има опасност да се върне левицата, каза Курц на пресконференцията си. Малко преди неговото изявление проучване на института Research Affairs, цитирано от \"Ройтерс\", показа, че FPÖ са загубили 5 пункта от подкрепата си и са стигнали до 18 на сто. Тази за Народната партия, обратно, се е увеличила с 4 пункта до 38%. В северната, граничеща с Германия провинция Горна Австрия, където коалицията на Народната партия и Партията на свободата е на власт, социалдемократическата опозиция поиска нови избори. В Бургенланд, където социалдемократи и крайнодесни са в коалиция, вотът ще се измести - няма да е през май, а по всяка вероятност на 26 януари.", "date": "2019.05.20", "title": "Курц поиска да уволни вътрешния министър, крайнодесните заплашиха да напуснат кабинета"}
{"url": "https://www.dnevnik.bg/bulgaria/2019/05/20/3908319_ekolozi_shte_izsledvat_kachestvoto_na_vuzduha_po/", "text": "Състав на Софийския градски съд назначи екологична експертиза, която са установи какъв въздух са дишали хората в София между 2015 и 2017 г. Тримата експерти еколози и метеоролози ще бъдат назначени от Министерството на околната среда и водите, реши съдът, а от гражданската  организация \"Група за чист въздух\"  изразиха съмнение в безпристрастността и обективността им. Причината е, че и министерството, и Столична община, се управляват от една и съща политическа сила. Адвокатите Димо Господинов и Иван Велов казаха, че искат да се направи преценка на това дали действията на Столична община са били адекватни, ефекивни, дали е управлявала достатъчно добре дейностите по качеството на възуха в общината. \"Обикновено практиката на съдилищата е, ако няма такива експерти в списъка с вещите лица, да се изпрати запитване до БАН или Софийския университет \"Св. Климент Охридски\", обясни адвокат Велов. Поискана е и медицинска експертиза, но съдът все още не е назначил такава, тъй като вероятно ще се изчакват резултатите от първата. Тя трябва да даде заключение за вредата за здравето на гражданите, кога и какви заболявания могат да възникнат и кога се увеличава рискът. От Столична община са поискали назначаване на икономическа експертиза, която да установи какви разходи са направени за подобряване качеството на въздуха, но предстои съдът да се произнесе за назначаването й в следващо заседание. \"Търсм отговори на въпроси как Столична община е управлявала дейностите, свързани с качеството на въздуха, за които ние твърдим, че има страшно много пропуски, а действията са били хаотични, неефективни, нецелесъобразни и нецеленасочени. Смятаме, че голяма чст от вината за замърсяване на въздуха в София е на Столична община\", обясни адвокат Господинов. \"Ние не искаме никакви обезщетения от Столича община. Искаме да се преустанови замърсяването дотолкова, доколкото това зависи от общината. Искаме да се предприемат мерки, с които да се компенсира това, че гражданите толкова време дишаха мръсен въздух – например да се субсидират пегледи при пулмолози, алерголози и т.н.\", казаха адвокатите. Освен това те настояват да се установи дали в периода 2015 – 2017 г. е имало замърсяване на въздуха по вина на Столична община и всеки гражданин, които прецени, да може да заведе отделно дело и иск. Периодът, за който се води делото, съвпада с периода, в който Столична община е трябвало да приеме програма за управление на качеството на атмосферния въздух. \"До края на май 2017 г., когато сме завели иска, не е имало такава програма. Има и много други нарушения – например Законът за чистотата на атмосферния въздух дава възможност на общината да предприеме мерки, свързани с ограничаване на транспорта, на битовото горене, безплатен градски транспорт в дните, в които се очакват високи нива на замърсяване\", каза Господинов. Гражданска организация \"Група за чист въздух\" и сдружение \"За земята\" са категорични, че Столична община е бездействала в този период, а това продължава и до сега, макар че има промени, но те не са достатъчни. Следващото заседание по делото ще бъде на 8 юли, а до тогава трябва да е готово заключението на еколозите. Има регистър с нивата за замързяване на въздуха с фини прахови частици, по които може да се направи и заключение какви са били стойностите им през периода 2015-2017 г.", "date": "2019.05.20", "title": "Еколози ще изследват качеството на въздуха по делото срещу Столична община"}
{"url": "https://www.dnevnik.bg/bulgaria/2019/05/20/3908310_boiko_rashkov_ne_e_deklariral_nad_750_hil_leva_obiavi/", "text": "Бившият председател на Бюрото за контрол върху специалните разузнавателни средства Бойко Рашков не е декларирал над 750 хил. лева. Това се разбира от разпространена информация на сайта на Комисията за противодействие на корупцията и отнемане на незаконно придобитото имущество (КПКОНПИ), която е проверила над 9000 декларации на хора, заемащи висши публични длъжности. Декларациите са за 2017 г. и са подадени през 2018 г. Рашков попада в списъка на хората, на които антикорупционната комисия е дала срок за коригиране на неточностите, но така и не са го направили. Според данните на КПКОНПИ Бойко Рашков е декларирал парични средства по банкови влогове и банкови сметки в размер на 82 016 лв., вместо 200 644 лв., както и не е декларирал доходи от друга стопанска дейност в размер на 645 089 лв. Той не е декларирал данни и за съпругата си, която имала парични средства по банкови влогове и банкови сметки в размер на общо около половин милион лева. В края на 2018 г. изтече 5-годишният мандат на Бойко Рашков като председател на Бюрото за контрол върху специалните разузнавателни средства. Той си навлече негативното отношение на управляващите, след като разкри, че контролът върху подслушването е практически блокиран и че членове на бюрото получават огромни заплати, без да ходят на работа. Рашков заяви, че  партиите в действителност не искат реален контрол върху незаконното подслушване  и прогнозира, че с новия състав на бюрото функцията му ще стане камуфлажна. През декември 2017 г. Рашков обяви пред парламента факти за сериозни проблеми в работата на органите, използващи и прилагащи СРС. Парламентарното мнозинство го обвини, че създава безпочвени страхове, и игнорира твърденията му. Антикорупционната комисия, чийто председател Пламен Георгиев е в отпуск, докато прокуратурата проверява имотното му състояние, обяви че е проверила 5 116 задължени лица, с ежегодна декларация; 3 568 задължени лица, с встъпителна декларация за имущество и интереси и 400 задължени лица, с финална декларация за имущество и интереси. Кой още не е коригирал декларацията си Сред другите хора, които все още не са коригирали декларациите си, е и шефът на Българската агенция по безопасност на храните (БАБХ) Дамян Илиев. Той е обявил в декларацията си за 2017 г. наследствена къща с площ 100 кв. м, но не и покупката на една втора част от поземлен имот от 3129 кв. м с 6 сгради с обща площ 251 кв. м. Директорът на Държавния културен институт към министъра на външните работи Явор Койнаков все още не е декларирал данни за съпругата си, която притежава два апартамента с площ от 104 и 58 кв.м., както и подземен гараж с площ от 19 кв.м. София. Освен това тя имала на нейно име апартамент от 44 кв.м. в к.к. \"Боровец\", както и дялове във фирма. Член на Управителния съвет на Българския спортен тотализатор Живко Вангелов продължава да не е декларирал притежавани в груб строеж апартамент с площ от 153 кв.м. и 2 гаража с площ от 33 и 23 кв.м. в София. Той не е обявил още притежанието на лек автомобил \"Мерцедес\". Бившият председател на пътната агенция Светослав Глосов е пропуснал, че съпругата му има дялове във фирма. Кой и какво коригира в декларацията си За общо 738 задължени по закона лица проверката приключи с доклад за несъответствие. По-голяма част от тях коригираха декларациите си. Така например председателят на парламентарната бюджетна комисия и депутат от ГЕРБ Менда Стоянова вече е отбелязала, че съпругът ѝ е станал едноличен собственик на фирма. Все още действащият евродепутат от ДПС Илхан Кючюк е добавил в декларацията си, че има влог в Брюксел с 249 886 евро, като посочва, че парите са от заплата, а съпругата му пък имала влог в България със 120 297 лв. Депутатът от ВМРО Искрен Веселинов първоначално обявил, че има налични 125 хил. лв. В поправената декларация е отбелязал, че наличните му пари са 48 хил. лв, но имал и два влога - съответно с 55 375 и 22 275 лв.", "date": "2019.05.20", "title": "Бойко Рашков не е декларирал над 750 хил. лева, обяви антикорупционната комисия"}
{"url": "https://www.dnevnik.bg/ot_vas/novini_ot_vas/2019/05/20/3908155_izlojba_na_cheshkoto_komiks_izkustvo/", "text": "Любителите на комикса могат да проследят развитието на това изкуство в бившата Чехословашка република.", "date": "2019.05.20", "title": "Изложба на чешкото комикс изкуство"}
{"url": "https://www.dnevnik.bg/evropa/2019/05/20/3908332_veneciia_shte_nalaga_globi_na_prostitutki_i_na_hora/", "text": "Градският съвет на Венеция одобри правила за решаване на проблемите с проституцията и употребата на алкохол по улиците в препълнения с туристи град, предаде \"Ройтерс\". Ще бъдат налагани глоби на хората, които пият алкохол навън през нощта, и на туристите, които се гмуркат в каналите или ходят разголени из града. Според новите правила проститутките може да бъдат глобявани с до 500 евро за \"злоупотреба с обществено пространство\" и за затрудняване на трафика, докато преговарят с клиенти. В най-крайните случаи на антисоциално поведение на туристите може да бъде наредено да напуснат града. Венеция е домакин на около 25 милиона туристи всяка година, от които 14 милиона прекарват само ден там. \"Всеки турист във Венеция трябва да се отнася с уважение и да разбира, че в случай на лошо поведение ще бъде изгонен от града\", каза кметът Луиджи Бруняро. Населението на Венеция намаля от приблизително 175 хил. души след Втората световна война до около 50 хил. днес. Местните жители се оплакват, че градът им бива превземан от туристите, а в същото време те са тези, които трябва да плащат сметката. През февруари градският съвет одобри  налагането на такси за вход  от 3 евро на хората, които посещават града за един ден. Очаква се сумата да се увеличи до между шест и 10 евро от началото на 2020 г. в зависимост от това дали сезонът е силен или слаб.", "date": "2019.05.20", "title": "Венеция ще налага глоби на проститутки и на хора, пиещи алкохол навън през нощта"}
{"url": "https://www.dnevnik.bg/bulgaria/2019/05/20/3908366_zdravi_slujiteli_zdrav_biznes/", "text": "Грижата за здравето на служителите във всяка една компания трябва да заема важно място в задълженията на работодателите. Всеки знае, че здравите и активни служители са в основата на успешния бизнес. Когато работодателят инвестира във физическото и психическо здраве на своите служители, той инвестира в ефективността и продуктивността на своята компания, а съответно и в нейното бъдеще. Точно заради това, ако един опитен мениджър иска ефективен екип, е важно да развива не само професионалните знания и умения на неговите членове, но и да обръща внимание на тяхното емоционално и физическо здраве. Но как може да стане това? Може да звучи странно, но всеки опитен мениджър трябва да разпознава симптомите на влошеното здраве на неговия екип. Ако служителите ви не се чувстват добре физически или емоционално, няма как да очаквате добри резултати и ефективност. Да, мениджърът трябва да влиза в много роли, ако иска успешен екип, а съответно и успешен бизнес. За никого не е тайна, че всеки един екип винаги се напасва по поведението и навиците на своя лидер. Ако вие нехаете за работния процес, не се грижите за здравето си и не знаете какво се случва в офиса, не очаквайте при служителите ви да е по-различно. Трудно бихте мотивирали някого да промени даден негов вреден навик, ако лидерът на екипа не даде добър пример в тази посока. Мнозина експерти твърдят, че емоционалното състояние на служителите в една компания не бива да се подценява ни най-малко. Именно затова е нужно стимулирането на всяка положителна промяна, колкото и малка да е тя. Ще е хубаво, ако се изгради традиция да се празнуват успехите – не само в професионален, но и в личен план. Споделете долу в коментарите дали вашият работодател проявява грижа към благосъстоянието и здравето на служителите си. И не забравяйте - ако работещите в една организация са добре и се развиват, то няма как компанията да затъва! Разгледайте и актуалните обяви за работа на  Karieri.bg .  търси: Бранд мениджър търси: Senior Team Manager - Invoice to Pay Senior Team Manager - Record to Report Senior Team Manager - Credit to Cash Finance Internship Program - 6 months търси: HEAD OF INDUSTRIAL SPACE AND LAND DEVELOPMENT DEPARTMENT търси: Авиомеханик търси: ACCOUNTANT търси: ЗАМЕСТНИК-ДИРЕКТОР  търси: Junior Private Equity Analyst  търси: ЕКСПЕРТ В ОБЛАСТТА НА УПРАВЛЕНИЕТО НА ОПЕРАТИВНИЯ РИСК  търси: Началник отдел \"Човешки ресурси\" търси: Front-end програмист Редактор React Native програмист  търси: ETRM Java Developer Business Intelligence/ETL Consultant търси: Програмен координатор", "date": "2019.05.20", "title": "Здрави служители – здрав бизнес"}
{"url": "https://www.dnevnik.bg/biznes/2019/05/20/3908361_putnata_agenciia_dava_150_dni_za_proektirane_na_46_km/", "text": "Агенция \"Пътна инфраструктура\" обяви обществена поръчка за изработването на разширен идеен проект за над 46 км от автомагистрала \"Хемус\" след връзката с пътя Русе - Велико Търново в посока Търговище. Бъдещият изпълнител ще трябва да изработи разширен идеен проект и да направи пълни инженерно-геоложки проучвания и ПУП - Парцеларен план за участъка след връзката с път I-5 Русе - Велико Търново до пресичането с път II-51 Бяла - Търговище. Срокът за подаване на офертите е до 17:30 ч. на 24 юни 2019 г., а отварянето им е на следващия ден. Срокът за изработването на проекта е 150 дни.", "date": "2019.05.20", "title": "Пътната агенция дава 150 дни за проектиране на 46 км от \"Хемус\""}
{"url": "https://www.dnevnik.bg/bulgaria/2019/05/20/3908382_bulgariia_e_sred_nai-golemite_iznositeli_na_med_v_es/", "text": "България е сред най-големите износители на мед на вътрешния пазар на Европейския съюз. Това показват данните от доклад на Евростат, посветен на Световния ден на пчелите. Страната се нарежда на шеста позиция, като е изнесла 10.3 хил. тона мед през 2018 г., което е близо 10% от общия вътрешен износ за ЕС. На първо място е Унгария, която е изнесла за миналата година 20 хил. тона мед. Зад нея се нареждат Белгия, Испания, Германия и Полша. България също така е и внасяла мед. Общо 1200 тона са били вкарани в страната през 2018 г.", "date": "2019.05.20", "title": "България е сред най-големите износители на мед в ЕС"}
{"url": "https://www.dnevnik.bg/razvlechenie/2019/05/20/3908182_fotogaleriia_alen_delon_-_bezuprechen_v_kinoto_no_ne_i/", "text": "Френската кинозвезда   в Кан за кариерата, която надхвърля шест десетилетия. Видимо развълнуван при получаването на наградата, той отговори и на критиките, на които беше подложен заради възгледите си за жените и за гей двойките. През сълзи на очи 83-годишният актьор заяви: \"Сигурен съм, че ако наистина се гордея с нещо, това е единствено кариерата ми\", каза той. \"Получавам \"Златна палма\" не за друго, а заради нея. И това ме кара да се чувствам радостен, поласкан и доволен.\"", "date": "2019.05.20", "title": "Фотогалерия: Ален Делон - безупречен в киното, но не и в живота"}
{"url": "https://www.dnevnik.bg/bulgaria/2019/05/20/3908384_cacarov_niamam_kakvo_da_kriia_gotov_sum_da_pokaja/", "text": "В пространно съобщение, разпространено от пресцентъра на държавното обвинение, главният прокурор Сотир Цацаров днес отрича сделка за него имот да е изчезнала от Имотния регистър и заявява готовност да предостави всички документи за нея. Повод за изявлението е  статия сайта \"Биволъ\"   от 19 май със заглавие \"Апартаментгейт: След затварянето на имотния регистър, името на Цацаров изчезна от скандална сделка. Цацарови – редовни клиенти на имоти от съдружник на \"Мултак № 1\" в Пловдив\". Според публикацията през периода от над 36 часа (от петък до неделя), когато е имало срив в имотния регистър, е изчезнала информацията от регистъра за дарение на апартамент в центъра на Пловдив, направено през 2007 г.  от фирмата \"Калисто Мати\" ЕООД. През 2012 г., когато \"Биволъ\" писа за сделката, номинираният тогава за главен прокурор  Цацаров отрече да става дума за дарение , а за покупко-продажба. Според сегашната статия регистърът е бил променен със задна дата, за да се промени дарението, а сега отново - като Цацаров и съпругата му са изчезнали от партидата на фирмата. Сайтът коментира, че всичко това напомня за подобни сделки на властимащи сега, след разкритията с имоти, купени на цени, по-ниски от пазарните. Днес сутринта информацията, публикувана в сайта, бе коментирана и от Христо Иванов, председател на политическа партия \"Да България!\" и бивш министър на правосъдието. В телевизионно интервю той казва че според съобщение на \"Биволъ\", от партидата на Цацаров в имотния регистър \"е изчезнала една имотна сделка\". В разпратената до медиите позиция Сотир Цацаров пише: \"Неистината за въпросното дарение е разпространена подробно за първи път отново от сайта \"Биволъ\" на 26 ноември 2012 г., по време на процедурата по избор на главен прокурор, провеждана тогава. Различно бе само заглавието: \"Фирма дарила Цацарови с апартамент в Пловдив?\", иначе твърдяното и целта, с която това се прави, бяха напълно идентични с тези сега\", отбелязва главният прокурор в официална позиция, разпространена днес. Той подчертава и че в хода на процедурата по избора му за главен прокурор, приключила през декември 2012 г., Етичната комисия на ВСС е извършила проверка на медийните публикации с такъв предмет, касаещи както тази, така и други имотни сделки. Цацаров пише, че за нуждите на тази проверка е представил подробни писмени становища (на 26 ноември 2012 г. и на 7 декември 2012 г.), придружени с необходимите документи, сред които нотариален акт, удостоверения от Агенция по вписванията, фактура, издадена от дружеството – продавач и др. \"Етичната комисия не откри нарушения. Въпроси, свързани с публикациите на \"Биволъ\" и на други медии в тази насока, ми бяха поставяни и при откритите изслушвания в комисията, а и по време на избора, предаван пряко по националната телевизия. Така още в края на 2012 г. стана ясно, че семейството ми не е надарено, а е купило апартамент в Пловдив със застроена площ от 55,50 кв. м. за сумата от 21 120 евро, при данъчна оценка от 25,382,32 лв. Отговор получиха и всички други твърдения, \"припомняни\" сега от \"Биволъ\", посочва главният прокурор. Той изразява готовност да предостави отново за публичен достъп документи (нотариален акт, удостоверения от Служба по вписванията, фактура за покупка на имота и др.), които вече е показвал преди проверката във Висшия съдебен съвет още през ноември 2012 г. Цацаров казва и че тогава проверката е започнала по предишен сигнал на \"Биволъ\" преди 7 г. \"Готов съм да представя и допълнителни такива, защото нямам какво да крия. Всички имотни сделки са декларирани по съответния законов ред, като в годишните ми имотни декларации са посочени действителните цени на придобиването им\", подчертава Цацаров. \"За мен са ясни както целите, така и сценаристите на тези публикации. Статията от 19 май 2019 г. няма автор, освен безадресното \"Биволъ\". Така единственото неясно и неразбрано от мен е липсата на доблест от страна на нейния действителен автор да застане с името си зад това, което е написал\", завършва главният прокурор.", "date": "2019.05.20", "title": "Цацаров отрече сделка с негов апартамент да е изчезнала от имотния регистър"}
{"url": "https://www.dnevnik.bg/sport/2019/05/20/3908414_video_udar_na_grigor_dimitrov_popadna_sred_nai-dobrite/", "text": "Григор Димитров може и да  отпадна още в първия кръг на мастърса в Рим , но негово изпълнение влезе в класация. Българският тенисист е на десетото място в подбора на най-добрите удари в турнира. Той впечатли с точка срещу германеца Ян-Ленард Щруф. Димитров в момента участва в турнира в Женева. Българинът преодоля квалификациите и  днес ще играе двубоя си от първия кръг срещу Федерико Делбонис .", "date": "2019.05.20", "title": "Видео: Удар на Григор Димитров попадна сред най-добрите на мастърса в Рим"}
{"url": "https://www.dnevnik.bg/bulgaria/2019/05/20/3908442_bulgari_rukovodili_nelegalna_fabrika_v_ispaniia/", "text": "Международна престъпна група за незаконно производство на цигари е била разбита в Испания. Организацията е била ръководена от българи, съобщава вътрешното министерство. Специализираната операция е била проведена съвместно между испанската Национална полиция и Главна дирекция \"Борба с организираната престъпност\" (ГДБОП). Работата по случая е започнала през 2017 г. Тогава от ГДБОП са предупредили испанската Главна дирекция \"Криминална полиция\" за организирана престъпна група от България, която възнамерява да изгради производство на цигари в иберийската държава и да създаде дистрибуторска мрежа на национално и международно ниво. Тютюнът е внасян от България, без да преминава митнически контрол. Консумативите и машините за производството също са внесени в Испания от България. В хода на съвместното разследване са установени складови помещения на престъпната група в Барселона и град Константи, провинция Тарагона. По данни на полицията готовата продукция е била продавана основно в Испания, Германия и Великобритания. Акциите срещу престъпната група са започнали още през април тази година, като са осъществени многобройни претърсвания и изземвания. Задържани са 22-ма души, между които и двама български граждани. Дейността на нелегална фабрика за цигари в Константи е била преустановена, а на територията ѝ са задържани 15 украинци и един молдовец – всички те работници, както и българин, който контролирал работния процес. Вътрешността на склада, където е била изградена нелегалната фабрика, е била оборудвана със система за шумоизолация на машините, като там е била организирана и зона за живеене на работниците с легла, тоалетни, душове, кухня и други удобства. Като мярка за сигурност по време на производствения цикъл работниците живеели вътре затворени и без мобилни телефони. При по-нататъшните действия на криминалистите в Сабадел, Галисия и Севиля са задържани шофьори на камиони, занимавали се с дистрибуция на цигарите. Същевременно ръководителят на групата в Испания е развил мрежа от законен бизнес, като за него работели над 200 души. Той и негови доверени лица, сред които испански и един молдовски гражданин, изградили мрежа от фирми за строителство, транспорт и придобиване на фирми в чужбина. Придобитите от незаконната дейност големи парични суми бивали \"изпирани\" чрез други фирми, като голяма част от тях са инвестирани в строителството на луксозни къщи и жилищни сгради в България и Испания. Използвани са и кредитни карти за измама в различни заведения. Според испанските власти нелегалната фабрика е била с капацитет да произведе за ден кутии с цигари, достатъчни за един камион. Намерени и иззети са 1 млн. кутии цигари на обща стойност 4.5 млн. евро, както и голямо количество тютюн и консумативи. Допълнително са иззети пари в брой, автомобили от висок клас и обемна документация за престъпната дейност. Иззетият тютюн е на стойност над 6.5 млн. евро, което е данъчна измама в размер от над 5.1 млн. евро.", "date": "2019.05.20", "title": "Българи ръководили нелегална фабрика в Испания, произвеждаща по един камион цигари на ден"}
{"url": "https://www.dnevnik.bg/biznes/2019/05/20/3908443_programata_za_energiina_efektivnost_shte_bude/", "text": "Програмата за енергийна ефективност ще бъде възстановена от следващата година, като все още се обмислят изискванията и параметрите й. Това съобщи министър-председателят Бойко Борисов по време на посещение в Пазарджик. Премиерът получи от кмета на града Тодор Попов подписка от 7 хил. жители на общината, които настояват програмата да бъде възстановена. \"Виждате разликата между санираните и несанираните блокове. Явно трябва да се спре нещо, за да видите колко е било добре. От догодина се възстановява програмата за саниране\", заяви Борисов.  През февруари 2017 Министерството на регионалното развитие и благоустройството обяви, че спира програмата. Причината беше, че одобреният месец преди това втори милиард лева за нея  на практика е бил усвоен още преди тази дата , а Българската банка за развитие (ББР) е била предупредена да спре да подписва договори за финансиране, тъй като ресурсът не само от първия предвиден милиард, но и от втория вече се изчерпвал. Доклад на министерството от ноември 2016 г. установи, че между февруари 2015 г. и януари 2016 г. са сключени толкова много договори за целево финансиране между сдружения и ББР, че е бил изчерпан финансовият ресурс,  включително и вторият милиард лева. През май 2018 стана известно, че програмата, която дотогава беше безплатна за собствениците, ще продължи, но вече с тяхно финансово съучастие. Новината беше съобщена от тогавашния зам.-министър на регионалното развитие  Малина Крумова , която към днешна дата е председател на Държавна агенция \"Безопасност на движението по пътищата\". Проучване показало, че около 40% от хората са готови да предоставят частично финансиране и това трябва да бъде използвано, добави тя. Около 7 хил. са сдруженията на собственици, кандидатствали за помощ по програмата, докато сградите, подлежащи на саниране, са 42 хил. През септември миналата година тогавашният министър на регионалното развитие и благоустройството Николай Нанков обяви в парламента, че програмата е можело и е  трябвало да се планира по различен начин . Равносметката му беше, че с нея са направени много грешки, като даде пример с това, че през цялото време се говори за брой сгради вместо за разгъната застроена площ или брой домакинства, което било много по-обективно според него.", "date": "2019.05.20", "title": "Програмата за енергийна ефективност ще бъде възстановена от догодина"}
{"url": "https://www.dnevnik.bg/evropa/2019/05/20/3908433_germaniia_e_poharchila_rekordnite_23_mlrd_evro_za/", "text": "Германия е похарчила рекордните 23 милиарда евро миналата година, за да улесни интеграцията на над един милион бежанци и да се бори с причините за миграцията, се посочва в правителствен документ, подготвен от финансовото министерство и видян от \"Ройтерс\". Разходите са с почти 11% повече от  похарчените 20.8 милиарда  предходната година според доклада, подготвен от финансовото министерство.  През 2018 г. правителството е похарчило 7.9 милиарда евро за мерки, насочени към задържането на мигрантите извън ЕС и подобряването на условията за живот в страните, от които идват, показва документът. Това е увеличение с 16% в сравнение с 2017 г. Шестнайсетте германски провинции, които основно отговарят за настаняването и интеграцията на пристигащите от страни като Сирия, Ирак и Афганистан, са получили 7.5 милиарда евро от федералното правителство миналата година, увеличение от 14% спрямо предходната. Очаква се кабинетът на канцлера Ангела Меркел да обсъди годишния правителствен доклад за бежанците и разходите за интеграция в сряда.", "date": "2019.05.20", "title": "Германия е похарчила рекордните 23 млрд. евро за бежанци и миграция през 2018"}
{"url": "https://www.dnevnik.bg/photos/2019/05/20/3908265_snimka_na_denia_neobiatna_gorska_gradina_na_keit/", "text": "Херцогинята на Кембридж Кейт Мидълтън e проектирала \"необятна горска градина\" за изложението на цветя в Челси. Целта й е да вдъхнови семействата да излязат навън и да разберат ползите от общуването с природата.  Според нея повече прекарано време на открито помага на децата да растат щастливи и здрави.", "date": "2019.05.20", "title": "Снимка на деня: \"Необятна горска градина\" от Кейт Мидълтън"}
{"url": "https://www.dnevnik.bg/intervju/2019/05/20/3908224_teodosii_teodosiev_uchitel_imame_nujda_ot_nov_renesans/", "text": "  - Свободолюбив можеш да направиш само човек, който вътрешно е свободен. Това е дълъг процес. Баща ми казваше, че някои хора са родени роби и дори да няма робство, пак ще намерят на кого да робуват. По време на 400-годишнината от смъртта на Галилей Ричард Файнман, Нобелов лауреат, застава на неговия гроб и казва, че го е срам. Защото преди 400 години Галилей е рискувал да твърди неща, за които Инквизицията може да го осъди. А днес няма Инквизиция, но във всеки брой на \"Ню Йорк таймс\" има хороскоп, тоест хората продължават да вярват в неща, които още тогава са били суеверия и не са по-добри с нищо от предците си. По времето на социализма имаше инквизиция за свободолюбивите. Хора, които си даваха живота, за да има за правото да имаш права. А сега уж имаме права, но хората продължават да живеят по онези закони. Не мислят свободно и не смеят да действат свободно. За всеки случай. - Преди 2400 години Аристотел е казал, че някога хората са били много умни, но откакто е измислена писмеността, те всичко записват и нищо не знаят. Днес всичко се търси в \"Гугъл\" и много съвременни хора си мислят, че като натиснат копчето на дистанционното, са много умни. Преди повече от 6000 години халдейските астрономи са разполагали само с канапчета, отвеси, ъгломери и са предсказвали слънчеви и лунни затъмнения. Може ли днес някой да направи това без технологиите, с които разполагаме? - Както спортистите тренират във фитнеса, така и мозъкът не бива да се остава без дейност, защото като всеки друг орган, оставен без работа, той атрофира. Хората трябва всекидневно да упражняват мозъка си - да решават задачи от всякакво умствено естество. Това е още по-важно за децата, за да не закърнее умът им още от малки. Те още от съвсем ранна възраст са в състояние да усвояват по няколко езика, но трябва да се започне отрано. Методологията ми е да ги науча на интензивен и продължителен интелектуален труд. На школата работим от 8 сутринта до 12 вечерта само с прекъсване за хранене. Поставям ги в творчески условия. Трябва да измислят задачи като за олимпиади, което не е лесна работа. - На първо място, на учителя трябва да му е интересно. Ако на него му е интересно, той ще направи така, че и на учениците да им е интересно. Необходимо е и да има качества на аниматор. Когато види, че децата губят интерес, да им направи забава. Някои ученици идват на моите занятия просто заради шоуто, в което постоянно се появява по нещо интересно. Теорията ги увлича след достатъчно дълги занятия. Но първоначално те трябва да бъдат запалени по всякакви други начини - да се подслади науката с подходящи занимателни експерименти, задачи, приказки от всякакво естество.  - Може би това е най-подходящата дума. Това е едно ренесансово поведение. Светът има нужда от нов Ренесанс, защото в момента отива на много зле и може да се самоунищожи. Единственият изход е да си върнем ренесансовото мислене. Опитът показва, че големите открития се правят на границата между науките. ДНК спиралата беше открита от хора, които по образование са физици - Уотсън и Крик. Но хората се омързеливиха и искат да получават сдъвкана храна, някой да им покаже наготово картинката. А не спокойно да прочетат от огромното количество знания, натрупани от предните поколения, и така да развиват собственото си въображение. Да си представят сами, вместо да гледат готовата картинка. Отказът да четем закърнява въображението.  - Заради така наречената екшън култура. Първобитният човек е разполагал с мускулната си енергия. Бил е в състояние да направи добро или зло в малки мащаби. Днес хората разполагат с невъобразими възможности. По комунистическо време в \"Работническо дело\" веднъж бяха писали, че американците са много зле, защото разполагат с ядрено оръжие, с което могат да унищожат Земята 4000 пъти. А Съветският съюз може да унищожи Земята 12 000 пъти. Екранът възпитава чрез екшън герои и масови убийства. За да спаси един човек, героят убива хиляда и един. Труповете хвърчат, а хората се радват. Както и компютърните игри - първи живот, втори живот, 99-и живот. Хората умират еднократно - и толкова. Внушава се колко е лесно да убиваш и колко е безопасно да те убият. За мен това е престъпление. В едно цивилизовано общество, което иска да опази живота и здравето на гражданите си, за това трябва да се влиза в затвора. Преди имаше такъв случай - едно дете ритна съученичката си в корема и тя умря. Хората коментираха защо в училището е нямало медицинска сестра, сякаш в такъв случай тя има с какво да помогне. Никой не се запита откъде това дете е видяло как се рита в корема. В почти всички филми има бойни изкуства и хората се ритат по хиляди пъти.  - В нашето общество има дефицит на морал - не само в училището и университетите. Това се трупаше от отдавна и започва от времето, когато Маркс казва, че моралът е буржоазна измислица за по-лесно сплашване на пролетариата. Но в основата си моралът е обществен кодекс, чиято основна задача е да прави така, че един гражданин да не посяга на правата на друг гражданин. Ние сме общество на масовото лъгане. По времето на комунизма се казваше: \"Ние ги лъжем, че работим - те ни лъжат, че ни плащат.\" Много хора продължават да живеят по тази максима и това е основната причина да сме последни в Европейския съюз по жизнено равнище. Когато се научим да не разсъждаваме по този начин, ще станем като другите европейски държави - всичко ще бъде по-добре и ще имаме по-високи доходи. Досега няма фалирали училища или университети, а би трябвало да има. Когато се дават пари на някаква институция, в случая образователна, липсва какъвто и да било контрол за резултатите. Има ученици, които в 12-и клас не могат да решават дроби. А ако човек завърши медицина с преписване, това е опасно за всички. Затова парите за образование не трябва да се дават на калпак. Трябва да е ясно какво се е случило с тези пари. Пазарното общество е конкурентно и ако работиш некачествено, стоката ти не се продава и получаваш нула. Ако сме честни, трябва да пишем на едно дете нуличките. За да се научи, че ако не си върши както трябва работите, ще получава нула и в живота. Иначе просто го лъжем, че всичко е наред. - По призвание аз съм хуманитарист, попаднал сред хората на точните науки. Смятах да стана художник или поет. Имах няколко неуспешни опита. След това се оказа, че не мога да си върша работата как да е. Това е резултат от възпитанието, което ми дадоха родителите ми - човек си върши работата, докато я свърши до съвършенство. Някои колеги, като им платят за 20 часа и изтече времето, пускат тебешира и спират да работят. Учили са ме да не спирам по средата на работата. Това възпитание идва още от старите българи, които Иван Хаджийски е описал в \"Бит и душевност на българския народ\". Българинът от векове е бил научен да си изпипва нещата докрай. Това е и европейското възпитание. Един германец работи в несвяст, докато не остане доволен от работата си. Не от парите. Парите идват после. Българинът е имал тези ценности в продължение на векове и затова е успявал да оцелее при всякакви катаклизми и исторически премеждия. Но по време на социализма той до голяма степен загуби тия си качества, защото и да работиш, и да не работиш, получаваш заплата. И този, който работи некачествено, даже смята за глупак този, който работи качествено. Защото вторият хвърля много усилия за едни и същи пари. Такива хора минават за наивници и за донкихотовци. Много пъти са ме обвинявали, че съм Дон Кихот. Това не ме бърка. Продължавал съм да си върша работата, докато не я свърша както трябва. Защото се оказа, че съвършено свършената работа е произведение на изкуството. Разликата между бояджията и художника е, че художникът прави нещата до съвършенство. Във всяка професия може да бъде така. - Имаше един училищен директор, който казваше - свърши я тази работа и без това не си цениш труда. Но аз отлично знам истинската цена на труда си. Не съм някой наивник. Ходил съм по света и съм видял къде как се работи. Имам достатъчно ясна преценка за себе си и за околните. Много добре знам, че ако тръгна да работя за това, мога да спечеля много пари. Но от идеологически съображения предпочитам да подарявам това, което правя. Исус е казал: \"Даром получавайте, даром давайте.\" Така се печели удовлетворение от по-високо естество. И неща, които с никакви пари не могат да се купят.  - Това са войнстващият материализъм и войнстващият егоизъм. Когато бях ученик, един директор на гимназия, Карагьозов, казваше, че стойността на един човек се изчислява като една дроб: с числител и знаменател. Знаменателят е това, което получава, а числителят - което дава на обществото. Ако някой не дава нищо, а само получава, неговата стойност е една кръгла нула. А ако някой много дава, докато нищо не иска - стойността му клони към безкрайност. Голямата личност е тази, която много дава на обществото и не иска нищо насреща.  Моят принцип е да не искам нищо. Даже имах намерения да работя до гроб, без да търся пенсия. Обаче насила ме пенсионираха, защото станах неудобен и трябваше набързо да ме махнат от училище. - Не. През цялата година водя безплатни кръжоци. А през лятото правим школи с деца от цяла България и от цял свят. Идват отвсякъде - от Калифорния до Шанхай.  - Това училище беше превърнато в обор. В момента го ремонтираме, за да отново стане училище. Вече сме оправили покрива и сме прекарали вода и електричество. Ремонтираме държавно имущество. Това е било училище по хидравлика и е 2000 кв. метра. Необходими са ни лаборатории, защото сме не само теоретици, но и практици. От нашите ученици излизат най-големите специалисти по нови технологии. Давал съм и лични средства от мизерните си доходи. Всички, които участваме в кампанията, правим жертви. Моят ученик и колега Георги Бянов, който също работи, дава безплатно квартира на учениците, които идват на кръжоците. Не само не получаваме пари, но и даваме, за да можем да си вършим работата. - Мои бивши ученици направиха  фондацията \"Тео\" . Преподавал съм както на тях, така и на техните деца. Изпитвам към тях безпределно доверие. Те се занимават с материалните проблеми.  - Трябва да изпитваме благодарност към хилядите поколения преди нас, които са ни оставили духовни и материални ценности. После трябва да се опитаме и ние да добавим нещо в кошничката с дарове. И след това да я предадем на следващите поколения.", "date": "2019.05.20", "title": "Теодосий Теодосиев, учител: Имаме нужда от нов Ренесанс"}
{"url": "https://www.dnevnik.bg/evropa/2019/05/20/3908460_bulgariia_e_treta_po_investicii_kum_bruten_vutreshen/", "text": "Европейският фонд за стратегически инвестиции (ЕФСИ) – фондът \"Юнкер\" – се очаква да мобилизира 398.6 млрд. евро в инвестиции, стана известно след последната среща на съвета на директорите на Европейската инвестиционна банка (ЕИБ), предаде пресслужбата на Европейската комисия. Към май 2019 г. сделките, одобрени в рамките на фонда \"Юнкер\", възлизат на 73.8 млрд. евро финансиране и покриват всички 28 държави членки. Около 949 000 стартиращи фирми, малки и средни предприятия (МСП) се очаква да се възползват от подобрения достъп до финансиране. Първите пет държави  по инвестиции, отнесени към БВП, са Гърция, Естония, България, Португалия и Латвия. В  България  общото финансиране по линия на ЕФСИ в България възлиза на 456 млн. евро, като се очаква то да генерира допълнителни инвестиции в размер на 2.4 млрд. евро Европейската инвестиционна банка е одобрила 54.3 млрд. евро за финансиране на инфраструктура и иновационни проекти, които трябва да генерират 249.7 млрд. евро допълнителни инвестиции, докато Европейският инвестиционен фонд (ЕИФ), който е част от ЕИБ, е одобрил 19.5 млрд. евро чрез споразумения с посреднически банки и фондове за финансиране на МСП, които пък се очаква да генерират 148.9 млрд. евро допълнително.", "date": "2019.05.20", "title": "България е трета по инвестиции към брутен вътрешен продукт в плана \"Юнкер\""}
{"url": "https://www.dnevnik.bg/citat_na_deniia/2019/05/20/3908483_citat_na_denia_sportna_zala_s_obhod_bez_filharmoniia/", "text": "Това каза премиерът Бойко Борисов на кмета на Бургас Димитър Николов. Министър-председателят беше в района, за да даде начало на изграждането на обходния път на Поморие и да види докъде е стигнало изграждането на \"Арена Бургас\". Докато Борисов разглеждаше строежа на залата, стана дума, че филхармонията има нужда от средства и той веднага обеща два милиона лева за нея. \"Защото освен за спорта и туризма пари трябва да има и за култура\", отбеляза премиерът. Опит на представител на футболния клуб \"Нефтохимик\" да получи държавна помощ за отбора обаче удари на камък. На твърденията, че футболът е скъп спорт, финансовият министър Владислав Горанов, контрира: \"Защо да е скъп футболът. Една топка струва 20-30 лева, ако някой иска да се забавлява, да направи бизнес. Топки за децата можем да дадем. Но пари от данъци за професионален футбол няма как да се дават\", обобщи Горанов. \"Не сме подготвени психически за такава помощ\", отбеляза и Борисов.  Той даде и рецепта как да се появят нови футболни таланти. Борисов посочи, че още преди година е предложил на футболния съюз едно мащабно обсъждане с участието на министри, общини, клубове и ръководството на БФС, на което да се обсъди какво е нужно, за да има нов футболен успех като на световното в САЩ през 1994 година. По-рано днес Борисов мина през Пазарджик, където откри разширение на завод, и Асеновград, където инспектира строежа на пътя за Пловдив и обеща начало на ремонт на шосето за Кърджали.", "date": "2019.05.20", "title": "Цитат на деня: Спортна зала, с обход, без филхармония не върви"}
{"url": "https://www.dnevnik.bg/politika/2019/05/20/3908616_ioncheva_vnese_v_prokuraturata_novi_signali_sreshtu/", "text": "Елена Йончева внесе сигнали до прокуратурата във връзка с прехвърлянето на бизнеса на Борисов на братовчед му, с  когото премиерът твърди, че не поддържа контакт , съобщи пресцентърът на БСП. Това става факт няколко дни, след като тя поиска  прокуратурата да провери и т. нар. къща в Барселона  и часове след като премиерът каза в интервю, че БСП използват похвати от учебник на КГБ. \"Там пише, че най добрия начин да унищожиш един човек е да подбереш избрани истини за него и да ги съчетаете в определена комбинация\",  смята Борисов . В сигнала се казва, че от справки по партидите на редица дружества, в които Борисов е имал участие като собственик и/или управител е че преди да стане кмет на Столична община и по-късно премиер, той е прехвърлил бизнеса си именно на братовчед си Радослав Венциславов Иванов. Това са фирмите ИПОН 1, Борко 2000 и БИУМ 99, която от своя страна е собственик на ИПОН-Агенция за сигурност и отбрана. Според справки на търговския регистър, след като Борисов става кмет, а по-късно и министър-председател, братовчедът Радослав Венциславов Иванов сключва множество сделки за недвижими имоти в София и особено за имоти в с. Иваняне. Вторият сигнал е за извършени заменки в полза на братовчеда на Борисов Радослав Иванов. Става въпрос за терен на най-комуникативнато място в \"Люлин\". Водачът на евролистата на БСП иска също прокуратурата да образува проверка, която да установи източника и размера на доходи на Радослав Иванов, с които купува имоти и най-вече - ползва ли се с протекции при закупуването на имоти на занижени цени, неотговарящи на пазарните, пише още Йончева. Третият сигнал до прокуратурата е във връзка с това, че Радослав Иванов е съдружник с Иван Саздов във фирма \"Бетон 2\" ООД. Саздов представлява офшорната фирма \"Palms Enterprises\" (Overseas) LTD. Тя изпраща по сметка на \"EMA BGS SL\", 1,7 млн. евро. Фирмата е представлявана от Борислава Йовчева, а по-късно от нейния баща. Адресът на фирмата е същият като на т. нар. къща в Барселона - ул. \"Францеск Рибалта\" 8. В сигнала Йончева моли да бъде разпоредена проверка, която да установи налице ли са данни за свързани лица по отношение на представляващите по закон и пълномощия дружества, както и евентуално за престъпления свързани с пране на пари и/или организирана престъпна група с цел пране на пари.", "date": "2019.05.20", "title": "Йончева внесе в прокуратурата нови сигнали срещу Борисов"}
{"url": "https://www.dnevnik.bg/sviat/2019/05/20/3908624_kurc_uvolni_krainodesniia_vutreshen_ministur_zaradi/", "text": "Австрийският канцлер Себастиан Курц обяви, че е предложил на президента да бъде уволнен вътрешният министър от Партията на свободата, Херберт Кикл. Австрийски издания пишат, че се очаква президентът да одобри молбата. Половин час след съобщението му Партията на свободата обяви, че всички министри подават оставки. Във второто си за днес обръщение до нацията, 72 часа след началото на скандала с  видеото от разговора в Ибиса, довел до предсрочни избори , Курц добави, че иска сътрудничеството с Партията на свободата да продължи независимо от случилото се. \"Вярвам, че хората ги вълнува въпросът: Как продължаваме напред?\" каза Курц. Той добави, че иска пълна прозрачност и недвусмислени обяснения от Партията на свободата. Канцлерът има предвид начина на управление до извънредните избори, които се очакват тази есен. Той настоя, че управлението трябва да остане в сегашния вид в името на сигурността, макар основната опозиционна партия - тази на социалдемократите - да предложи на президента алтернативни решения като съставяне на експертно правителство. Попитан дали се опасява от вот на недоверие срещу правителството, той обясни, че най-важното за него е да осигури стабилност дори в такава ситуация и има отговорност за това, но тази отговорност се споделя и от парламента (по-късно Кикл каза, че партията му не изключва вот на недоверие). В отговор на друг въпрос той обвини Партията на свободата, че е \"съсипала\" съвместната работа на правителството. По-рано новото ръководство, начело с инфраструктурния министър и бивш кандидат-президент Норберт Хофер, отправи същата критика към канцлера заради това, че се отметнал от идеята си да запази коалицията непокътната, изразена в първите часове, след като се разгоря скандалът. Обръщението последва решение на крайнодясната Партия на свободата - дни след като бившият ѝ лидер се появи в публикуван запис от 2017 г. с обещания към мнима племенница на руски олигарх -  да напусне властта, ако Херберт Кикл бъде уволнен . Кикл,  една от най-спорните фигури  в кабинета, е бил генерален секретар на Партията на свободата в момента, когато (през лятото на 2017 г.) Щрахе се е срещнал с представилата се за племенница на руски олигарх \"Альона Макарова\" и ѝ е обещал щедри обществени поръчки и контрол върху най-четения таблоид в. \"Кроне цайтунг\". Скандалът доведе до решение за предсрочни избори, по всяка вероятност през септември, и дори до преразглеждане на провинциалните коалиции в онези федерални щати, където крайната десница е част от властта.", "date": "2019.05.20", "title": "Курц уволни вътрешния министър заради \"Ибисагейт\", крайнодесните излязоха от кабинета"}
{"url": "https://www.dnevnik.bg/bulgaria/2019/05/20/3908626_maia_manolova_predlaga_promeni_v_zakona_zaradi/", "text": "Омбудсманът Мая Манолова и адвокати ще се срещнат в сряда с министъра на правосъдието Данаил Кирилов, за да обсъдят проблемите с Търговския регистър и мерките, които са необходими, за да бъдат решени те. Това стана ясно след като в петък 64 адвокати сезираха омбудсмана с отворено писмо, в което сигнализират за системно постановяване на неправомерни откази от страна на регистъра, а днес бе проведена и среща с Манолова. \"Г-жо Омбудсман, от много време длъжностните лица по регистрация в Търговски регистър използват практики на ръба на закона, от които у гилдията ни и у клиентите ни остава усещането, че в Търговски регистър се работи основно за събиране на такси и количество изработени преписки, защото на това е основано допълнителното материално стимулиране на длъжностните лица по регистрацията\", написаха адвокатите до Манолова в петък, а днес потвърдиха, че проблеми има. Манолова и екипът й ще изготвят и предложения за законодателни промени, които да решат, макар и на първо време, проблемите с имотния и търговския регистър и Агенцията по вписванията. Омбудсманът ще предложи в законодателството да залегнат ясни правила за обезщетяване на вреди от неправомерни откази или поне Агенцията по вписванията да носи отговорност за разноските при съдебно решение в полза на лица, получили незаконен отказ. Освен това ще се предложи Агенцията по вписванията да бъде задължена да въведе мерки за уеднаквяване на практиката по регистрация. \"В момента разнобоят се заплаща от гражданите и техните адвокати\", каза Манолова. Сред темите, които ще се обсъждат на срещата при министър Кирилов ще бъде и електронното правосъдие. \"Изцяло споделям тревогата им за липсата на предвидимост в работата на длъжностни лица от Търговския регистър, липсата на ясни и недвусмислени правила, които да водят до непротиворечиви действия и практики от страна на държавните служители от агенцията, което създава подозрения и опасения от гражданите и адвокатите, че е налице злоупотреба с право, а именно постановяване на многобройни откази по искане за вписвания, регистрация с една цел – събиране на допълнителни такси\", обясни Манолова пред журналисти след срещата с адвокатите. По думите й, като се добави и противоречивата практика по отношение на обжалването на отказите по тези производства, гражданите са в неведение в кои случаи ще получат регистрация на заявени обстоятелства и в кои случаи ще трябва няколко пъти да внася такса или в продължение на години да води дела срещу отказите. Манолова посочи, че гражданите търпят вреди, за които няма как да бъдат компенсирани и не се възстановяват разноските по съдебни дела. Няма обяснения за сривовете в Търговския регистър, софтуерът не е обновен, има забавяне при обявяване на годишните финансови отчети, има проблеми и с достъпа до имотния регистър, посочват адвокатите. В момента няма електронна система, която да осигурява достъп на гражданите и адвокатите до съдебните актове, което е в противоречие с изискванията на закона, коментира Манолова. По време на срещата с адвокатите от ръководството на Агенцията по вписванията изпратиха отворено писмо, в което посочват какви мерки са предприели от февруари до май месец тази година за подобряване на ситуацията и отстраняване на дефектите в системата. \"Като следствие от предприетите мерки, статистиката показва спад в постановените откази от длъжностните лица по регистрация. За периода февруари-май 2019 г. те са 11873, като за сравнение за същия период през 2018 г. са постановени 12758 или 10% постановени откази от общия брой разгледани заявления\", посочват от Агенцията по вписванията. \"Важно е да се отбележи, че в посочените 10% едва около 5% се обжалват като съдът отменя около половината от обжалваните. Следва да се вземе предвид и противоречивата съдебна практика по идентични казуси. В този смисъл и за длъжностните лица по регистрация няма установен единен критерий за произнасяне по идентични заявления в лицето на съдебната практика\", добавят още от агенцията. Според Манолова обаче мерките не са достатъчно пълни и ефективни, а писмото оставя неясно. При министъра Кирилов ще участват Манолова, представители на Висшия съдебен съвет и на Агенцията по вписванията и ще бъдат обсъдени въпросите на електронното правосъдие. Адвокат Александър Пелев от своя страна обясни, че днес също е имало проблеми със системата. Клиентите предпочитат да платят поредната такса за вписване, вместо да водят дела. \"Всички откази на Търговския регистър, когато бъдат обжалвани, биват отменяни\", категоричен е Пелев и добави: \"Интересите на клиентите ни изискват бързина и затова, вместо да се борим, внасяме още една такса\". Негови колеги обясниха, че софтуерът е стар, поддържа се ниско ниво на обслужване, което създава впечатлението за умишлено и целенасочено – за да бъдат събирани още такси. Пред Манолова юристи дадоха пример, че годишни финансови отчети, които са внесени още преди 3 години, все още не са вписани.", "date": "2019.05.20", "title": "Мая Манолова предлага промени в закона заради проблемите с Търговския регистър"}
{"url": "https://www.dnevnik.bg/sport/2019/05/20/3908599_skandal_s_uredeni_machove_dovede_do_aresta_na_11/", "text": "По сигнал на Антикорупционната комисия в Грузия са били арестувани 11 футболисти, които са заподозрени за уреждане на мачове. Сред тях са осем действащи и трима бивши играчи. Петима футболисти са част от ВИТ, който заема предпоследното девето място в първенството. Един от съмнителните мачове е загубата на отбора с 0:2 от водача \"Динамо\" (Батуми) в неделя. Според разследването футболистите са получили 34 хиляди долара от организирана престъпна група за уреждането на точен резултат в двубоя. Арестуваните играчи са заплашени със затвор между 4 и 6 години според законите в Грузия.", "date": "2019.05.20", "title": "Скандал с уредени мачове доведе до ареста на 11 футболисти в Грузия"}
{"url": "https://www.dnevnik.bg/sport/2019/05/20/3908629_dujd_otloji_macha_na_grigor_dimitrov_v_jeneva_za/", "text": "Дъжд в Женева промени програмата на турнира от сериите АТП 250 и отложи първия двубой на Григор Димитров. Българският тенисист трябваше да излезе на корта срещу Федерико Делбонис в 19 часа, но повече от два часа в Женева не можеше да се играе. Срещата между Димитров и аржентинеца, който е 84-и в света, ще се изиграе във вторник преди обяд. Дотук Димитров има два мача срещу 28-годишния представител на Аржентина, като е с две победи. През 2015 г. българинът победи с 6:3, 6:0, 6:4 на \"Уимбълдън\", а година по-късно отново в три сета надви съперника си на мастърса в Маями.", "date": "2019.05.20", "title": "Дъжд отложи мача на Григор Димитров в Женева за вторник"}
{"url": "https://www.dnevnik.bg/sviat/2019/05/20/3908480_gaz_banki_i_vruzka_s_putin_-_kak_avstriia_osrebriava/", "text": "За последните 15 години Австрия умело привлича руски инвестиции като \"пространство между Изтока и Запада\", а при сегашното ръководство защитава и дори развива икономическата връзка с Русия. Това отбелязват авторите на втората част на \"Кремълския наръчник\" -  доклад , публикуван от Центъра за изследване на демокрацията на Руслан Стефанов и Мартин Владимиров от Центъра за изследване на демокрацията и Хедър Конлий и Донатиен Рю от Центъра за стратегически и международни изследвания. Текстът,  разпространен  от ЦИД по-рано тази година, се появи месеци преди скандала, разразил се покрай записа на лидера на крайнодясната Партия на свободата в Австрия (FPÖ) Хайнц-Кристиан Щрахе, в който се предлагат щедри обществени поръчки и контрол върху най-четения таблоид \"Кронен цайтунг\" на мнима племенница на руски олигарх. Същевременно секцията за руското влияние в Австрия, обособена в отделно приложение към изследването, показва, че връзките на Виена и Москва далеч надхвърлят тези на Партията на свободата и \"Единна Русия\". Ползата от неутралитета Откакто през 1955 г. съветските и съюзническите войски се изтеглят и страната гарантира, че ще е неутрална, тя се \"продава\" като такова пространство. Крахът на Съветския съюз и присъединяването към ЕС през 1995 г. ѝ помагат да се укрепи като дипломатическа и икономическа връзка между Изтока и Запада. В отражение на този подход, независимо от статута на защитник на демократични права и граждански свободи, Виена може да бъде критикувана заради слабите резултати в борбата с корупцията, както и заради понятията за банкова тайна и липсата на прозрачност. Доклад на Зелената партия от 2012 г. изчислява, че корупцията изяжда 5% от икономиката на страната или (в тогавашно изражение) 17 млрд. долара. За зловредно икономическо влияние на Русия в Австрия способстват \"корпоративизмът\" (ролята на корпоративните интереси в институциите) и размиването на линията между политика и бинес, слабите резултати в достъпа до информация, високото ниво на банкова тайна и липсата на мерки срещу случаите на пране на пари, както и състоянието на контраразузнаването, продължава докладът. Законите в страната не третират шпионажа като престъпление, ако не е насочен към австрийската държава, и това превръща Виена в съвършен шпионски център. Затова, когато австрийски военен бе осъден от германските власти за шпионаж (предоставена на руските власти документация за германски бойни хеликоптери), процесът нямаше как да е в Австрия, която не счита това за престъпление. Енергетика и газ Русия е вторият най-голям инвеститор в Австрия, макар ръстът на инвестициите между 2014 и 2017 г. да не е изключение (от 8 на 16 на сто от целия обем за този период). Само в Италия, Австрия и Холандия руските преки чуждестранни инвестиции са се увеличили от 5.4 млрд. евро през 2006 г. до 160 млрд. към края на 2017-а, се казва в изданието. Споменава се, че през 2014 г. виенските клонове на \"Сбербанк\" и ВТБ (това там са централите на европейските подразделения на двете банки) бяха изключени от ефекта на европейските санкции, наложени на Москва заради анексирането на Крим. \"Мощният приток на руски чуждестранни инвестиции към Австрия след 2014 г. може да означава, че Русия насочва средства към Европа и на практика заобикаля санкциите.\" Впрочем двете банки продължават да действат в седем страни от ЕС - освен Австрия това са Германия, Кипър, Словакия, Унгария, Франция и Чехия. Същевременно австрийският енергиен концерн OMV e не само отдавнашен стратегически партньор на руския гигант \"Газпром\" - той има и \"близки връзки\" с Австрийската народна партия. Виена е сред противниците на идеята правилата на ЕС да важат за морския участък на \"Северен поток 2\". Райнер Зееле - изпълнителният директор на някога контролираната от държавата компания, внесла през 1968 г. за пръв път съветски газ в Европа - открито е изразявал желанието си делът на OMV в руското производство да се увеличи. Неколцина австрийски канцлери и външни министри също за изразявали подкрепа както аз \"Южен поток\", така и за \"Северен поток 2\". Освен това основният дял от печалбите на някои от най-големите австрийски банки и застрахователни дружества е в Русия. Втората по големина австрийска банкова група \"Райфайзен\" е сред тях - международното ѝ подразделение дължи 78% от корпоративната си печалба през 2014 г. на бизнеса си в Русия. Meinl Bank AG, някога семейна банка, а днес компания за финансови услуги, \"се съсредоточава върху... заможни инвеститори, сред тях - много олигарси,\" отбелязват авторите. Те посочват твърденията, че над 2 млрд. долара украински активи са изпрани чрез кореспондентски сметки в \"Майнл\", както и замесването на името на компанията в \"руската перачница\", в която над 20 млрд. са били откраднати от руското правителство чрез организирана престъпност или заради действията на корумпирани служители. \"Между 2012 и 2014 г. се смята, че 14 австрийски банки са били въвлечени в машината, като \"Майнл банк\" е обработила малко над 300 хил. евро чрез съмнителни трансакции,\" се отбелязва в публикация на изданието Dossier, цитирана в доклада. Експозицията на австрийските банки в Русия се е увеличила от 3% през 2014 г. до 11 на сто през 2018-а. С кредитна експозиция 14.6 млн. евро за миналата година те увеличават финансовата уязвимост на Австрия, единствената западна страна, в която има увеличение по този показател след въвеждането на санкциите. Всъщност банковите и енергийни мрежи на Австрия в Централна и Източна Европа \"значително разширяват икономическите възможности на Русия в региона,\" продължават авторите. \"Австрия се възползва от ролята си на неутрално място между изтока и запада, служейки като проводник за руско влияние и безопасно място за нерегламентирано неправомерни придобивки от бившите комунистически държави.\" Връзките в политиката и икономиката Особено очевидна е свързаността на корпоративните и политическите интереси във Виена, когато австрийските политици твърдят че санкциите имат силно отрицателно въздействие върху австрийския бизнес, въпреки че опитът сочи друго - руските инвестиции са се увеличили от 2014 г. насетне, обяснява докладът. Политиката и на социалдемократи, и на консерватори към Русия е най-малкото неконфронтационна, а бивши политици, превърнали се в лобисти, неведнъж са използвали политическите си връзки в подкрепа на руските интереси. Така структури като Австрийско-руското дружество за приятелство, оглавявано от бивш ръководител в \"Райфайзен\", свързват политическия и бизнес елит в страната с руския бизнес. Движението за идентичност (младежка организация) и института \"Суворов\" също подхранват идеологически и междуличностни връзки между австрийските крайнодесни и руски националистически сили. Алфред Гузенбауер, бивш канцлер и лидер на социалдемократите, днес е в надзорния съвет на Изследователския институт за диалог на цивилизациите. За Гузенбауер се твърди, че е въвлечен в лобистка кампания за сваления украински президент Виктор Янукович. Предполага се и че е е сред бившите европейски службители, цитирани в обвинителните актове на Пол Манафорт като част от \"Хабсбургската група\" (изписана с \"п\" в доклада на специалния прокурор за \"руската намеса\" в САЩ Робърт Мюлър\" с платени лобисти на Русия). Вероятно има връзки и с украинския олигарх Дмитро Фирташ, намиращ се под домашен арест във Виена и свързван в миналото с руската фигура от престъпния свят Семьон Могилевич. Волфганг Шусел, друг бивш канцлер, е в борда на руския телеком ТМТС. Бивш финансов министър от Народната партия, Ханс Йорг Шелинг, е консултант за \"Газпром\". Да замениш НАТО с Русия Все пак крайнодясната Партия на свободата остава най-видимия съюзник на Москва. В средата на миналото десетилетие тя прави завой от подкрепата си за НАТО към по-положително отношение към Русия под ръководството на (вече бившия) лидер Хайнц-Кристиан Щрахе. Започва все по-често да говори за \"моралния упадък\" на Запада, докато печели популярност и се напасва към дневния ред на Кремъл. Към 2014 г. вече е на проруски позиции и също се съпротивлява срещу санкциите. Бившият кмет на Виена Йохан Гуденус, учил в Русия (и участвал в разговора на Щрахе с \"Альона Макарова\") е сред посетилите анексирания Крим заедно с Щрахе преди няколко години, а и е член на изпълнителния съвет на Австрийско-руското общество за приятелство, отбелязва докладът. Самият Щрахе пък е заявявал, че е получил информация за мигрантските потоци от руските служби. Към декември 2016 г. подкрепяната от Кремъл \"Единна Русия\" и Партията на свободата вече бяха сключили споразумение за сътрудничество, включващо редовни срещи и обмен на информация. Няма данни за руско финансиране на Партията на свободата, но политическите и дипломатическите инвестиции на Кремъл в партията показват впечатляваща политическа възвращаемост. Третата политическа партия каквато FPÖ стана на изборите през 2017 г. (с едва 0.9 пункта след социалдемократите) овладя ключови министерства като вътрешното, външното и това на отбраната. Руският президент Владимир Путин, чиито ваканции в Алпите започват още в средата на по-миналото десетилетие, превърна страната в първата си дестинация в Европейския съюз след преизбирането през март миналата година. Фактът, че идването на партията на власт е изпитание за австрийските институции, се прояви най-ясно при обиските в централата на контраразузнаването, откъдето бяха конфискувани документи, се казва към края на приложението. Трима високопоставени разузнавачи бяха уволнени от вътрешния министър Херберт Кикл, макар съдът да възстанови позициите им. Появиха се спекулации, че истинската причина е свързана с наблюдение на службите върху крайнодесния екстремизъм, а реакцията на европейските служби бе да изразят притеснения, че вече няма сигурност за информацията, споделяна с Австрия, припомня докладът. Виена също така не се включи в изгонването на руски дипломати след отравянето на бившия разузнавач Сергей Скрипал през 2018 г., макар да се смята, че за руското посолство в столицата работят 870 души, много от които - част от разузнавателните служби.", "date": "2019.05.20", "title": "Газ, банки и връзка с Путин - как Австрия осребрява ролята на \"мост между Изтока и Запада\""}
{"url": "https://www.dnevnik.bg/sviat/2019/05/20/3908634_s_reshenieto_za_huauei_gugul_shte_raztursi_pazara_na/", "text": "Спирането на достъпа до ъпдейтите на операционната система Андроид (Android) за смартфоните на китайския производител \"Хуауей\" (Huawei) може много бързо да усложни живота на потребителите на тези апарати, но най-вече да преначертаят в голяма степен пазара на мобилни технологии, информира \"Франс прес\". Засегнати са стотици милиони мобилни устройства  \"Хуауей\", който е на второ място в света сред производителите на смартфони, продава десетки милиони апарати всяка година: близо 203 милиона общо през 2018 година, 150 милиона през 2017 година. Това сочат данните на консултантската компания Гартнър (Gartner). През първото тримесечие на 2019 година \"Хуауей\" е запазил високи си темп на продажби с 59 милиона продадени апарата, според консултантската компания Интернешънъл дейта корпорейшън (International Data Corporation -IDC), преследвайки световния номер 1 \"Самсунг\" (Samsung) и оставяйки далеч след себе си третия в класацията \"Епъл\" (Apple). За потребителите на смартфони на \"Хуауей\" последствията могат да бъдат значителни, тъй като \"Гугъл\" (Google) ъпдейтва редовно различните версии на Андроид, най-често във връзка със сигурността. Смартфоните на \"Хуауей\" биха могли да покажат неизправности, освен ако китайският производител не реши да прави свои актуализации. Този риск не е непосредствен, тъй като Андроид уточни, че ще продължи за момента ъпдейтите, които се отнасят за сигурността. Друга последица, която е в по-далечна перспектива, се отнася за приложенията. Докато \"Гугъл\" актуализира Андроид, стотици милиони приложения, които се предлагат в \"Гугъл плей стор\" (Google Play Store), също ще бъдат обновени. Програмистите обаче искат те да останат съвместими. Тези ъпдейти на приложенията ще доведат до \"остаряване на апаратите\", тъй като те няма да разполагат с последните актуализации на Андроид. Така приложенията просто няма да могат да функционират. Малко възможности за \"Хуауей\" В краткосрочен план \"Хуауей\" разполага с малко възможности. При сегашните мобилни устройства създаването на операционна система, която да замени Андроид, е сложно начинание. За бъдещите смартфони също ще е трудно да се намери алтернатива: единствената операционна система, която е достатъчно разпространена е Ай О Ес (IOS) на Епъл. Тя е достъпна изключително за айФоните. \"Майкрософт\" (Microsoft) се опита да пусне мобилна версия на прочутия си \"Уиндоус\" (Windows) през 2010 година, която успя да предложи само при собствените си телефони (Windows Phone). Тя обаче не можа да постигне успех и \"Майкрософт\" изостави тази своя идея през 2017 година. В средносрочен план това решение на \"Гугъл\" би могло да накара \"Хуауей\" да последва примера на \"Епъл\" и да предложи собствена операционна система. Тази идея от известно време се върти в главите на ръководителите на китайския гигант. В момента програмистите на приложения трудно могат да заобиколят световния номер 2 \"Хуауей\" и ще са принудени да предложат версия \"Хуауей\" на продуктите си, за да не се лишат от значителна част от пазара си. Без да отива толкова далеч, \"Хуауей\" може без никакво затруднение да развие едно разклонение на \"Андроид\" - собствена версия, в която ще използва отново по-голямата част от кодовете на \"Андроид\". Тези кодове са \"отворен източник\", който е освободен от права и това ще позволи на \"Хуауей\" да запази продукт, който е съвместим с разработените приложения за \"Андроид\". /БТА", "date": "2019.05.20", "title": "С решението за \"Хуауей\" \"Гугъл\" ще разтърси пазара на смартфони"}
{"url": "https://www.dnevnik.bg/photos/2019/05/20/3908149_fotogaleriia_svetovnite_snimki_na_denia_-_20_mai_2019_g/", "text": "Лейна Блум позира на премиерата на филма \"Port Authority\" на 72-рия филмов фестивал в Кан.", "date": "2019.05.20", "title": "Фотогалерия: Световните снимки на деня - 20 май 2019 г."}
{"url": "https://www.dnevnik.bg/biznes/2019/05/20/3908656_durjavata_ostava_na_letishte_sofiia_i_sled/", "text": "Държавата ще остане на летище \"София\" и след неговото концесиониране, чрез граничния, митническия, санитарния и ветеринарния контрол, каза днес пред БНТ министърът на транспорта, информационните технологии и съобщенията Росен Желязков. Той отбеляза, че аеропорта остава държавен през целия период и всичко изградено там ще бъде държавно. Както е известно напред в конкурса  продължават всички петима кандидати . Те предлагат между почти 20 млн. евро и 32.8 млн. евро годишно концесионно възнаграждение на държавата Желязков посочи също, че международният мениджър, който ще управлява летището, има ангажимент пред държавата да осигури всички дейности, които представляват държавния суверенитет. Министърът на транспорта допълни, че петте кандидати са международни световноизвестни оператори и всеки от тях има шанс да спечели надпреварата за определяне на концесионер. Желязков припомни, че съотношението на критериите за оценяване е 55% за концесионното възнаграждение, а 45 на сто се формират от бизнес планът и предложенията за развитието на летището Той не се ангажира със срок кога ще стане ясен концесионерът, като поясни, че се касае за сложен процес, тъй като всяко едно предложение, което представлява инвестиционен план за развитие на летището през следващите 35 години, всъщност е бизнес модел за този период. Росен Желязков коментира, че международната практика е летищата и всички дейности, \"неприсъщи на държавата\" да бъдат отдавани на концесия. Желязков определи аргумента, че летището не трябва да бъде отдавано на концесия, тъй като е обект от стратегическо значение за страната, като несериозен, защото летищата във Варна и Бургас, както \"Лукойл\", мобилните оператори и др. също за обекти от стратегическо значение, но са притежание на чужди компании. Желязков потвърди, че концесионните такси от летище \"София\" ще влизат в Държавния фонд за гарантиране устойчивост на държавната пенсионна система. Първоначалната концесионна такса, в размер на 550 млн. лв, ще влезе в бюджета и може да се използва за изплащане на дълговете на БДЖ и НКЖИ към държавата. Според министъра железниците са в стабилно състояние и вървят към развитие.", "date": "2019.05.20", "title": "Държавата остава на летище \"София\" и след концесионирането му, каза министър Желязков"}
{"url": "https://www.dnevnik.bg/sviat/2019/05/20/3908657_velikobritaniia_podgotvia_nov_zakon_sreshtu_shpionaja/", "text": "Великобритания се готви да приеме нов закон срещу шпионажа и разглежда възможността за обновяване на законодателството за измяната, за да се справи със заплахата от враждебни държави след отравянето с нервнопаралитично вещество в Солсбъри миналата година, заяви днес британският външен министър Саджид Джавид, цитиран от \"Ройтерс\", предаде БТА. Джавид каза, че мярката е необходима, за да запълни \"действителни пропуски\" в съществуващите закони и добави, че е важно Великобритания да е способна да отговори на заплахите, когато напусне Европейския съюз. \"Краят на Студената война не сложи край на заплахите на ниво държава срещу държава, както в действителност мнозина предричаха. Солсбъри е ярък пример за това\", каза Джавид в реч в лондонската централа на Скотланд ярд. \"Осъзнаването на това и разполагането с точните способности и ресурси на терен за противодействие на враждебни държави трябва да е приоритет след Брекзит\", допълни Джавид. Плановете за нов закон срещу шпионажа се появиха след отравянето с нервнопаралитичното вещество \"Новичок\" на бившия руски двоен агент Сергей Скрипал и дъщеря му в Солсбъри в Северозападна Англия през март миналата година, за което Великобритания обвинява Русия. Москва отрича да е замесена и казва, че мъжете, обвинявани от Великобритания, че са руски агенти извършили атаката, са невинни туристи. Инцидентът принуди Великобритания, европейските страни и САЩ да изгонят 100 руски дипломати. Джавид каза, че новият закон за разузнаването ще даде на британските служби за сигурност нови и модерни правомощия, но не навлезе в подробности. \"Областите, които ще бъдат засегнати от този документ, включват въпроса дали следваме съюзниците си в приемането на форма на регистрация на чуждестранните агенти и как осъвременяваме нашите закони за държавната тайна през 21 век\", каза той. \"Ако бъде обновена дефиницията на престъплението \"измяна\", това ще ни помогне да противодействаме на дейността на враждебни държави, и си заслужава да го обмислим\", добави Джавид. В речта си Джавид каза също, че може да използва контратерористичните правомощия, за да квалифицира като престъпление пътуването на британски граждани до определени райони в Сирия и може да определи също определени райони в Африка като забранени зони за пътуване в бъдеще. Той съобщи също, че британските служби за сигурност са осуетили 19 големи терористични атаки през последните две години, 14 от които са били от ислямистко естество, а пет - свързани с крайнодесен екстремизъм.", "date": "2019.05.20", "title": "Великобритания подготвя нов закон срещу шпионажа заради отравянията в Солсбъри"}
{"url": "https://www.dnevnik.bg/sviat/2019/05/20/3908659_protivnik_na_brekzit_zalia_faraj_s_mlechen_sheik/", "text": "След тортата със сметана, млечният шейк се превърна в поредното \"оръжие\" на предизборната кампания във Великобритания, предаде \"Франс прес\", цитирана от БТА. Това стана факт, след като лидерът на новата британска \"Партия на Брекзита\" Найджъл Фараж, която води в допитванията до общественото мнение за европейските избори, беше залят в центъра на град Нюкасъл с млечен шейк. Видеозапис от \"нетипичното\" нападение срещу Фараж веднага се появи в социалните мрежи. От кадрите се вижда, че сцената се разиграла преди предизборна проява с участието на Фараж. Той пристигнал в Нюкасъл, придружаван от екипа си и от журналисти. Докато вървял в центъра на града, мъж изскочил и го залял с млечен шейк, след което бил отстранен от хората на политика. Мъжът купил шейка от веригата за бързо хранене \"Файв гайс\". Шейкът бил с мляко, банан и карамел. Кадрите, завъртели се в интернет, показват Фараж видимо изнервен, с изцапан костюм и както изглежда каращ се на своите охранители, че не са предотвратили инцидента. Случаят с Фараж не е изолиран. Съветникът на Партията за независимост на Обединеното кралство Томи Робинсън също беше \"нападнат\" с млечен шейк, но купен от \"Макдоналдс\". Робинсън отвърнал на атаката, като се нахвърлил върху нападателя си и започнал да го удря. Карл Бенджамин, кандидат за евродепутат от същата партия, пък беше залят с млечен шейк и замерен със сурова риба преди предизборна проява в Югозападна Англия. Инцидентите отразяват климата на напрежение в Обединеното кралство заради бавенето на Брекзит, отложен от 29 март на 31 октомври и наложил участие на страната в евровота, отбелязва \"Франс прес\".", "date": "2019.05.20", "title": "Противник на Брекзит заля Фараж с млечен шейк"}
{"url": "https://www.dnevnik.bg/sport/2019/05/20/3908641_fotogaleriia_shampionskiiat_parad_na_manchestur_siti/", "text": "Манчестър сити\" отпразнува   с шампионски парад с открит автобус по улиците на Манчестър.", "date": "2019.05.20", "title": "Фотогалерия: Шампионският парад на \"Манчестър сити\""}
{"url": "https://www.dnevnik.bg/sviat/2019/05/20/3908684_trump_ochakva_iran_da_napravi_purvata_krachka_kum/", "text": "Президентът на САЩ Доналд Тръмп заяви днес, че САЩ не са се опитвали да влизат в диалог с Иран и допълни, че Техеран трябва да направи първата стъпка, ако иска да преговаря с Вашингтон, предаде \"Франс прес\", цитирана от БТА. \"Медиите на фалшивите новини, както обикновено, публикуваха фалшива информация, без изобщо да са запознати, според която САЩ опитвали да започнат преговори с Иран. Тази информация е фалшива\", разясни Тръмп в Туитър. Той не поясни кои медии и публикации визира. \"Иран ще ни потърси, когато те (иранците) бъдат готови\", допълни той. Същевременно близък до Тръмп сенатор увери, че Иран е отговорен за наскорошните враждебни действия в Близкия изток и препоръча \"смазващ военен отговор\", в случай че бъдат засегнати американските интереси, предаде \"Франс прес\". Републиканският парламентарист Линдзи Греъм каза, че е бил информиран от съветника по националната сигурност на Тръмп - Джон Болтън за това. \"Ясно е, че в последните седмици Иран е атакувал петролопроводи и кораби на други страни и че е в основата на потока от заплахи срещу американски интереси в Ирак. Ако иранските заплахи срещу хора и американски интереси се конкретизират, ние трябва да дадем един смазващ военен отговор\", написа в Туитър Линдзи Греъм. Рияд обвинява Иран, че стои зад атака с дронове, за която поеха отговорност шиитските бунтовници хуси в Йемен, подкрепяни от Техеран. Нападението беше срещу саудитски петролопровод. Атаката стана след актове на саботаж срещу кораби в Персийския залив, сред които и саудитски петролни танкери, за които никой не пое отговорност. Вашингтон официално не приписва тези действия на Техеран, но обвини Иран на няколко пъти, че подготвя атаки, по-специално чрез предани на него групи в Близкия изток, например Ирак. Иран обяви, че е увеличил степента на обогатяване на уран Междувременно Иран обяви, че е увеличил четирикратно степента на обогатяване на нискообогатен уран. Информацията е на служител от ядрения обект Натанз, цитиран от новинарската агенция \"Тансим\" и \"Ройтерс\". Това става седмица, след като Техеран официално обяви, че прекратява изпълнението на някои от ангажиментите си по международното ядрено споразумение, от което обаче САЩ се оттеглиха. Според споразумението Иран има право да произвежда нискообогатен уран с ограничение до 300 кг и до равнище на обогатяване от 3,67 процента. Количествата над това ограничение трябва да бъдат изпращани за складиране или за продажба в чужбина. Иранският президент Хасан Рохани обаче обяви на 8 май, че неговата страна вече не се смята за обвързана с това ограничение заради изтеглянето на САЩ от споразумението. Не е ясно колко далече е достигнал Иран спрямо 300-килограмовото ограничение за необогатен уран. Според споразумението обогатяването до 3,67 процента е доста далеч от 90-те процента, при които уранът става годен за производство на ядрено оръжие. Преди сделката Иран обогатяваше уран до 20 процента, отбелязва \"Ройтерс\". Тръмп открива кампанията си през юни Президентът на САЩ Доналд Тръмп, изправен пред потенциално трудната задача да спечели втори мандат през 2020 г., планира да открие официално кампанията си за преизбиране в средата на юни - четири години след обявяването на първата си кандидатура за Белия дом, предаде Ройтерс днес, цитирайки неназовани източници. Очаква се Тръмп да открие кампанията си с митинг във Флорида, вероятно на 15 юни, след което в следващите дни ще посети няколко щата, в които се очаква най-трудна битка, съобщават източниците, които са близки до Белия дом и са пожелали анонимност. Преди четири години, на 16 юни Тръмп слезе с асансьора в Тръмп тауър в Ню Йорк при очакващата го долу тълпа от поддръжници и обяви кандидатурата си за президент. Президентът вече събира пари за кампанията за преизбирането си и от няколко месеца говори на политически митинги и събрания.", "date": "2019.05.20", "title": "Тръмп очаква Иран да направи първата крачка към преговори"}
