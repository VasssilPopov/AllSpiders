{"url": "https://www.dnevnik.bg/biznes/2018/10/04/3322109_turskata_bolnichna_veriga_acibadem_prodava_bolnicite/", "text": "Турската болнична верига Аcibadem ще продаде бизнеса си в България и Македония, съобщи  \"Капитал\" , като цитира два свои източника. Новината за подготвяната сделка беше публикувана днес и от вестник \"24 часа\". Дружеството е наело посредник по продажбата на дяловете си, който в момента разпраща покани към потенциални инвеститори. Бившата \"Токуда\" и \"Сити клиник\" заедно с поделенията им в България са една от двете най-големи вериги болници в страната. Причината за продажбата е сривът на турската лира и затрудненията на турските акционери в бизнеса. През април 2016 г. Аcibadem – Турция, заедно с дъщерното си дружество в Македония купи болница \"Токуда\", придоби участието на излизащите акционери от \"Сити клиник\", покри дълговете на веригата, а оставащите миноритарни акционери апортираха акциите си в \"Сити клиник\" в новоучреденото дружество. След тази сложна сделка Acibadem на практика стана мажоритарен акционер в най-голямата като обороти частна болнична верига в България със 76%, а останалите дялове бяха на дотогавашни акционери в \"Сити клиник\", отбелязва \"Капитал\". Стойността на сделката беше общо 125 млн. евро.", "date": "2018.10.04", "title": "Турската верига Аcibadem продава болниците си в България и Македония"}
{"url": "https://www.dnevnik.bg/zdrave/2018/10/04/3322032_zdravnoto_ministerstvo_pak_shte_pravi_opit_da_kupi/", "text": "До една седмица здравното министерство възнамерява да пусне два търга за линейки и за медицинското оборудване за спешна помощ. Това каза министърът на здравеопазването Кирил Ананиев по време на днешния блиц-контрол в парламентарната здравна комисия. Това ще е поредната поръчка за линейки, предишните бяха обжалвани, някои и частично прекратени, а в средата на август пък се оказа, че никой не е подал  оферта за доставка на високопроходими линейки. Ананиев съобщи пред депутатите, че министерството предвижда да възстанови проекта за обучение на парамедици и те да поемат част от функциите на медицинските сестри. Здравният министър информира, че дълговете на болниците в края на юли са 141 млн. лв., което е с 13% по-малко в сравнение със същия период на миналата година.", "date": "2018.10.04", "title": "Здравното министерство пак ще прави опит да купи още линейки"}
{"url": "https://www.dnevnik.bg/bulgaria/2018/10/04/3322035_tri_godini_zatvor_poluchi_vinovniiat_za_smurtta_na/", "text": "Само един от седемте обвиняеми по делото за смъртта на четирима работници при  разрушаването на хотел \"Вероника\"  в комплекса \"Слънчев ден\" край Варна на 8 април 2015 г. получи днес ефективна присъда. Окръжният съд във Варна определи за Георги Георгиев, управител на дружеството \"Дигинг\" ЕООД, наето за разрушаването на \"Вероника\", 3 г. лишаване от свобода при първоначален общ режим. Това е минималният срок, предвиден в Наказателния кодекс. Пак три години лишаване от свобода, но получи Пламен Николов, който по време на срутването е бил на обекта като технически ръководител на дружеството \"Бултранспорт груп\" ЕООД, също наето като подизпълнител при събарянето на \"Вероника\". Останалите обвиняеми по делото получиха оправдателни присъди, тъй като в хода на делото е било установено, че те не носят вина за смъртта на Борислав Стефанов, Манол Манолов, Тодор Тодоров и Йосиф Стефанов, загинали при срутването на хотела през 2015 г. Осъдените Георги Георгиев и Пламен Николов трябва да заплатят солидарно и на всеки от осемте роднини на загиналите. След днешното съдебно заседание те обявиха, че На на 8 април 2015 г. Георги Георгиев решил да вкара къртачи, за да разрушат колоните на хотел \"Вероника\". Техническият ръководител на обекта забранил устно използването на работниците по този начин, но  Георгиев обещал на работниците бонус от 5 хил. лева, ако влязат с къртачи, за да срежат ръчно колоните на първия етаж на хотел \"Вероника\".  Самият той се изкачил по склона над хотела, за да гледа работата и да сигнализира, Обяснил им, че има опит в събарянето на хотели в курорта \"Златни пясъци\" и че ще даде знак с ръка, ако се появи опасност. За срутването на такава сграда Георгиев заявил, че е необходим поне половин час, през който работниците щели да имат възможност да избягат. Работниците започнали да къртят бетона около носещите колони. След като арматурата била оголена, един от тях започнал да я реже. В този момент сградата рухнала върху тях. Според изготвената в хода на разследването техническа експертиза в имота, където се намираше хотел \"Вероника\", е било както и да бъдат изпълнявани изкопни работи за промяна на фундаментите на съществуващата сграда на хотела. Не е трябвало да бъдат променяни застроената площ и етажността на съществуващите сгради. От РДНСК - Варна, са установили също \"своеволие и напълно неспазване на конструктивния проект\" и неизпълнена първа фаза на строителството, която е предвиждала укрепване до т.нар. кота нула. Независимо от всичко това на мястото на разрушените през април 2015 г. стари хотели вече са завършени две нови луксозни сгради. Комплекс \"Слънчев ден\" е собственост на бизнесмена Георги Гергов. Делото влезе в съда през юли 2017 г. Представлява над 4200 страници материали, събрани в 24 тома, както и 8 тома класьори. Бяха изслушани 43 свидетели и 12 вещи лица, изготвили 5 съдебни експертизи. Общо 12 адвокати участваха в делото, защитаващи всички страни. За реконструкцията на хотел \"Вероника\" \"Слънчев ден\" АД наема строителната фирма \"Планекс\". Поради липса на лиценз за изнасяне на строителни материали \"Планекс\" наемат подизпълнител за събарянето - \"Бултранспорт груп\". На свой ред \"Бултранспорт груп\" наема \"Дигинг\". След срутването на хотела от последната фирма твърдят, че контрактът с тях е само за наем на техника и реално не са подизпълнители на обекта. Според обвинението на прокуратурата обаче именно управителят на тази фирма вкарва хора да събарят колоните на рухналия хотел. След заседанието близките на загиналите заявиха, че не са доволни от чутото в съдебната зала. Настояват всеки от обвинените по делото да понесе своята вина. Искат ефективни присъди, а не обезщетения. Адвокатите им коментираха, че ще обжалват произнесените присъди.", "date": "2018.10.04", "title": "Три години затвор получи виновният за смъртта на работници при събарянето на хотел \"Вероника\""}
{"url": "https://www.dnevnik.bg/kultura/2018/10/04/3322036_ga_specheli_goliamata_nagrada_na_kinofestivala_zlatna/", "text": "Филмът \"Ага\" на Милко Лазаров спечели голямата награда на 36-ия фестивал на българския игрален филм \"Златна роза\" във Варна. Фестивалът беше открит на 27 септември и завърши на 4 октомври. Международното жури за пълнометражни филми бе в състав: Диана Добрева (председател), Войчех Тодоров, Илиян Джевелеков, Руди Тайхман (Германия), Хелийн Герицен (Холандия). И реши: Голямата награда \"Златна роза\" - \"Áга\" (България/Германия/Франция), 2018, реж. Милко Лазаров; Специална награда на журито – \"Възвишение\", реж. Виктор Божинов; Голямата наградата на град Варна – \"Далеч от брега\", реж. Костадин Бонев; Награда за дебют – \"Ирина\", реж. Надежда Косева; Награда за телевизионен филм - \"8’19’’; Награда за режисура – Милко Лазаров за \"Áга\"; Награда за сценарий – не се присъжда; Награда за операторско майсторство – Калоян Божилов за \"Áга\"; Награда за женска роля – Мартина Апостолова в \"Ирина\", реж. Надежда Косева, и Егле Микулионите в \"Чудо\" (Литва/България/Полша, реж. Егле Вертелите); Награда за мъжка роля – Александър Алексиев за \"Възвишение\", реж. Виктор Божинов; Специална награда за оригинална музика – Веселин Митев за \"Живи комини\", реж. Радослав Спасов; Награда за поддържаща женска роля – Ангелина Славова за \"Живи комини\";  Награда за поддържаща мъжка роля – Димитър Коцев-Шошо за \"Живи комини\"; Почетен диплом за оригинална идея за детски пълнометражен филм - \"Смарт Коледа\", реж. Мария Веселинова. Награда за цялостно творчество – Георги Дюлгеров. Награда на \"Ню Бояна филм\" и Дани Лернер - \"Áга\". Награда на Съюза на българските филмови дейци – \"Ирина\". Награда на гилдия \"Критика\" при СБФД - \"Áга\". Награда на публиката – \"Смарт Коледа\". Международното жури за късометражни филми бе в състав: Алек Попов (председател), Андроника Мартонова, Рая Пеева, Павел Вучкович (Сърбия). И реши: \"Златен ритон\" за късометражен филм – \"Гората на Димо\", 2018, 28 минути, реж. Христо Симеонов. Връчва и 2 диплома: на \"Брак\", 2018, 21 минути, реж. Слава Дойчева; \"Мост\", 2018, 39 минути, реж. Явор Веселинов.  Специална награда на журито (диплом) на \"Диагноза\", 2018, 28 минути, реж. Камен Коларов. Награда на гилдия \"Критика\" при Съюза на българските филмови дейци за късометражен филм – \"Гората на Димо\".", "date": "2018.10.04", "title": "\"Áга\" спечели голямата награда на кинофестивала \"Златна роза\""}
{"url": "https://www.dnevnik.bg/sviat/2018/10/04/3322033_polsha_shte_zabrani_ot_2020_g_nai-zamursiavashtite/", "text": "Полското правителство съобщи, че ще издаде решение, с което ще забрани въглищата с най-ниско качество, за да подобри чистотата на въздуха в страната. Това ще стане от 30 юни 2020 г., което предизвика критики от природозащитници, че с двегодишния срок властите пак дават предимство на добивната индустрия пред здравето на хората. В съобщението на министерството на енергетиката се казва, че са одобрени дългоочаквани регулации за качеството на въглищата, които ще могат да се продават на пазара за домакинства и малки компании. Близо две години се оставят на производители и търговци да се подготвят за промяната. Полша не само е силно зависима от въглищата - около 80% от енергията в страната идва от въглищни ТЕЦ-ове - но и заедно с Германия дава над половината от въглеродните месии в ЕС, изхвърляни при използването на това гориво. Градове в южните части на страната понякога са с по-гъст смог от Делхи или Пекин, най-вече защото населението се отоплява с нискокачествени въглища и отпадъци, припомня \"Ройтерс\". Под натиска на природозащитни организации правителството обяви тази година програма за чист въздух на стойност 100 милиарда злоти (23.25 млрд. евро). С нея в следващите години би трябвало да се приложат мерки като подпомагане на гражданите да заменят старите и замърсяващи печки с по-нови и чисти. Полша, която обещава до 2040 г. намали наполовина въглеродните емисии, ще е домакин през декември на преговори на ООН за климата. В Катовице трябва да се подготви световен договор с мерки за контролиране темпото на глобалното затопляне.", "date": "2018.10.04", "title": "Полша ще забрани от 2020 г. най-замърсяващите въглища"}
{"url": "https://www.dnevnik.bg/sviat/2018/10/04/3321871_krainodesniiat_kandidat_za_prezident_na_braziliia/", "text": "Луиза Амарал дълго и обстойно изучавала кандидатите за президент в Бразилия и накрая се спряла на крайнодесния Жаир Болсонаро, смятайки го за единствената възможност да се предотврати завръщането на лявата Партия на трудещите се (ПТ) на изборите в неделя. Амарал е част от растящия брой жени, които, както показват социологическите анкети, напоследък се ентусиазираха по отношение на Болсонаро. Той е спорен кандидат, чиито изказвания, омаловажаващи  изнасилването  и защитаващи разликата в заплатите в полза на мъжете, отдавна отчуждиха много гласоподавателки. Ако тенденцията продължи, някои от жените, които преди това бяха наежени срещу бившия капитан от армията, може да му помогнат да се изстреля до президентския пост и вероятно да спечели на първия тур в неделя, казват социолози и анализатори. Тази перспектива е приветствана от инвеститорите, които се опасяват от връщане на държавната политика на ПТ, но ужасява критиците на Болсонаро, които казват, че неговите възгледи са подражание на тези на американския президент Доналд Тръмп или дори на твърдолинейния президент на Филипините  Родриго Дутерте . Амарал каза, че не я побиват тръпки от твърдото обещание на Болсонаро да отслаби законите за носене на оръжия и не харесва хомофобските му изявления, но в края на краищата е склонна да не ги забелязва, ако е в състояние да победи кандидата на РП Фернандо Адад. \"Истината е, че моят вот е протестен вот\", казва 64-годишната пенсионирана държавна служителка Амарал в центъра на Рио де Жанейро. \"Точно сега, сред настоящия куп кандидати, не бих избрала никого да управлява страната\". След като управлява Бразилия 13 от последните 15 години, ПТ е обвинявана от мнозина за парализиращата рецесия, растящото насилие и ненаситната корупция. Допитване на социологическия институт Ибопи, оповестено в сряда вечерта, показа, че Болсонаро има голяма преднина на първи тур пред Адад, който е втори. Тази анкета, както и други, показват, че на балотаж между двамата, които би ще състоял на 28 октомври, ако никой не получи мнозинство в неделя, те ще са с почти равни резултати. Признаците, че Болсонаро набира скорост, доведоха до най-голямо повишаване на бразилския борсов индекс от пет месеца, а в сряда бразилската валута достигна най-високото си ниво от почти два месеца. \"(Социологическите анкети) предизвикват радостна възбуда на пазара... който вече започва да оценява възможността от победа (на Болсонаро) на първия тур\", каза валутният стратег Фернанда Консорте от банка Ourinvest. Анкетите навеждат на мисълта, че само през последната седмица подкрепата за Болсонаро сред жените се е повишила с около 6 процентни пункта. Това е още по-изненадващо, като се има предвид, че се случва няколко дни след като кандидатурата му провокира най-масовите женски демонстрации, провеждани в Бразилия от десетилетия. Федералният конресмен Болсонаро беше в болница през по-голямата част от септември, след като беше намушкан с нож при опит за убийство. Но вместо да забавят възхода му, протестите изглежда му помогнаха, особено сред някои жени, които разпознаха в младите прогресивни демонстрантки привърженички на ПТ. Лузинет Силва, 55-годишна адвокатка в Рио, която наскоро реши да гласува за Болсонаро, каза, че жените, участвали в протестните шествия, са били \"зле информирани\". \"Не мисля, че тези жени са добре образовани, те не се вглеждат и не четат предложенията (на Болсонаро) и не анализират случващото се в цялата страна\", каза тя. От 1998 г. никой в Бразилия не е печелил президентски избори на първи тур. Но внезапни приливи на настроения против ПТ в последната минута се отразиха на неотдавнашни местни избори, като голямата победа на Жоао Дориа на първи тур на кметските избори в Сао Пауло през 2016 г. над Адад. Шансовете на Болсонаро да спечели в неделя ще се увеличат, ако има ниска избирателна активност и ако много избиратели пуснат празни или невалидни бюлетини, каза Леонардо Барето, ръководител на базираната в Бразилия политическа консултантска фирма \"Фактуал\". \"Ако тенденциите, отчетени от Ибопи и Датафоля тази седмица, продължат с по-нататъшен ръст за Болсонаро, може да имаме финална вълна от подкрепа за него, каза Барето.", "date": "2018.10.04", "title": "Крайнодесният кандидат за президент на Бразилия привлича и жени въпреки сексизма си"}
{"url": "https://www.dnevnik.bg/sviat/2018/10/04/3322047_senatut_na_sasht_obiavi_golodomora_v_suvetska_ukraina/", "text": "Сенатът на САЩ единодушно одобри  решение , с което за пръв път парламентът на страната обявява предизвиканият от болшевишката власт масов глад в Украйна през 1932-1933 г. да геноцид срещу народа на страната. Това съобщи американското посолствов Киев, цитирано от украински медии. \"В частност, в оперативната част на документа се съдържа заключение, признаващо от името на Сената заключенията на американската комисия за Глада в Украйна (от 22 април 1988 г.), според което Йосиф Сталин и обкръжението му са извършили геноцид срещу украинците през 1932-1933 г.\", се казва в текста. В резолюцията на Сената се осъждат систематичните нарушения на човешките права - включително свободата на самоопределение и на словото - на украинците от страна на съветското правителство. Посолството изказва дълбоки съболезнования на жертвите, оцелелите и техните роднити и призовава към разпространяване на още информация за Холодомор (както наричат събитията в Украйна - бел.ред), за да научи светът повече за тази предизвикана от човека трагедия. Проект на подобно решение бе одобрен от Комисията за външна политика към Камарата на представителите - долната камара на парламента във Вашингтон. Резолюцията трябва да бъде внесена за окончателно одобрение на пленарно заседание. Резолюцията на Сената посочва, че милиони жители на Украйна са загинали заради решението на болшевиките \"съзнателно да организират глад в Украйна\", за да сломят съпротивата на народа срещу колективизацията и комунистическата окупация. В резултат загива или е прогонено почти една четвърт от населението на селските райони на Украйна. Официалната позиция на Русия е, че гладът от 1932-1933 г., отнел живота на милиони хора, не би трябвало да се разглежда отделно от глада в други райони на СССР по същото време. През февруари РИА \"Новости\" цитира руското посолство в Израел да коментира по повод проектозакон за признаване на Голодомора за геноцид, че гладът бил \"обща трагедия на руснаци, украинци, казахи и други съветски народи, най-голямата хуманитарна катастрофа в страната\". В резолюцията на Сената се казва, че през годините множество историци още от самата 1932 г. насам, събират свидетелства, че \"съветското правителство преднамерено е конфискувало реколтата от зърно и е принудило да гладуват милиони украински мъже, жени и деца с политика на принудителна колективизация в опит да бъде унищожено движението за национална независимост\". \"Съветският диктатор заповядва границите на Украйна да бъдат блокирани, за да се попречи на бягството от този създаден от хора глад, както и да не се допусне международна хранителна помощ, която би намалила страданието на гладуващите.\"", "date": "2018.10.04", "title": "Сенатът на САЩ обяви Голодомора в съветска Украйна за геноцид"}
{"url": "https://www.dnevnik.bg/sviat/2018/10/04/3321953_za_ispaniia_brekzit_otvaria_novi_vuzmojnosti_v_evropa/", "text": "Излизането на Великобритания от ЕС може да донесе нов \"златен век\" на Испания или поне да засили влиянието ѝ на Стария континент, макар и пред това да има някои препятствия. Това пише Фредерик Щудеман  за в. \"Файненшъл таймс\"  броени месеци преди обявената за Брекзит дата 29 март. Според него, докато в Лондон водят ожесточени дебати как ще изглежда животът извън ЕС, за европейските столици дискусията е какво да очакват, когато британците вече ги няма на масата. Великобритания бе сред неформалните \"три водещи\" държави заедно с Франция и Германия. Ще заеме ли обаче някой мястото ѝ? Според Марк Ленард от Европейския съвет за външна политика \"има видима промяна в баланса на силите\" и \"различни хора искат да запълнят вакуума\". Предимствата Испания не участваше кой знае колко в европейския дебат в последните години заради сериозните си вътрешни икономически и други проблеми. Новото правителство и шансът, отворен от Брекзит, обаче може да промени това, пише FT. Вестникът изтъква, че страната \"може да предложи много\". Испания \"остава сред малкото енсутиасти за европейския \"проект\"; политиката ѝ не е помрачена от популизма, променил разговора на други места; има опит от първа ръка с миграцята и това ѝ дава силен глас за най-голямото предизвикателство в ЕС днешно време\". Освен това заради \"имперското си минало\" има поглед върху света като този на Великобритания - търговски връзки с Латинска Америка и добро разбиране за отношенията на Европа с Африка. Премиерът Педро Санчес също е подходящ, тъй като говори езици (сред тях английски), а това не можеше да се каже за голяма част от предшествениците му. Смята се, че той симпатизира на визията на Макрон за бъдещето на Европа. Ако реши да търси такава лидерска позиция, ще му помогнат противоречията, създавани от кабинетите в Италия и Полша - съперници, чиито политики обаче ги отслабват на европейската сцена. Спънките Вътрешните проблеми като Каталуня обаче биха осуетили подобни намерения, тъй като Мадрид трябва да се съобразява с европейските си партньори (а не да търси ръководна роля сред тях), ако иска подкрепата им с кризата. Испанският тип еврофилия освен това е остарял в съвременна Европа и възгледите ѝ за съюза отдавна са изоставени от партньорите. По-вероятно е Мадрид да стане част от по-голяма група, оформяща бъдещето на ЕС след Брекзит, смятат събеседниците на \"Файненшъл таймс\". \"Малка стъпка към нов \"златен век\" на испанското влияние\", но все пак е стъпка.\"", "date": "2018.10.04", "title": "За Испания Брекзит отваря нови възможности в Европа"}
{"url": "https://www.dnevnik.bg/sport/2018/10/04/3321890_formula_1_e_uvelichila_s_65_prihodite_si_ot_digitalen/", "text": "Формула 1 бележи ръст на приходите от дигитален маркетинг след придобиването на спорта от  \"Либърти медиа\" . Това показва годишният финансов доклад на автомобилната надпревара за 2017 г. Приходите в тази сфера са 10 милиона долара срещу 6.1 милиона за 2016 г. Ръстът е с 65%, но продължава да представлява едва 0.6% от общите приходи на Формула 1. Голяма част от тези 10 милиона са от абонаментите за приложението F1 App, официалните продукти и сувенири на всички отбори, както и онлайн продажбата на билети за състезанията. Въпреки това сумата е много ниска за анонсираната от \"Либърти медиа\" дигитална революция. В годишния финансов доклад не попадат приходите от новата  онлайн телевизия F1TV , както и електронните спортове, които станаха популярни напоследък. От \"Либърти\" очакват те да донесат още по-сериозни финансови постъпления. \"Приходите са увеличени с 3.9 милиона долара, въпреки че основният фокус на компанията е върху инвестицията, която да се отплати след няколко години. За момента продължава развиването на собствени канали за съдържание и технически платформи, които подкрепят бъдещите възможности за растеж\", гласи съобщението на компанията. \"Бордът на директорите счита финансовите резултати за годината за задоволителни и в съответствие с очакванията.\" В по-общ план обаче приходите на Формула 1 са по-ниски с 18.3 милиона в сравнение с 2016 година. До голяма степен това се дължи на липсата на Гран при на Германия от календара за сезон 2017, както и на отлива на някои ключови спонсори. След като Формула 1 беше продадена от  Бърни Екълстоун  на \"Либърти медиа\", а британецът отстранен, \"Алианц\" и UBS, които бяха доведени по негово време, се оттеглиха.", "date": "2018.10.04", "title": "Формула 1 е увеличила с 65% приходите си от дигитален маркетинг"}
{"url": "https://www.dnevnik.bg/bulgaria/2018/10/04/3322022_cvetanov_za_posta_si_v_evropol_predstoi_obuchenie_na/", "text": "Председателят на парламентарната комисия по вътрешна сигурност и обществен ред и бивш вътрешен министър Цветан Цветанов обяви, че през ноември предстои обучение с експерти от Европол за българската прокуратура и правоохранителната система в лицето на МВР. \"За да можем да повишаваме този капацитет и да бъдем истински равнопоставени партньори\", допълни той в коментар пред Би Ти Ви за новия си пост в европейската полицейска служба. Преди дни стана известно, че Цветанов е избран на ключова позиция в Европейската полицейска служба. Мандатът му вече тече - като постоянен представител в Управителния съвет на Европол на Съвместната група за парламентарен контрол на агенцията (СГПК). \"Позицията е изключително важна за упражняването на контролните и надзорни функции на СГПК, като осигурява връзката между националните парламенти на държавите­-членки, Европейския парламент и Управителния съвет на Европол\", се казваше в съобщение от пресцентъра на ГЕРБ. На въпрос с какво може да допринесе за България позицията му на толкова висок пост, той заяви: \"Партньорството с Европол е от години. И контрабандата, и фалшивите пари, и наркотрафикът, и трафикът на хора, по-специално жени с цел сексуална експлоатация, и организираната престъпност - всичко това е като възможност с Европол да се реализира и ние партнираме изключително добре, страната ни стои изключително добре като партньор в Европол. Избирането на Цветанов е станало с пълен консенсус на делегациите на всички национални парламенти и Европейския парламент, обявиха преди дни от ГЕРБ. Той ще представлява в Управителния съвет на Европол контролната група, която се състои от четиричленни делегации от националните парламенти на държавите-­членки, участващи в Европол и Дания, както и делегация от 16 члена на Европейския парламент, с водещата роля на Комисията по граждански свободи, правосъдие и вътрешни работи (ЛИБЕ). Номинацията на Цветанов дошла от съпредседателите на СГПК от ЛИБЕ и от Австрийското председателство. Тя е била гласувана в пленарния формат на групата. Съпредседателите аргументирали номинацията с високата оценка за личните и професионални качества на Цветанов и богатия му опит като вътрешен министър и вицепремиер, както и постиженията на групата по време на неговото съпредседателство в рамките на Парламентарното измерение на Българското председателство на Съвета на ЕС. Към момента общо седем са известните дела, по които България е била осъдена в Страсбург заради проведени полицейски акции, когато Цветанов оглавяваше МВР. За последната се разбра в края на 2016 г., когато правителството гласува да изплати обезщетението от 14 000 евро, което Европейският съд по правата на човека в Страсбург присъди на финансиста Тенчо Повод за ареста му през 2010 година. Тогава задържани бяха и бившият военен министър Николай Цонев и съдията Петър Сантиров. Срещу тях започна дело за подкуп, по което всички бяха оправдани. Става дума за акцията, при която Попов беше зрелищно задържан в нотариалната кантора на жена си. От разпространените две видеа - едно от пресцентъра на МВР и друго от охранителните камери на кантората, ясно се видя как секретарката отива да отвори вратата, когато маскирани полицаи я разбиват с ритници. Попов се насочва към вратата, но полицай го хваща за врата, удря главата му в касата и го събаря на земята. Съответно той губи съзнание, а докато лежи проснат на пода, полицаите го ритат по едната ръка и чупят часовника му. Настъпват го и накрая му слагат белезници, като през цялото време крещят. По същия начин изглеждаха и арестите при операции с гръмки имена като \"Октопод\", \"Медузите\", \"Касоразбивачите\" и др. Само по най-известните дела от този период, приключили с оправдателни присъди за подсъдимите, държавата беше осъдена в Страсбург да плати обезщетения за над 220 000 евро. През годините Цветанов е казвал, че  не съжалява за акциите, проведени по негово време  и е отказвал да се извини. Заявявал е, че по негово време е имало  полицейско насилие, но и ефективност. Освен в Страсбург дела за акции по времето на Цветанов се водят и в България. По едно от тях например  б ившият полицай Петър Кунински  осъди прокуратурата на 10 хил. лв. за водено срещу него и още петима негови колеги дело, известно като \"Частния КАТ\". То влезе и в графата за акциите на МВР, които преди години бяха шумно рекламирани от страницата на министерството и лично от Цветанов, а след това доведоха само до осъдителни решения за държавата.", "date": "2018.10.04", "title": "Цветанов за поста си в Европол: Предстои обучение на български полицаи и прокурори"}
{"url": "https://www.dnevnik.bg/bulgaria/2018/10/04/3322020_dianko_markov_poluchi_medal_ot_ministerstvoto_na/", "text": "На тържествена церемония тази вечер във Военния клуб бе удостоен с награден знак Дянко Марков, бивш народен представител във ВНС, полковник ат запаса и военен летец. Дянко Марков, който днес навършва 96 години, е възпитаник на 63-ти випуск на ВНВУ, ветеран от Втората световна война като пилот-бомбардировач и защитник на небето над София, участвал и във втората фаза на войната, кавалер на ордена \"За храброст\", председател на Съюза на възпитаниците на военните на Негово Величество училища и родолюбивото войнство през 1994 г.-1995 г. След 1989 г. Дянко Марков е председател на партия Български Демократически Форум и народен представител в 37-ото и 38-ото Народно събрание, организационен секретар на Съюз \"Истина\" и издател на в. \"Истина\". Автор е на десетки статии и мемоарни книги за историческите събития през ХХ век. Като активен защитник на човешките права, образован и интересен събеседник и оратор , той е канен на множество публични беседи, дискусии и интервюта, в които защитава просветения патриотизъм. Тържественото събитие се проведе паралелно с разпространено остро писмо до МО от Организацията на евреите \"Шалом\", в което Дянко Марков е определен като нацист заради неговото членство в Съюза на българските национални легиони. В писмото се отрича неговата дейност в името на България. Аргументът на \"Шалом: , че \"военните подвизи не изтриват без следа идеологията, белязала почти всеки аспект от живота на Марков\", без да се посочва кои действия на някогашния военен летец Дянко Марков са направили от него недостоен за наградния знак на МО. В същото време Българо-еврейският научен институт разпространи позиция, в която поздравява Дянко Марков с награждаването. В позицията се казва, че той има много приятели сред еврейския народ и преди, и сега и се изразява несъгласие с това една организация да говори от името на всички евреи в България.", "date": "2018.10.04", "title": "Дянко Марков получи медал от Министерството на отбраната за 96-годишнината му"}
{"url": "https://www.dnevnik.bg/bulgaria/2018/10/04/3322065_demokratichna_bulgariia_shte_subira_bezobraziiata_na/", "text": "Сделката с ТЕЦ-Варна и предложението на община Варна държавата да купи от пловдивския бизнесмен Георги Гергов т.нар. \"Дупка\" в центъра на града срещу 43 млн. лв. ще влязат в нова он-лайн платформа, в която ще бъдат събирани \"безобразията на местно и национално ниво\". Това обявиха днес местните ръководство във Варна на партиите обединени в политическо движение \"Демократична България\". В проекта влизат \"Да, България\", ДСБ и партия \"Зелените\". \"Тези неща трябва да се документират и някой ден да бъде потърсена отговорност за всичко случило се през последните 10 г., каза лидерът на \"Да, България\" във Варна Нелко Начев. Това е единствения начин да противодействаме на удобното единодушие на управляващите, затова се обръщаме към гражданите\". Неработещата от три години ТЕЦ \"Варна\", която от 2017 г. е собственост на семейството на близкия до ДПС бивш транспортен министър Данаил Папазов бе продадена през лятото на т.г. на почетния лидер на ДПС Ахмед Доган. Папазов купи централата от ЧЕЗ и я върна към живот благодарение на  подаръци от държавата  и без реално да произвежда ток. Това стана чрез така наречения студен резерв - мощности, които не работят, но получават пари от държавния Електроенергиен системен оператор (ЕСО), за да стоят в готовност и при необходимост да бъдат активирани. В началото на седмицата общинската администрация във Варна обяви, че предприема пореден опит да купи от пловдивския бизнесмен Георги Гергов т.нар. \"Дупка\" на централния бул. \"Княз Борис I\" в града. Става дума за нереализиран строеж на търговски център, който беше започнат още през 1984 г., а по-късно стана собственост на Гергов. Според предложението на кмета на Варна Иван Портних, общинските съветници приеха пазарна оценка на имота в размер на малко над 43.2 млн. лв., направена от независим оценител. Пак според същото предложение сделката може да бъде сключена само ако средствата за нея бъдат предоставени от държавния бюджет. Това решение предстои да бъде гласувано по време на сесия на Общинския съвет във Варна утре. Днес от \"Демократична България\" обявиха и подкрепата си за гражданската инициатива в памет на Пламен Горанов, който се самозапали по време на протест пред сградата на Община Варна на 20 февруари 2013 г.  Идеята е да бъде поставен паметен знак на мястото на грамадата от камъни, която гражданите на Варна струпаха след смъртта му пред сградата на общината. От движението изразиха готовност да финансират идеята. Гражданите, инициирали поставянето на знака, са внесли подписка затова в общинската администрация, която повече от година остава без отговор.", "date": "2018.10.04", "title": "\"Демократична България\" ще събира \"безобразията на властта\" в онлайн платформа"}
{"url": "https://www.dnevnik.bg/bulgaria/2018/10/04/3322070_bulgariia_triabva_da_uredi_kak_da_se_tursi_otgovornost/", "text": "България трябва да въведе във вътрешното си право процедура, по която да бъде търсена отговорност от държавата за нарушаване на правото на Европейския съюз. Това е един от изводите в едно от най-чаканите решения по преюдициални запитвания (искане за тълкуване на европейска норма - бел.ред.), отправени от български съд до Люксембург, информира  news.lex.bg . Заради него от година и половина е спряно и съвместното тълкувателно дело на Върховния касационен съд и Върховния административен съд, което трябва да отговори на два основни въпроса: кои съдилища – общите или административните, са компетентни да гледат дела за вреди, причинени от нарушение на правото на ЕС и по кой ред – Закона за отговорността на държавата и общините за вреди (ЗОДОВ) или Закона за задълженията и договорите (ЗЗД), трябва да го правят. В решението си Съдът на ЕС не дава отговор кой закон трябва да предпочетат върховните съдии. Той обаче на първо място заявява, че тъй като процедурата и компетентният орган в този случай не са уредени от правото на ЕС, то това трябва да бъде направено от българския законодател. \"Важно е също така да се припомни, че при липсата на правна уредба на Съюза по въпроса във вътрешния правен ред на всяка държава членка трябва да се посочат компетентните юрисдикции и да се установят процесуалните правила за съдебните производства, предназначени да гарантират защитата на правата, които правните субекти черпят от правото на Съюза\", пише в решението. Съдът в Люксембург бе сезиран от съдия Искрена Димитрова от Административен съд-Варна. Тя се обърна към съда заради дело на вложителя с гарантиран депозит в КТБ Николай Кантарев. Той съди Българската народна банка (БНБ) за 3710.91 лв. Това е сумата, с която иска да бъде обезщетен за забавено изплащане на депозита му в КТБ. Искът му се основава на Договора за ЕС и тезата му е, че след поставянето на КТБ под специален надзор БНБ е трябвало да вземе решение за обявяване на депозитите за неналични до 27 юни 2014 г., а в срок от 20 работни дни след това гарантираните вложения да бъдат изплатени, вместо да се изчаква отнемането на лиценза на банката, което стана на 6 ноември 2014 г., а на практика изплащането започна на 4 декември 2014 г. Заради казуса на гарантирания вложител в КТБ съдия Димитрова отправи и въпроси за реда, по който в случая трябва да бъде осъществена отговорността на държавата в лицето на БНБ. Евросъдът не прави избор вместо българския съд дали делото срещу централната банка да се гледа по ЗЗД, или по ЗОДОВ. Той заявява, че основното в случая е дали тези два способа за осъществяване на отговорността на БНБ отговарят на принципите на равностойност и ефективност. Що се отнася до това дали има нарушение на правото на ЕС при изплащането на гарантираните депозити в КТБ отговорите на съда в Люксембург са доста по-ясни. Съдът заявява, че те \"не допускат, от една страна, национално законодателство, съгласно което установяването на неналичността на депозитите зависи от неплатежоспособността на кредитната институция и от отнемането на нейния банков лиценз, и от друга страна, отклоняване от предвидените от тези разпоредби срокове за установяване на неналичността и за изплащане на депозитите по съображение, че е необходимо кредитната институция да бъде поставена под специален надзор\". Това означава, че когато на 20 юни 2014 г. БНБ постави КТБ под специален надзор е трябвало в рамките на 5 работни дни да констатира неналичността на депозитите, т.е. това е трябвало да стане до 27 юни 2014 г. От датата, на която се установи неналичността, пък започва да тече срок от 20 работни дни, в който гарантираните вложения да бъдат изплатени. Вместо това в България цялата процедура беше обвързана с отнемането на лиценза на банката, което стана на 6 ноември 2014 г., а на 4 декември 2014 г. започна изплащането на гарантираните депозити. \"Неналичността на депозитите трябва да се установи с изричен акт на компетентния национален орган и не може да бъде извеждана от други актове, като решението на Българската народна банка, с което Корпоративна търговска банка е поставена под специален надзор, нито презумирана въз основа на обстоятелства като тези в главното производство\", заяви още съдът в Люксембург. Той казва на българския съд и че не може на конкретно търсещия обезщетение за забавянето на изплащането на депозита му да се поставя условие да си е поискал парите от банката и да не е успял, за да се установи неналичността на влога му. В решението се посочва, че Директива 94/19 има директен ефект и цели да се предоставят на частноправните субекти права, които да позволят на вложителите да предявяват искове за обезщетяване за вредите от късното изплащане на депозитите. Евросъдът обаче не казва, че в случая такова обезщетение се дължи, а казва, че българският съд трябва да провери, от една страна, дали фактът, че неналичността на депозитите не е установена в срока от 5 работни дни, съставлява достатъчно съществено нарушение по смисъла на правото на Съюза, и от друга страна, дали съществува пряка причинно-следствена връзка между това нарушение и вредите, претърпени от вложителя.", "date": "2018.10.04", "title": "България трябва да уреди как да ѝ се търси отговорност за нарушаване на европейското право"}
{"url": "https://www.dnevnik.bg/evropa/2018/10/04/3321745_kruvoprolitiiata_prez_1993_g_zashto_zapadut_podkrepi/", "text": "Днешната правителствена централа на брега на река Москва, наричана от руснаците \"Белия дом\", два пъти става арена на драматични събития. През август 1991 същата тази сграда, в която тогава се помещава Върховният съвет, се превръща в централа на съпротивата срещу пуча на комунистическите хардлайнери. В онези съдбовни дни новоизбраният президент Борис Елцин се качва върху един танк и заема позата на защитник на демокрацията, а опитът за преврат приключва без кръвопролития. Две години по-късно \"Белият дом\" отново се превръща в централа на съпротивата - този път срещу самия Елцин. В тази битка за надмощие Борис Елцин е изправен срещу Върховния съвет и Събранието на народните депутати. Когато в началото на октомври 1993 конфликтът ескалира, Елцин изпраща танкове срещу своите противници. Именно това е кулминацията на една конституционна криза, чиито последици се усещат и до днес. Да си припомним След разпадането на СССР Елцин прави опит да проведе бързи политически и икономически реформи. Но напредъкът е твърде бавен, широки части от населението обедняват, което води до дълбоко разцепление в руското общество. На фона на това развитие срещу Елцин се оформя все по-силна съпротива от страна на Върховния съвет и на Събранието на народните депутати, които по онова време имат функциите на парламент. Голяма част от противниците на Елцин са комунисти и ултранационалисти, поради което в медиите често се говори за \"червено-кафяв реваншизъм\". На 21 септември 1993 г. Елцин разпуска двата органа на властта, с което превишава своите правомощия. В отговор Върховният съвет и Събранието на депутатите гласуват за свалянето на Елцин от президентския пост. Битката за надмощие между двете страни ескалира на 3 октомври, когато въоръжени противници на президента щурмуват московското кметство и телевизионната кула \"Останкино\". В отговор Елцин изпраща армията, която на 4 октомври атакува \"Белия дом\". Посред бял ден танковете стрелят от непосредствена близост по сградата, над 100 души загиват. Елцин успява да наложи своята воля и насрочва референдум за нова конституция, която в крайна сметка не само укрепва, но и разширява неговата власт. Така в Русия се ражда една система на управление, която почти изцяло концентрира правомощията в ръцете на президента. Система, от която се възползва и днешният шеф на Кремъл - Владимир Путин. Още в онези години възниква въпросът как да бъдат окачествени действията на Елцин - като убийство на руската демокрация или като едно неизбежно зло. \"Това беше конфликт между два конституционни органа, като и двата бяха легитимирани чрез избори. След като противниците на Елцин прибегнаха до въоръжена съпротива, използването на насилие от страна на държавната власт изглежда напълно обяснимо\", казва Ханс-Хенинг Шрьодер, бивш експерт за Русия към берлинската фондация \"Наука и политика\". Според него руският модел на \"направляваната демокрация\" се ражда на 12 декември 1993 г. - деня, в който се провежда референдумът за новата конституция на Русия. \"Елцин искаше конституция, която да направи президента недосегаем. При това имаше шанс да се приеме конституция, която да засили правомощията на парламента, но този шанс остана неизползван\", добавя експертът. Позицията на Запада През 1993 г. Западът застава на страната на Елцин. \"По онова време ние на Запад бяхме силно загрижени заради възхода на една червено-кафява коалиция от различни консервативни сили, която имаше и известна националистическа окраска\", казва Ендрю Ууд, бивш посланик на Великобритания в Русия. Именно поради тази причина, добавя Ууд, Западът разглежда Елцин като по-добрата алтернатива. Но дали Западът не допуска грешка, отнасяйки се толкова безкритично към Елцин? \"От днешна гледна точка бих казал - да. Но трябва да имаме предвид, че по онова време в Русия нямаше истински парламент\", посочва Ууд. Сходно мнение застъпва и германският експерт Ханс-Хенинг Шрьодер: \"По онова време Западът имаше много безкритично отношение към целия този процес. Позицията беше, че Елцин защитава демокрацията. И затова всичко, което е добре за Елцин, в крайна сметка е добре и за демокрацията. Само че неговите действия нанесоха вреди на демокрацията и подкопаха имиджа на демократите като реформатори\", заключава експертът.", "date": "2018.10.04", "title": "Кръвопролитията през 1993 г.: защо Западът подкрепи Елцин"}
{"url": "https://www.dnevnik.bg/video/2018/10/04/3322080_video_drugite_novini/", "text": "Плочките пред църквата \"Свети Седмочисленици\" не са мраморни, а бетонни", "date": "2018.10.04", "title": "Видео: Другите новини"}
{"url": "https://www.dnevnik.bg/ot_vas/novini_ot_vas/2018/10/04/3320867_pravoslaven_hram_v_starinen_plovdiv/", "text": "Непосредствено до източната порта \"Хисар капия\" в Старинен Пловдив е разположен православния храм \"Св.Св. Константин и Елена\". Според някои изследователи храмът е издигнат след съдбовния Милански едикт (313г), с който император Константин Велики признава христовото учение за религия. Храмът е паметник на културата, изцяло рествариран през 1978-1989г. През вековете, по време на войните, храмът е бил разрушаван многократно и наново издигнат през 1832г. от брациговския майстор Петко Петков-Боз, с архитектура типична за XIX век. Храмът е ограден с висок каменен зид достигащ 6-8 метра.", "date": "2018.10.04", "title": "Православен храм в Старинен Пловдив"}
{"url": "https://www.dnevnik.bg/gradska_sreda/2018/10/04/3321244_chetirima_kandidati_v_turga_za_dostroiavane_na/", "text": "Три строителни фирми и едно обединиение са подали оферти в обществената поръчка на Центъра за градска мобилност за довършване на паркинга между метростанция Васил Левски и националния стадион. Търгът е с прогнозна стойност 2.4 млн. лева без ДДС, като изпълнителят ще трябва да изгради три подземни нива с общо 195 паркоместа. Офети за участие са подали фирмите \"Мегатурс-1\", \"Калистратов груп\", \"Интерхолд\" и сдружението \"Престиж-Персек\", в което влизат \"Престиж Бизнес-93\" и \"Парсек груп\". Паркингът до метростанцията работи от години, но от общината така и не успяха да завършат проекта. През миналата година те вкарата имоха в капитала на \"Център за градска мобилност\". По тази причина дружеството е възложител на поръчката. Общата му разгърната застроена площ ще бъде 9053 кв.м.", "date": "2018.10.04", "title": "Четирима кандидати в търга за дострояване на паркинга при стадион \"Васил Левски\""}
{"url": "https://www.dnevnik.bg/sviat/2018/10/04/3321346_ruski_trolove_sa_vzeli_na_pricel_i_mejduzvezdni_voini/", "text": "Руската информационна война взима на прицел и попкултурни феномени  като \"Междузвездни войни\" . Това показва проучване на Мортен Бей, доктор по информационни науки в University of California, Los Angeles. Бей е анализирал ожесточените спорове в \"Туитър\", последвали излизането на осмия филм от поредицата, \"Последните джедаи\", през 2017 г. Тогава, съдейки по социалните мрежи, много почитатели на поредицата бяха недоволни от негативно представения герой  Поу Дамерън ; и от факта, че в главните роли са афроамериканец и азиатка, а добрите военни ръководители са жени. Проучването на Бей обаче показва, че сред туитър акаунтите, споменали режисьора Райън Джонсън, за да изразят  недоволството си от филма , повече от половината са ботове, тролове/фалшиви профили или политически активисти, използващи дебата, за да проповядват крайнодесни каузи и дискриминация. Някои от тях изглеждат като руски тролове. \"Проучването открива доказателства за целенасочени, организирани мерки за политическо влияние, маскирани като спорове сред почитателите\", пише Бей. \"Предполагаемата им цел е да се засили медийното отразяване на конфликта сред феновете, което да засили наратива за широко разпространеното раздединение и дисфункционалност на американското общество.\" Макар недоволните сред туитващите за \"Последните джедаи\" да са малцинство, организираните опити за политизиране на попкултурния дискурс в социалните мрежи за стратегически цели са достатъчно значими, за да е необходимо потребителите да знаят за тях, пише авторът. Гръмоотвод в ерата на Тръмп Бей припомня, че след като  \"Дисни\" купи \"Лукасфилм\" , компанията включи силни героини и герои с разнообразни полове, раси и сексуалности. \"Последният джедай\" разглежда проблемите на половата дискриминация, класовата борба, деструктивността на мъжката агресия и печалбите от войната – и все още работи в лявата рамка, конструирана от Джордж Лукас през 1977 г., смята Бей. Той сочи, че в предишните филми винаги са били с ляв уклон, но явно някои почитатели с десни възгледи са очаквали франчайзът да бъде политически неутрален и са приели действията на \"Дисни\" като превземане на \"Междузвездни войни\". \"Последният джедай\" е уникален с това, че послужи като гръмоотвод в ерата на Тръмп – във време, в което повечето зрители са се позиционирали \"за\" или \"против\" президента, а социалните мрежи са били основното бойно поле, пише Бей. Проучването За целите на проучването той събира публикациите в \"Туитър\", които са \"споменали\" режисьора Райън Джонсън, тагвайки го – те са общо 1273 в периода между 13 декември 2017 г. (когато филмът тръгва по кината в Европа) и 20 юли 2018 г. (заради крайния срок, в който работата му е трябвало да бъде предадена). Анализирани са 967 акаунта, 206 от които изразяват негативно отношение към филма и режисьора. Бей идентифицира 44 акаунта като ботове, фалшиви самоличности и тролове и 61 като потребители, които показват ясни политически цели – което означава, че 50.9% от отрицателно настроените към филма са политически мотивирани или изобщо не са реални хора. Според него 33 от 206-те недоволни са тролове или фалшиви самоличности. Кой какъв е Бей разделя акаунтите зад негативните мнения на три групи. -   – това най-вероятно са реални личности, които често коментират новините и личния си живот. -   – вероятно почитатели, които просто не харесват \"Последния джедаи\", но не по политически причини. -  . \"Важно е да се спомене, че масово се смята за почти невъзможно кибератака или стратегическа операция в онлайн сферата да бъде приписана на някого с абсолютна сигурност, заради големите възможности за анонимизация, скриване на IP адреси, приемането на фалшиви идентичност онлайн и т.н.\", пише той и уточнява, че класифицира тези акаунти с \"висока вероятност\". За засичане на ботовете, Бей е използвал инструмента Botometer на Университета в Индиана. Фалшивите самоличности са акаунти, управлявани от съвсем различен от представянето в тях човек – те обикновено коментират по-често и в по-оспорвани дискусии. Тролове са хора, които дразнят целенасочено останалите потребители, обиждат, искат да доминират дискусията или се опитавт да манипулират обществото мнение\" - те най-често използват фалшиви профили, но малък брой са готови да използват истинската си идентичност. Основните им характеристики са това, че туитват повече от 50 пъти на ден, често ги ретуитват и не променят визуалната идентичност на профила извън подразбиращите се настройки. Част от тази група са руските тролове – те основнo се внедряват в специфични теми и често променят изцяло облика на профила си, твърдят, че се намират в САЩ, Германия и Русия и съответно пишат на тези езици, като на случаен принцип превключват от единия на другия. Често се преструват на новинарски медии или на източници на информация и призовават да бъдат последвани. Акаунтите им често биват създадени точно преди или след събития, върху които тролът е фокусиран. Бей твърди, че е категоризирал акаунтите според това на кои от тези критерии отговарят и е вкарал в секцията на троловете само тези от тях, които са внимателно проверени. Какво правят троловете Изследователят е идентифицирал 33 от 206-те акаунта като тролове или фалшиви самоличности. Те предимно са туитвали или ретуитвали крайнодесни послания и всички са били създадени или са станали активни по време на изучавания период. Повечето – точно по време на излизането на филма в кината. 16 от тези 33 той смята за руски тролове. 7 от 16-те са имали автоматично генерирани имена, състоящи се от обикновено английско име и серия наглед произволни цифри, пет от тези седем са били без профилна снимка – нещо типично за руските тролове. Един от тях е обвинил Райън Джонсън, че е \"разрушил \"Междузвездни войни\", с на практика едни и същи изречения не по-малко от 13 пъти в рамките на три седмици. 11 от 16-те са писали предимно за филма и алтрайт сферата в Америка. 9 са променяли изцяло облика на профила си, сменяйки името, изтривайки старите си постигни или ставайки неактивни за дълги периоди. 4 са се престрували на новинарски източници. Какво следва През юни 2018 г. една от главните актриси в \"Последните джедаи\", Кели Мари Тран спря да използва социални мрежи заради онлайн тормоза на недоволни почитатели. \"С цялото ми уважение към хората с десни политически възгледи в туитър акаунтите си и хората, които не харесват \"Последните джедаи\", смятам, че откритията показват индикации на класически когнитивен дисоанс, водещ до промяна в поведението\", пише той. Бей сочи, че хората обикновено очакват политическите им възгледи да бъдат уважавани, представяни и дори усилвани в поп културата и в случая на \"Последните джедаи\", някои почитатели не са доволни, че филмът не съвпада с мнението им за поредицата като неангажиращо семейно забавление, каквото тя никога не е била. Те приемат, че виновни за \"промяната\" са Райън Джонсън и Катлийн Кенеди, която управлява \"Лукасфилм\", и винят тях. \"Руските оператори използват точно този когнитивен дисонанс, за да убедят отделни потребители, че ценностите им са обект на атака, като така засилват поляризацията и неравенството. Разбиването на американското чувство за общност е и продължава да бъде целта на руските кампании за влияние в социалните мрежи, насочени срещу Запада.\"", "date": "2018.10.04", "title": "Руски тролове са взели на прицел и \"Междузвездни войни\", показа научно изследване"}
{"url": "https://www.dnevnik.bg/sport/2018/10/04/3321088_zasili_li_se_durjavata_kum_stroeja_na_koketno/", "text": "Ще има нов, няма да има нов. Ще бъде тук, ще бъде там. Ще ремонтираме този, няма да го ремонтираме. В последните години темата за бъдещето на националния стадион периодично изплува, съпътствана от разнопосочни послания. Сега отново тя е в центъра на вниманието. Преди близо месец министър-председателят Бойко Борисов подхвърли във Варна, че ако футболните национали продължат да играят добре и ако постигат резултати, то  догодина държавата може да им направи \"едно кокетно ново стадионче\" . Пак тогава премиерът спомена и сума - стотина милиона лева. Преди два дни  Борисов пристъпи още крачка напред и призова спортните журналисти за съдействие , като помоли те да започнат обществено обсъждане, за да се чуе мнението на хората. \"Едно обсъждане да направим. Националният стадион нужен ли е на това място? Вие го направете, за да не излезе \"Някой иска да направи\"... знаете приказката. Всеки мач блокира София, а то има почти всяка седмица. На това място този национален стадион върши ли работа? Ще се построи нов, а това може да се използва за друга тема. Просто давам идея\", каза министър-председателят. Показателна е и оценката на министъра на спорта Красен Кралев, който дълго твърдеше, че няма смисъл да се прави нов стадион, но  вече промени мнението си и се съгласи с Борисов . Изпълнителният директор на БФС Борислав Попов заяви пред \"Дневник\", че \"определено има нужда\" от нов стадион. В момента изглежда, че премиерът опипва почвата за построяването на стадион в София. Това обаче поставя много важни въпроси. Необходим ли е нов стадион? Кой и как ще го направи? Къде ще бъде изграден? Как ще се издържа? И какво ще стане с намиращия се в центъра на столицата \"Васил Левски\"? Засега директни и задълбочени отговори от отговорните страни липсват, но въпреки това има насоки. Време ли е Да. Това поне се разбира от отговорите на Борисов, Кралев и БФС. В момента националният отбор по футбол играе домакинските си мачове на \"Васил Левски\" в София. При това благодарение на много компромиси от УЕФА, тъй като съоръжението е едва от трета категория и не отговаря на важни изисквания, но пък други подходящи стадиони няма. Проблемите са много, като най-големите са свързани с липсата на достатъчно паркоместа, с големия брой непокрити седалки на стадиона, с малкия брой ВИП места, липсата на телевизионни студиа и други. Последният голям ремонт на 43-хилядния \"Васил Левски\" приключи през есента на 2002 г. През 2015 г.  бяха направени подобрения за общо 1 млн. лева , като това включи смяна на терена, поставяне на ново табло и подмяна на поливната система. \"Стадионът е морално и концептуално остарял\", посочва Попов от футболния съюз. Строен преди десетилетия и разположен в центъра на непрестанно развиващия се град, \"Васил Левски\" вече по-трудно се вписва в градската среда, когато дойде време за важни и посетени мачове. Освен на националния отбор, съоръжението приема срещи на елитните \"Славия\", \"Септември\", понякога \"Витоша\", както и на втородивизионния \"ЦСКА 1948\", които нямат свои лицензирани стадиони. \"ЦСКА - София\" игра там това лято срещу \"Копенхаген\" в квалификациите от Лига Европа. \"Васил Левски\" задължително се използва за дербитата между червените и \"Левски\", които са съпроводени от немалки промени и ограничения в движението около стадиона. Пролетната серия от три дербита в работни дни в рамките на месец се оказа изпитание за организаторите и за софиянци. И ето че темата отново беше вкарана в дневния ред. Националният отбор не се е класирал на голямо първенство от Евро 2004. Две победи в новосъздадения турнир Лига на нациите обаче създадоха трепет и дадоха повод на Борисов да каже, че \"ако футболистите ни радват\" и се класират за европейското, могат да заслужат нов стадион. \"Първо да зарадват народа, да има желаещи да ходят. Мисля, че стотина милиона могат да се отделят за един нов стадион да им направим, но да има защо\", обясни той. Кралев каза преди три години, че министерството на спорта, което чрез дружеството си \"Национална спортна база\" ЕАД е практически собственик на стадиона, не е правило проекти за нов национален стадион. Тогава той  говори за планове за изграждане на козирка над сектор В на \"Васил Левски\" , като част от плановете за дългосрочното ползване на съоръжението. В следващите две години мнението му беше същото. През декември 2016 г.  министърът на спорта заяви : \"Предпочитам да инвестираме пари в по-малки зали, които да обезпечат по-малките областни центрове и да има повече зали за подготовка, отколкото в национален стадион. Няма състезание, което не можем да си позволим на този стадион. Шампионска лига няма никакъв проблем да се играе, теренът е в отлично състояние\". Тезата му  се запази и през 2017 г. : \"За всяка държава е изкушение да има такъв нов стадион, но аз съм привърженик на еволюционния подход на развитие, а не на революционния. Защото като нямаш никаква спортна инфраструктура, а сложиш такъв стадион, какво от това?\" Сега обаче  подкрепи идеята на Борисов . \"Това е една добра новина, която показва, че държавата е адекватна. Там, където има успехи, веднага се реагира с помощ от наша страна с изграждане на спортна инфраструктура. Тридесет години държавата не беше дала нито един лев за футбола. През последните три години направихме близо десет стадиона, ред е и на националния отбор. Когато има и добро представяне, съвсем естествено е да ги стимулираме, да подпомогнем\", каза Кралев пред \"Нова\" на 12 септември. Едно кокетно стадионче Ако все пак се стигне до решение за напускане на \"Васил Левски\", трябва много добре да се прецени какъв стадион е необходим, къде и как да бъде изграден, кой и как ще го стопанисва и изпълва със съдържание. Спортно-развлекателният бизнес се разви много, а това превърна стадионите в нещо много повече от места, където в събота или неделя се играе футболен мач. Съвременните, модерни съоръжения са добре премислени с дългосрочна стратегия, защото в противен случай могат да се окажат обречени. Попов обясни, че преди няколко години чуждестранна компания е направила анализ на българския футбол и е преценила, че е икономически обосновано евентуалният нов стадион да е за 25 000 души, като да има възможност капацитетът му да се увеличава до 30 000. Преди време в свой проект в София германската IFS изтъкна, че за да излиза сметката, на стадиона трябва да играят не само националите, но и клубни отбори, като за предпочитане е там да бъде някой между ЦСКА и \"Левски\". Другият ключов елемент в пъзела е местоположението. \"Обичайно е националният отбор да играе в столицата\", каза изпълнителният директор на БФС, като припомни, че има и малки изключения. Тенденцията е стадионите да се строят в края на града, но с лесен достъп. \"Има примери - колко големи отбори по света имаха такива стадиони. Един Мюнхен - помните къде беше, и то уникален стадион. Развалиха го, изнесоха го извън града или на място, където няма задръствания и отива метрото, и го решиха\", заяви Борисов. Той посочи, че има идеи къде може да бъде преместен стадионът, но по думите му най-напред спортната общественост трябва да прецени, че това е правилно решение. На 13 септември \"Дневник\" изпрати въпроси до Столичната община за възможните места, на които би било подходящо да се построи нов стадион, но не получи отговор. През октомври миналата година главният архитект на София Здравко Здравков посочи, че между метростанциите \"Обеля\" и \"Сливница\" може да се изгради стадион. Добре отъпканият път В последните години имаше серия идеи и предложения за това къде да се направи нов стадион.  През 2011 г. Христо Стоичков доведе испански инвеститори и  представи готови архитектурни проекти за стадиони , като предвиденият за национален беше кръстен \"Арена на розата\" и трябваше да е до летището. Година след това бившият главен архитект на София Петър Диков заяви, че се проучват общо пет терена за строителството на нов стадион. Основният приоритет на общината бил съоръжението да се изгради в близост до станция на метрото, с което да покрие един от основните мотиви за него - избягването на задръстванията в центъра на града. Сред възможните варианти влизали терени в кв. \"Враждебна\", военния комплекс на Четвърти километър, както и стадионите \"Георги Аспарухов\", \"Славия\" и \"Българска армия\". Най-близо до осъществяване изглеждаше проектът на германската IFS. Тя предложи да построи стадион в \"Овча купел\" на мястото на стадион \"Славия\". Компанията  дори подписа десетгодишен договор с БФС  през 2014 г., според който всички национални отбори трябваше да играят там мачовете си. Нещо повече - с проекта за този стадион БФС кандидатства да вземе срещи от европейското първенство през 2020 г. Кандидатурата  се провали , а изграждането на стадиона така и не започна. От думите на Борисов се разбра, че той говори за държавна инвестиция. Попов също каза, че става въпрос за инициатива на държавата и че БФС няма средствата, с които да се включи дейно в изграждане на стадион. Ако се пристъпи към хода със построяване на ново съоръжение, важен ще бъде и въпросът какво ще стане с \"Васил Левски\". Засега в тази насока има най-голяма неяснота.", "date": "2018.10.04", "title": "Засили ли се държавата към строежа на \"кокетно стадионче\" за 100 млн. лева"}
{"url": "https://www.dnevnik.bg/skorost/2018/10/04/3321183_fotogaleriia_novoto_bmv_seriia_3_pribavi_santimetri_i/", "text": "БМВ представи на автосалона в Париж седмото поколение на своята трета серия. За над 40 години от него са продадени повече от 15 млн. екземпляра, което го прави ключов модел за марката.", "date": "2018.10.04", "title": "Фотогалерия: Новото БМВ Серия 3 прибави сантиметри и свали килограми"}
{"url": "https://www.dnevnik.bg/tehnologii/2018/10/04/3321237_nokia_predstavia_noviia_si_smartfon/", "text": "Днес финландската фирма HMD Global, която притежава правата върху марката \"Нокиа\", ще представи в Лондон новия си модел смартфон. Предварителните очаквания са компанията да покаже Nokia 7.1 Plus, но информацията не е потвърдена официално. Снимки на апарата бяха разпространени в различни специализирани сайтове през последните седмици. Моделът се очаква да има сензор за пръстов отпечатък и двойна задна камера. Дисплеят ще е изрязан в горната му част, като ще разполага с метална рамка и стъклен корпус. Новият продукт в портфолиото на \"Нокиа\" ще е позициониран в средния сегмент на пазара. Има предположения, че на събитието може да бъде показан и друг смартфон, по който инженерите на компанията работят отдавна. Това е Nokia 9, който ще е с пет задни камери и целта му е да се конкурира с най-добрите модели на пазара. Продажбите на новия модел смартфон на \"Нокиа\" трябва да започнат само няколко дни след днешното му представяне.", "date": "2018.10.04", "title": "\"Нокиа\" представя новия си смартфон"}
{"url": "https://www.dnevnik.bg/sport/2018/10/04/3321102_ludogorec_se_izpravia_pred_vtoroto_si_prepiatstvie_v/", "text": "С гостуване на \"Цюрих\" в Швейцария \"Лудогорец\" продължава участието в груповата фаза на Лига Европа. Бългрският шампион  загуби в първия си мач с \"Байер\" (Леверкузен) , въпреки че водеше с 2:0, и сега няма право на нова грешка. Тимът от Разград трябва да гони поне точка, за да не изостава рано след започване на груповата фаза. След поражението от \"Байер\" мениджърът на \"Лудогорец\"  Пауло Аутуори  поиска футболистите му да си извадят поуки. Веднага след тази среща българският шампион записа три поредни победи и влиза в добра форма преди сблъсъка в Швейцария. При това през уикенда \"Лудогорец\" продължи изкачването си в Първа лига, където вече е втори. \"Очаквам да направим добър мач срещу труден противник, какъвто е \"Цюрих\". Те спечелиха първия си мач, но се надявам да излезем като победител. Съперникът ни е много по-различен от това, което предложи \"Байер\" (Леверкузен) в първата среща. Германските отбори по принцип са с много по-различно ниво на конкурентност\", каза Аутуори. Бразилският специалист смята, че \"Цюрих\" е много добре организиран и очаква труден двубой на стадион \"Лецигрунд\". Според него няма значение, че швейцарският отбор има осем отбелязани и осем допуснати гола дотук през сезона. Съперникът на \"Лудогорец\" пък взе победа в първия си мач в Лига Европа, след като надви АЕК (Ларнака) с 1:0 като гост. Единственото попадение в Кипър тогава отбеляза Бенжамен Кололи. \"Цюрих\" започна неубедително сезона, но след това се стабилизира и показва добра форма напоследък. Съставът е втори в класирането, но изостава с 12 точки зад шампиона \"Йънг Бойс\" след едва девет кръга. Подобно и на \"Лудогорец\" швейцарският тим е изпълнен с много чужденци. Общо те са 12 от девет различни националности. В \"Лудогорец\" чужденците са 17 от седем държави. Двубоят между \"Цюрих\" и \"Лудогорец\" е в четвъртък от 19.55 часа и ще бъде предаван пряко по БНТ1.", "date": "2018.10.04", "title": "\"Лудогорец\" се изправя пред второто си препятствие в групите на Лига Европа"}
{"url": "https://www.dnevnik.bg/sviat/2018/10/04/3321148_zashto_rekorden_broi_civilni_ot_rusiia_pristigat_v/", "text": "Броят на цивилните руски граждани, пътуващи за Сирия, където Москва води военна кампания в подкрепа на президента Башар Асад, достигна рекорден брой тази година, сочат официални данни, публикувани от Руската служба за сигурност. Тези данни не включват руските военнослужещи, нито обясняват какво правят цивилните в Сирия. Но те хвърлят известна светлина върху мащабите на руската активност в Сирия, тъй като, изглежда, включват цивилен персонал, работещ за военните, и може би също отразяват присъствието на работещи по частни договори военни. А според хора, запознати с обстановката там, такива наемници се бият в Сирия в подкрепа на редовните руски войски. Броят на цивилните руснаци, пътуващи за Сирия нарасна, след като президентът Владимир Путин  обяви частично изтегляне на войските през декември  м.г. Това увеличение, както изглежда, е показател за разширяването на руската активност в страната. Броят на заминаващите руски граждани се дава по страни-дестинации и се публикува всяко тримесечие на сайта на правителствената статистическа служба от Федералната служба за сигурност (ФСБ), която е надзорен орган на граничната охрана. През първата половина на тази година ФСБ е регистрирала над 17 хил. заминавания на руснаци за Сирия - повече от всеки друг 6-месечен период след началото на руската операция там през септември 2015 г. Има общо близо 22 хил. заминавания през цялата 2016 г. и над 25 хил. през 2017. Броят на руснаците, пътуващи за Сирия, защото някои от тях може да са предприели по няколко пътувания. ФСБ не дава данни за връщащите се оттам руснаци. Миналата година Путин отиде в Сирия, за да обяви,че мисията е изпълнена и нареди изтеглянето на \"значителна част\" от руския военен контингент. Москва не разкрива колко войници държи в Сирия. През август руският военен министър Сергей Шойгу каза, че над 63 хил. руски военнослужещи са получили боен опит в Сирия от 2015 г., но ротацията на войските означава, че броят на терен остава неясен. Броят на пътуващите цивилни от Русия за Сирия е нараснал над 10 пъти, след като Русия започна подготовка за сирийската операция в средата на 2015 г. Путин обяви разполагането на руския контингент на 30 септември същата година. Само около 1800 руснаци са пътували за Сирия през 2013 и през 2014 г. Положението не бе различно през първата половина на 2015 г., но броят на заминаванията скочи пет пъти малко преди официалния старт на операцията и се удвои отново, след като тя започна. Броят на руските туристи, пътуващи за Сирия, едва ли се е променил през последните 5 години и възлиза само на няколко десетки годишно. Кремъл, военното министерство и външното министерство засега не коментират. Командировки  Данните за пътуванията на руски цивилни за Сирия вече са публично налични, но по-рано не са били съобщавани. Хиляди руски частни военни наемници  пътуват индивидуално за Сирия , заявиха пред \"Ройтерс\" информирани източници. Те имат граждански статут, макар че сътрудничат с военното командване. Руски официални представители отричат всякаква намеса в действията на наемниците, като казват, че доброволци от Русия могат да се сражават в Сирия самостоятелно. Заминаванията за Сирия са категоризирани според целите на посещенията. Повечето руски цивилни заминават на \"работни визити\", \"частни пътувания\" или като \"помощен транспортен персонал\". Тези категории не говорят за частни военни наемници. Близки и приятели обаче казват, че наемниците са цивилни, а репортери на \"Ройтерс\" са виждали цели групи, съставени от тях, да пътуват за Сирия от гражданско летище в Русия, което има терминал за международни заминаващи с процедури за паспортен контрол. Руската армия широко използва цивилен персонал и командири на военни части, както и висши военни служители могат да наемат цивилни по реда, публикуван на сайта на министерството на отбраната. Броят на пътуващите по категория \"помощен транспортен персонал\" достигна пиково равнище - 1678 заминавания за три месеца - през първото тримесечие на тази година. Повечето от регистрираните хора са пътували по въздуха, макар че броят на пътувалите по море също нараства. Руски цивилни са предприели 868 пътувания по море през първата половина на тази година в сравнение с 1053 през цялата минала година и само 59 пред 2016-а. Малко вероятно е данните на ФСБ да включват руснаци, заминаващи в Сирия да се бият срещу правителството, защото, както няколко такива бойци казаха пред \"Ройтерс\", те влизат в Сирия нелегално през Турция. Официалните данни отразяват само преките пътувания между Русия и Сирия. /БТА", "date": "2018.10.04", "title": "Защо рекорден брой цивилни от Русия пристигат в Сирия"}
{"url": "https://www.dnevnik.bg/detski_dnevnik/2018/10/04/3321205_kak_da_se_nasurchava_tvorchestvoto_pri_decata_shte/", "text": "Що е креативно образование и как идеите на Кен Робинсън и Мария Монтесори вдъхновяват педагогозите в яслите, детските градини и училищата, е тема на форум, чийто домакин е Софийският университет \"С. Климент Охридски\". Програмата включва лекции на български, британски, австрийски, норвежки, германски специалисти за това как да се насърчава творческият подход в обучението на Монтесори учители, как да се подкрепя развитието на децата в яслите, детските градини и училищата. Предвижда се директори на детски заведения да споделят собствен опит, след което форумът ще продължи с обсъждания в работни групи.  Предвидена е и изложба на подкрепяща среда, книги и образователни материали от Германия, Румъния и България. ", "date": "2018.10.04", "title": "Как да се насърчава творчеството при децата ще обсъжда международен форум в София"}
{"url": "https://www.dnevnik.bg/sport/2018/10/04/3320985_festival_na_sporta_na_zakrito_v_sofiia_shte_nasochi/", "text": "Фестивал на спорта и груповите занимания на закрито ще даде теоретични и практически насоки за активен и здравословен начин на живот. \"София фит фест\", който е част от инициативата \"София 2018 - Европейска столица на спорта\", ще се проведе от петък до неделя в зала \"Арена Армеец\". Събитието се провежда под мотото \"Открий своята сила\". Във фестивала ще се включат международни треньори и експерти в областта на храненето от Италия, Аржентина, Германия, Гърция, Швейцария. \"Хората в България все повече осъзнават нуждата от по-активен начин на живот, съчетаващ здравословно хранене и спорт. Затова вярваме, че \"София фит фест\" ще им предостави не само нужната информация и допълнителна мотивация, но и практически съвети как да се възползват максимално от най-новите постижения и тенденции в сферата на фитнеса и спорта в зала\", каза един от организаторите Марина Ранкова. Програмата включва най-популярните и иновативни дисциплини за групови тренировки. Във фестивала ще има още обучения за професионални фитнес инструктори, които тази година покриват четири фитнес дисциплини.  Регистрацията е отворена , като до петък еднодневният и двудневният билет ще струват съответно 60 и 80 лева. На място в събота и неделя пропуските могат да бъдат купени съответно за 70 и 100 лева. ", "date": "2018.10.04", "title": "Фестивал на спорта на закрито в София ще насочи вниманието към здравословния живот"}
{"url": "https://www.dnevnik.bg/evropa/2018/10/04/3321002_vuzhodut_na_krainodesnite_v_bavariia_moje_da/", "text": "Крайнодясната \"Алтернатива за Германия\" се очаква да унижи съюзниците на канцлера Ангела Меркел на  изборите в Бавария следващата седмица , пише \"Ройтерс\". С антиислямската си реторика и атаки срещу мигрантската политика на Меркел  \"Алтернатива за Германия\"  се очаква за пръв път да успее да влезе в регионалния парламент в Бавария. Това ще сложи край на един от железните закони в следвоенна Германия: почти тоталното превъзходство в една от най-богатите и населени провинции на регионална консервативна партия, използвала от десетилетия влиянието си там, за да печели изключително голяма национална власт. Според социологическите проучвания Християнсоциалният съюз (ХСС) ще изгуби абсолютното си мнозинство и ще получи едва около 35% от вота. Най-големите победители се очаква да бъдат Зелените и \"Алтернатива за Германия\" - съответно 16 и 12-13 процента. \"Ще причиним болка на големите партии. Това ни мотивира. Канцлерът няма какво повече да даде\", заяви пред поддръжници Волфганг Дьорнер, 57-годишен бизнесмен кандидат на \"Алтернатива за Германия\" за баварския парламент. По думите му \"тези избори ще се усетят в Берлин, както в Мюнхен\". От 1954 г. до сега само един път ХСС не е разполагал с абсолютно мнозинство в баварския парламент - през 2008 г., когато му липсваха две места. От 64 години делът на избирателите на партията, обикновено около 50%, не е падал под 43 на сто. Тази регионална власт осигурява на баварските лидери на ХСС важни позиции в консервативните национални правителства, доминирали следвоенна Германия. Ако прогнозите се сбъднат. Вотът ще бъде силен удар за лидера на ХСС Хорст Зеехофер, който е вътрешен министър Входна точка \"Алтернатива за Германия\" миналата година успя да влезе в националния парламент. Възходът на популярността й в Бавария е особено важен заради натиска, който поставя върху Зеехофер и Меркел. Бавария бе входна точка за по-голямата част от достигналите Германия през изминалите три години 1.5 милиона търсещи убежище. В опит да отвърнат на заплахата от \"Алтернатива за Германия\" ХСС и Зеехофер се позиционираха на дясно от Християндемократическия съюз на Меркел по въпроса за имиграцията. Регионалният лидер на \"Алтернатива за Германия\" Мартин Зихерт смята, че партията му ще се представи дори по-добре, отколкото прогнозират социологическите проучвания\". \"Предпазлив съм към анкетите, защото хората се опитват да демонизират и стигматизират \"Алтернатива за Германия\". Ние сме лошите и в анкети по телефона хората не искат да признаят, че гласуват за нас\", коментира той в интервю за \"Ройтерс\", твърдейки, че партията му представлява мнението на мнозинството за граничния контрол и исляма, който не принадлежи на Германия.", "date": "2018.10.04", "title": "Възходът на крайнодесните в Бавария може да преначертае германската политика"}
{"url": "https://www.dnevnik.bg/sviat/2018/10/04/3321436_edin_policai_e_ubit_i_shestima_sa_raneni_pri_strelbata/", "text": "Един полицай е убит и шестима са ранени при стрелбата в Южна Каролина. Предполагаемият нападател е задържан, предаде Асошиейтед прес, цитирани от БТА. За момента не е известна причината за инцидента. Служителите били простреляни в град Флорънс при опит да изпълнят заповед за арест. Инцидентът станал в богат квартал. Първо трима помощник-шерифи се опитали да задържат нападателя, когато той открил огън при тях. Тогава на място пристигнали четирима полицаи. Те били ранени в завързалата се престрелка, един от тях - смъртоносно.  Нападателят се предал след преговори, съобщи местна телевизия, цитирана от Франс прес. Много представители на американските власти, включително президентът Доналд Тръмп, реагираха на стрелбата. \"Моите мисли и молитви тази вечер са насочени към службата на шерифа на окръг Флорънс и полицейското управление на Флорънс, Южна Каролина. Признателни сме завинаги, за това, което правят нашите сили на реда\", написа Тръмп в Туитър снощи местно време.", "date": "2018.10.04", "title": "Един полицай е убит и шестима са ранени при стрелбата в Южна Каролина"}
{"url": "https://www.dnevnik.bg/detski_dnevnik/2018/10/04/3321097_d/", "text": "Среща с екстремни спортове в компанията на инструктори от водещи клубове, приключенски работилници и спортни демонстрации. Това е подготвил за своите посетители между 5 и 7 октомври детският научен център \"Музейко\". Детският приключенски фестивал Аdventure Kids  ще срещне малките почитатели на екстремните спортове с опитни приключенци и техните разкази. Децата ще могат да се включат в работилници по скално катерене и техники за осигуряване, да направят първите стъпки на водолаза, пещерняка, да се включат в тренировка по бягане и първа помощ при преходи в планината. Филмовата програма на фестивала, предоставена от \"Банско Филм Фест\", ще предложи на децата да се гмурнат в \"Кораловият рай\", да изследват \"Царството на вулканите\", да разкрият \"Тайните на ледовете\" и да се отправят на пътешествия до далечни земи. Програмата на детския приключенски фестивал е включената в цената на билета за \"Музейко\", а подробности за нея ще откриете на  www.muzeiko.bg . е пътешественик, молекулярен биолог и изследовател на прилепите към Националния природонаучен музей. Занимава се с пещери вече почти 10 години – както по работа, така и за удоволствие. Член е на Пещерния клуб и спелеоучилището \"София\". Участвала е в експедиции в някои от най-големите пещери на Европа, а в подземното царство на България се чувства съвсем като у дома си. Първа среща със спелеологията Виолета Желязкова е започнала да се занимава със спелеология на 16 години. Приятелка й предложила да се запишат на курс \"Пещерняк\" и още след първата практика - в пещерата Рушова дупка, се влюбила в този спорт. Защо е подходящо за децата \"Спелеологията е специална с това, че е спорт и наука едновременно. Пещерите са едни от последните неизследвани кътчета на планетата и единствените от тях, които са на една ръка разстояние. Под земята човек предизвиква и изгражда физическите и психическите си възможности, научава се да се движи по нови начини, но най-вече влиза в ролята на първооткривател в най-чистия смисъл на думата. Всеки участник в пещерна експедиция има шанса да бъде първият, стъпил в дадена галерия или да допринесе за разнообразни открития в областта на географията, биологията, геологията, хидрологията и различни други науки. Не на последно място, бидейки групово занимание, спелеологията изгражда чувство за отговорност и приятелство между хората, което обикновено продължава за цял живот\", казва Виолета Желязкова.  е геодезист и водолаз, участник в множество проучвания на подводни пещери в Мексико и България. Първа среща с гмуркането Александър Киров не може да се похвали с любов към водата от най-ранна детска възраст. \"След първите занятия в басейн от училище и неуспешни опити да се удавя изпитвах ужас към нея. През следващите 20 години дори не припарвах до вода\", разказва той. И това продължило до момента, в който не решил, че иска да направи подводен филм. \"Когато споделих това в университетската зала, лекторът зададе въпроса: \"Можеш ли да се гмуркаш?\" и с моя отговор \"Аз дори не мога да плувам\", разсмях всички в аудиторията.\" После срещнал учител, който се съгласил да го обучава индивдуално и след няколко месеца всекидневни тренировки у Александър Киров се появило желанието постоянно да е във водата. През следващите години, малко преди Коледа в басейна, в който тренирах, сложиха обява за провеждане на водолазен курс. Въщност така започна всичко - изкарах теоретичната част, положих изпит и проведохме водолазна практика в басейн. Остана да изкарам и морската практика през лятото когато са подхотящи условията.", "date": "2018.10.04", "title": "От първо лице: Защо децата да тренират екстремни спортове"}
{"url": "https://www.dnevnik.bg/photos/2018/10/04/3321145_fotogaleriia_mejdugalakticheski_notki_ot_lui_vjuiton/", "text": "Луксозната марка \"Луи Вюитон\" представи най-новата си визия за пролет-лято 2019 г., в която хората са сякаш готови за космическа одисея, отбелязва \"Ройтерс\".", "date": "2018.10.04", "title": "Фотогалерия: Междугалактически нотки от \"Луи Вюитон\""}
{"url": "https://www.dnevnik.bg/evropa/2018/10/04/3321442_london_obvini_ruskoto_voenno_razuznavane_v_kiberataki/", "text": "Великобритания обвини руското военно разузнаване в поредица кибератаки по целия свят с цел подкопаване на западните демокрации, предадоха световните агенции. Британска оценка, изготвена въз основа на работата на Националния център за киберсигурност (НЦКС), представя Главното управление (ГУ) - руска служба, по-известна под старото си наименование Главно разузнавателно управление (ГРУ) - като зловреден киберагресор, използващ хакерска мрежа, за да всява хаос във всичко - от политиката през бизнеса и медиите до спорта. Според Великобритания ГУ почти сигурно стои зад зловредния софтуер BadRabbit и хакерската атака срещу Световната антидопингова агенция миналата година,  изтичането на имейли  на Националния комитет на Демократическата партия в САЩ през 2016 г. и кражбата на електронни писма на британска телевизия през 2015 г. Лондон свърза руското военно разузнаване с редица хакерски групи, сред които \"Фенси беър\" (Fancy Bear), АПТ 28 (APT 28) и други. \"Действията на ГРУ са дръзки и безразборни; те се опитват да подриват и да се намесят в изборите в други страни\", заяви британският министър на външните работи Джереми Хънт. Той коментира, че \"този модел на поведение показва тяхното желание да действат, без да спазват международното право и установените норми, и да правят това с чувство за безнаказаност и без последици\". \"Нашето послание е ясно - заедно с нашите съюзници ние ще разобличаваме и отговаряме на опитите на ГРУ да подкопае международната стабилност\", подчерта Хънт. Великобритания смята, че руските власти са отговорни за тези атаки. Въпреки че е по-малка известна от някога могъщия Комитет за държавна сигурност (КГБ) в Съветския съюз, руската служба за военно разузнаване е изиграла роля в някои от най-важните събития през последното столетие - от Кубинската ракетна криза до анексирането на Крим, отбелязва \"Ройтерс\". ГУ има агенти по целия свят и отговаря директно пред началника на генералния щаб на руските въоръжени сили и министъра на отбраната. Военното разузнаване на Русия не коментира публично своите действия. Неговата структура, численост на персонала и финансиране са руски държавни тайни. По-рано британският премиер Тереза Мей заяви, че офицери от ГУ са използвали нервнопаралитичен агент в опит  да убият двойния агент Сергей Скрипал  в Солсбъри през март. Русия нееднократно отрече да е замесена в отравянето на бившия офицер от военното й разузнаване. Западът като цяло обаче се съгласи с британската оценка и предприе най-голямото експулсиране на руски шпиони, работещи под дипломатическо прикритие, от разгара на Студената война, отбелязва \"Ройтерс\". Вчера руският президент Владимир Путин, самият той бивш агент на КГБ,  нарече \"предател\" и \"отрепка\" Скрипал,  който като служител на ГУ издал десетки руски агенти на британската разузнавателна служба Ми-6. Съединените щати наложиха санкции на офицери от руското военно разузнаване, включително на ръководителя на ГУ Игор Коробов, за предполагаемата им намеса в президентските избори през ноември 2016 г. /БТА", "date": "2018.10.04", "title": "Лондон обвини руското военно разузнаване в кибератаки по целия свят"}
{"url": "https://www.dnevnik.bg/sport/2018/10/04/3320709_formula_1_obmislia_nova_promiana_vuv_formata_na/", "text": "Формула 1 обмисля промени във формата на квалификациите, увеличавайки броя на сегментите от три на четири. Засега обаче няма съгласие това да се случи още от следващия сезон, обясни Рос Браун, който е част от екипа на собствениците \"Либърти медиа\". Целта е квалификациите да станат още по-интересни и непредвидими. \"Настоящият формат беше въведен преди няколко години и работи добре, но това не значи, че не можем да го направим още по-добър\", каза Браун. От думите му става ясно, че Стратегическата група към Формула 1 работи по формат от четири сегмента, като те ще са още по-късно, а времето между всеки от тях също ще бъде намалено. По всяка вероятност по четирима пилоти ще бъдат елиминирани в първите три части на квалификацията, след което осем ще се борят за полпозишъна. В момента в първите два сегмента отпадат по петима пилоти, а десет се борят в Q3. \"До момента нямаме споразумение да въведем промени още от сезон 2019, но дискусиите продължават. Мисля, че засега се движим добре\", добави Браун. В  квалификацията за Гран при на Русия  пет болида не записаха време във втората част. Това се случи, защото три от тях бяха с наказания за смяна на елементи по задвижващата система, които автоматично ги пращаха на опашката. Двата болида на \"Рено\" пък предпочитаха да стартират извън топ 10, за да имат по-широк избор на гуми. Рейс директорът на Формула 1 Чарли Уайтинг обясни, че системата за наказания ще бъде променена, за да не се случват отново подобни ситуации.", "date": "2018.10.04", "title": "Формула 1 обмисля нова промяна във формата на квалификациите"}
{"url": "https://www.dnevnik.bg/evropa/2018/10/04/3321444_hiliadi_irlandci_protestiraha_zaradi_nedostiga_na/", "text": "Хиляди демонстранти преминаха вчера пред ирландския парламент в поредния гневен протест, породен от недостига на жилища, който доведе до рязко увеличение на цените на наемите и до липса на дом, предаде \"Ройтерс\". Жилищният въпрос се превърна в основна политическа тема преди възможните избори през следващите месеци. Премиерът на Ирландия Лео Варадкар защити плана на правителството за 20 хил. нови жилища, които се очаква да бъдат построени тази година. \"Има ограничаващи фактори - толкова много бетон, сайтове за услуги и строители. Правим нещата толкова бързо, колкото можем\", каза той. Ирландия, която отчете излишък от жилища след краха на пазара на недвижими имоти през 2008 година, сега трудно осигурява необходимия брой домове, за да се справи с бързото икономическо развитие. В момента наемите в Дъблин са се увеличили с 20 процента спрямо най-високото ниво преди кризата. Според анализаторите въпреки засиленото строителство, все още е трудно да се достигне до нивото от 35 хил. нови жилища годишно, за да се задоволи търсенето. /БТА", "date": "2018.10.04", "title": "Хиляди ирландци протестираха заради недостига на жилища"}
{"url": "https://www.dnevnik.bg/citat_na_deniia/2018/10/04/3321447_citat_na_denia_g-n_dogan_e_istoricheska_lichnost_i/", "text": "Тази оценка даде председателят на ДПС Мустафа Карадайъ на почетния председател и учредител на движението Ахмед Доган в интервю за Нова телевизия. Карадайъ беше помолен да коментира снимката на двамата с посланика на САЩ Ерик Рубин,  направена в централата на ДПС  и разпространена от пресцентъра на движението. \"Нормална снимка. Сама по себе си е много хубава\", каза Карадайъ като направи уточнеието, че в централата на ДПС са провеждани срещи с много посланици, в това число на страни от ЕС и Балканите. \"Нормално е посланикът на САЩ да се види с г-н Доган - историческа личност. Още при наличието на Варшавския договор г-н Доган заяви, че мястото на България е в ЕС и НАТО. И това стана, когато ние бяхме в управлението - 2004 и 2007 г. За нас това е гордост и ценност. Г-н Доган има от САЩ златен медал за приноса му за членството в НАТО\", добави председателят на ДПС.", "date": "2018.10.04", "title": "Цитат на деня: Г-н Доган е историческа личност и фактор в глобалната политика"}
{"url": "https://www.dnevnik.bg/evropa/2018/10/04/3321452_ungarski_ministur_se_posheguva_che_se_sreshta_s_lavrov/", "text": "В началото на разговора с руския си колега Сергей Лавров унгарският външен министър Петер Сиярто с ирония отбеляза, че се среща с него едва ли не по-често, отколкото с жена си, предаде ТАСС. \"През последните седмици ние с вас се срещаме вече за трети път. Жените ни могат да ни завидят\", каза с усмивка Сиярто в началото на вчерашната среща. Сиярто съобщи, че смята да обсъди с Лавров конкретни стъпки за реализация на споразуменията, постигнати на  срещата между лидерите на двете страни  Владимир Путин и Виктор Орбан на 18 септември. \"Вие чудесно знаете какво значение придаваме на развитието на сътрудничеството с Русия\", подчерта Сиярто и добави: \"Въпреки сложните международни условия, създадени от днешната ситуация, вече можем да отчетем редица успешни моменти, що се отнася до развитието на двустранното ни сътрудничество, включително в промишлеността, енергетиката и образователната сфера\". Външните министри на Русия и Унгария се срещаха вече три пъти тази есен. В средата на септември те участваха в срещата на двамата президенти в Москва, а на 28 септември разговаряха в кулоарите на Общото събрание на ООН в Ню Йорк./БТА", "date": "2018.10.04", "title": "Унгарски министър се пошегува, че се среща с Лавров по-често, отколкото с жена си"}
{"url": "https://www.dnevnik.bg/na_put/2018/10/04/3321355_zamuci_plajove_i_nai-krasivata_ulica_v_angliia_kakvo/", "text": "Херцог на Съсекс  ли?  Принц Хари  получи тази титла, след като се ожени за американката  Меган Маркъл , и тя определено бе изненада. Той е едва вторият херцог на Съсекс след принц Огъстъс Фредерик през XIX век. Ето какво може да се похвали югоизточният регион, добил популярност покрай новата кралска двойка, пише \"Харпърс базар\". Плажовете Голяма част от южните брегове на Англия се намират в Съсекс и курортите му са популярни. Най-големият град в региона Брайтън енд Хоув е известен с Брайтънския кей от Викторианската епоха. Дълъг половин километър, той предлага място за разходи, хапване и дори възможност посетителите да се качат на влакче на ужасите. В херцогството има и по-тихи курорти – като например Истборн и Чичестър. Историческите места Построено в чест на битката при Хейстингс в началото на XI век, с която Уилям Завоевателя установява властта си над Англия, абатството Батъл е популярна туристическа атракция и в него се провеждат възстановки на битката. В Съсекс се намира и замъкът от XIV век Бодиъм, който, макар и красив, е в руини от векове. By WyrdLight.com,  CC BY-SA 3.0 ,  Link В по-добро състояние е замъкът Аръндел (или Андъл на местния диалект), който е дом на херцозите на Норфолк от 850 години. (Сегашният херцог е Едуард Фицалан-Хауърд) By Lambert,  CC BY-SA 2.0 ,  Link Най-красивата улица Съсекс е известен и със селцата си, където могат да се прекарат няколко приятни спокойни дни. \"Телеграф\" дори откри там \"най-красивата улица във Великобритания\" - ул. \"Русалка\" в село Рай. Медията оценява високо къщичките от XVIII век, калдъръмените улички и красивото пристанище. Седемте сестри Варовичните скали \"Седемте сестри\" са иконична гледка за Съсекс. Те се намират в националния парк \"Саут даунс\" и всяка година ерозията \"отхапва\" от тях 30 до 49 сантимера.", "date": "2018.10.04", "title": "Замъци, плажове и най-красивата улица в Англия: какво има в херцогство Съсекс"}
{"url": "https://www.dnevnik.bg/evropa/2018/10/04/3321461_i_irlandiia_pita_horata_za_chasovoto_vreme_koeto_moje/", "text": "Ирландското правителство обяви вчера, че ще организира всенародно допитване за плана на Европейската комисия да сложи край на смяната на часовото време, предаде \"Франс прес\", цитирана от БТА. Агенцията отбелязва, че ако това решение бъде прието от Европейския парламент и от Съвета на ЕС, то ще доведе до разлика от един час между Република Ирландия и британската провинция Северна Ирландия след Брекзит. Сега Ирландия и Великобритания са в една часова зона - по Гринуич през зимата и с един час напред от Гринуич през лятото. Заради  плана на Еврокомисията  за премахване на смяната на времето всяка страна - членка на ЕС, трябва до края на април да реши какво време ще запази -  лятното или зимното . Преди това ще има смяна на часовниците в края на октомври и още веднъж в края на март. На 29 март 2019 г. Великобритания официално ще излезе от ЕС. Страната е пламенен поддръжник на запазването на смяната на времето. Говорител на британското правителство още през август заяви, че то няма намерение да промени позицията си по този въпрос. Това би означавало, че за половин година времето в Република Ирландия и Северна Ирландия ще е различно с един час. Ето защо ирландското правителство организира допитването. Час разлика между Ирландия и Северна Ирландия би бил ежедневно препятствие за онези, които прекосяват границата между тях по няколко пъти на ден. Границата между Ирландия и Северна Ирландия е напълно отворена след Споразумението от Разпети петък през 1998 г., сложило край на трите десетилетия насилие в британската провинция. В България  също в момента се провежда онлайн допитване  за предпочитаното часово време. То ще продължи до 11 октомври (можете да гласувате  тук ). През септември  и Белгия обяви , че възнамерява да свика допитване до гражданите какво часово време да бъде използвано в страната.", "date": "2018.10.04", "title": "И Ирландия пита хората за часовото време, което може да е проблем след Брекзит"}
{"url": "https://www.dnevnik.bg/photos/2018/10/04/3321457_snimka_na_denia_pametnikut_na_suvetskata_armiia_beshe/", "text": "Неизвестен задраска надписа на паметника на Съветската армия в София. На днешната дата преди 69 г. доминираното от Българската комунистическа партия правителство взима решение за издигането на паметника в централната Княжеска градина. Паметникът е открит през 1954 г.", "date": "2018.10.04", "title": "Снимка на деня: Паметникът на Съветската армия беше \"задраскан\""}
{"url": "https://www.dnevnik.bg/politika/2018/10/04/3321438_dps_se_obiavi_za_nai-podgotvenata_za_uchastie_vuv/", "text": "ДПС е най-подготвената за участие във властта към днешния момент, а в края на седмицата се събира да актуализира управленската си програма съобразно новите реалности. Според движението България се нуждае от дясноцентристко управление, а не от популистко- националистически аритметичен сбор. Това каза в интервю за Нова телевизия председателят на движението Мустафа Карадайъ. \"ДПС е най-подготвената за участие във властта към днешния момент, включително и действията на днешната власт. (...) От Нова година насам ние се готвим за властта и си актуализираме програмата. В края на тази седмица ще имаме семинар за актуализация на програмата на ДПС при новите реалности - и в национален план, но и в европейски план заради новата европейска финансова рамка\", каза лидерът на движението. Според него \"днешното популистко националистическо управление е без цели, посока и визия\", инфлацията е висока, хората не живеят добре, има протести, а в обществото се чувства напрежение. \"Ние бяхме предложили дясноцентристка алтернатива на това популистко управление на база ясна програма и цели за развитие на страната, а не такова политическо безвремие\", добави лидерът на ДПС. Едновременно с това Карадайъ увери, че са против формулата \"стани да седна\" и призова отговорните партии към диалог, на база на който да се определят националните приоритети, така че да е все едно кой ще дойде на власт. Карадайъ отбеляза, че ДПС не е търсено от БСП за консултации по готвения вот на недоверие за здравеопазването и депутатите на движението ще участват активно в зависимост от темата и от мотивите и аргументите на левицата. Помолен да коментира конфликта между президента Румен Радев и ГЕРБ, Карадайъ каза, че конфликтът на институциите е криза на държавността, най вече заради поведението на популистко-националистическото управление. Запитан дали движението би подкрепило евентуална политическа формация на президента, той я охарактеризира с думите \"нероден Петко\" и добави: \"Ние бихме застанали зад една управленска програма за ускорено развитие на страната, основана на ценностна база\". Запитан за бизнес начинанията на почетния председател на ДПС Ахмед Доган и произхода на парите, с които той купи ТЕЦ \"Варна\", Карадайъ отговори, че не е работа на политиците да коментират търговски сделки между частни субекти и че държавата разполага с контролни органи като НАП и банков надзор, които да се произнесат. Пък и нямало закон, който да забранява на политици да сключват търговски сделки.", "date": "2018.10.04", "title": "ДПС се обяви за най-подготвената за участие във властта днес"}
{"url": "https://www.dnevnik.bg/evropa/2018/10/04/3321473_bulgariia_proiavi_slabost_i_pod_natisk_se_otkaza_ot/", "text": "Руският президент Владимир Путин предупреди снощи ЕС да не проявява слабост при решаването на газовите въпроси, предаде ТАСС, цитирана от БТА. Не ми се иска Европа да прояви слабост и да не може да защити своето участие в проекта \"Северен поток 2\" както някога България в \"Южен поток\", каза Путин на съвместна пресконференция в Санкт Петербург с австрийския канцлер Себастиан Курц, чиято страна е ротационен председател на ЕС. \"България под натиск отвън се отказа от този проект, сега те съжаляват, сега говорят за това да получат наш газ вече през \"Турски поток\", отбеляза руският президент. \"Много ми се иска цяла Европа да не изглежда като България, която прояви такава слабост и неспособност да защити своите национални интереси\", добави Путин. Руският президент припомни съдбата на проекта \"Южен поток\". \"Българските колеги ни увериха, че ще се борят докрай за \"Южен поток\", тъй като това отговаря на националните им интереси\", каза Путин. Той посочи, че газопроводът би \"повишил геополитическия статут (на България) като страна транзитьор в Европа, някъде под 400 милиона евро на година просто така, просто защото тръбата минава през тяхна територия\". Българската страна разчиташе да създаде няколко хиляди работни места (с \"Южен поток\"), добави Путин. Руският президент подчерта, че е говорил подробно по въпроса на енергиен форум в Москва. \"Искам да ви уверя, че Русия е била, е и, безусловно, винаги ще бъде надежден доставчик, в това число и защото тази тръбопроводна система идва направо от първоизточника, направо от Ямал, от Сибир\", каза той. Путин постави акцент върху факта, че тази газотранспортна система е лишена от транзитни рискове. Приветствам позицията на Австрия в подкрепа на изграждането на  газопровода \"Северен поток 2\" , каза руският президент. Австрийският канцлер даде да се разбере, че европейските партньори на проекта са заинтересевани от неговата реализация. \"Искам да ви уверя, че европейските страни, участващи в този проект, го подкрепят. Те гледат на него положително и искат да (го) реализират съвместно\", заяви Курц. В същото време австрийският канцлер подчерта, че \"за нас е важно да бъдат взети предвид  интересите на Украйна , като важна страна транзитьор (на газ)\". \"Съгласни сме, че в Европа има силна заинтересованост от евтини и стабилни доставки на газ, и такава необходимост съществува, ако искаме да си осигурим енергийна сигурност. За да бъде гарантирана енергийната сигурност, ние смятаме, че е необходимо голямо количество източници на енергия, също така е рационално едно определено разнообразие на енергийните маршрути\", заяви Курц, подчертавайки подкрепата на Австрия и другите европейски партньори за проекта \"Северен поток 2\". Натиск от САЩ Путин защити енергично планирания газопровод между Русия и Германия като икономически осъществим и изрази надежда, че европейските страни ще съумеят да удържат на натиска на Съединените щати за проваляне на проекта, отбелязва \"Асошиейтед прес\". Агенцията припомня, че САЩ  и някои държави от ЕС  са против \"Северен поток 2\" с аргумента, че той ще засили енергийната зависимост на Европа от Русия. Съединените щати освен това са заинтересувани да продават повече втечнен природен газ в Европа. По-рано представители на американското правителство предупредиха, че САЩ може да наложат санкции във връзка със \"Северен поток 2\". В тази връзка Путин подчерта, че руският газ, доставян по тръбопроводи, е значително по-евтин от американския втечнен газ. Би било \"глупаво и прахосническо\" Европа да избере по-скъп вариант, навреждайки на своите потребители и на глобалната си конкурентоспособност, каза руският президент, цитиран от АП. Агенцията отбелязва, че Украйна, която е главният транзитен път за руските газови доставки за Европа, е твърдо против проекта \"Северен поток 2\", тъй като се опасява, че ще загуби ролята си за преноса на газ. Във връзка с коментара на Курц, че интересите на Украйна като ключова страна транзитьор трябва да бъдат защитени, АП припомня, че Путин по-рано е обещал да обмисли продължаване на газовия транзит през тази страна, ако тя уреди свой търговски спор с Русия за стари доставки. Москва и Киев са въвлечени в конфликт, откакто през 2014 г. проруският президент на Украйна Виктор Янукович бе свален от власт след бунт. В отговор Русия анексира украинския Кримски полуостров, а проруски сепаратисти установиха контрол над територии в Източна Украйна. ЕС да помогне за възстановяването на Сирия Руският президент освен това призова Европейския съюз да помогне за възстановяването на Сирия, предаде \"Асошиейтед прес\". Това ще насърчи сирийските бежанци да се завърнат по домовете си, подчерта Путин. Преди началото на конфликта преди седем години и половина Сирия наброяваше 23 милиона жители. Около половината от тях напуснаха домовете си. Близо 6 милиона избягаха в чужбина, а 6.6 милиона са вътрешно разселени, отбелязва АП. Путин разкритикува нежеланието на Запада да предостави помощ за районите в Сирия, държани от президента Башар ал Асад. \"Хората не биват да страдат просто защото живеят на територия, която е под контрола на определени политически сили\", аргументира се той. Руският президент изрази задоволство, че договореното от страната му и Турция споразумение за създаване на демилитаризирана зона в северозападната сирийска провинция Идлиб се изпълнява успешно. Това прави провеждането там на военни операции от голям мащаб ненужно, отчете той. Според руския президент Турция успява да убеди радикалните групировки в Идлиб - последния голям район в Сирия, който не е под контрола на Асад - да се изтеглят.", "date": "2018.10.04", "title": "България прояви слабост и под натиск се отказа от \"Южен поток\", заяви Путин"}
{"url": "https://www.dnevnik.bg/sport/2018/10/04/3321437_bulgarskite_voleibolistki_se_klasiraha_za_vtorata_faza/", "text": "Женският национален отбор по волейбол продължава във втората фаза на световното първенство след победа с 3:1 (23:25, 27:25, 25:21, 25:21) над Канада. Българките се изправиха в пряк сблъсък с канадките, водени от бившия селекционер Марчело Абонданца, за четвъртата позиция, която дава право за продължаване напред. Двубоят беше много драматичен, а напрежението оказа влияние върху качеството на играта. Българският тим допусна много грешки, но все пак стигна до успеха. Победата е втора за България на световните финали след тази над Куба. Българският отбор има и три загуби. Воденият от Иван Петков състав продължава в група F, където са Италия, Китай, Русия, САЩ, Тайланд, Турция и Азербайджан. Там тимът ще играе срещу тези, с които не се е срещал до момента - Русия, САЩ, Тайланд и Азербайджан между 7 и 11 октомври. Следващият мач на българките е срещу САЩ. Много силно срещу Канада се проявиха централните блокировачи - Нася Димитрова завърши със 17 точки, а капитанът Христина Русева добави 11. На ниво бяха и посрещачите Гергана Димитрова и Мария Каракашева, които реализираха по 16 точки. Канадките взеха първата част след много оспорван гейм, в който водачеството се сменяше няколко пъти. В края на гейма те успяха да реализират няколко поредни точки, а ключов момент беше докосване на мрежата от българската блокада при 19:19. Българските волейболистки допуснаха доста грешки, най-вече в организацията на играта. Разпределителят Лора Китипова играеше много малко с диагонала Мирослава Паскова, а нерядко имаше и разминаване на нападателите, заради лошо вдигнати топки. Във втория гейм канадките останаха без разпределителя си Меган Кър, която опит за блокада се приземи тежко на десния си глезен и излезе извън полето. Българският отбор пък беше по-съсредоточен в началото и поведе с 8:4 при първата техническа пауза. Разликата беше дори пет точки след няколко добри атаки и 14:9, но тогава дойде нов срив в българския отбор, когато канадският тим направи четири поредни точки. След много драматични моменти и грешки от двете страни на мрежата българските волейболистки все пак измъкнаха гейма. Това стана след 27:25. Трудният втори гейм даде увереност на отбора и той се справи много по-добре в следващата част. От самото начало българките водеха в резултата и това не се промени до края, за да може с 25:21 България да поведе в геймовете. Четвъртият гейм беше не по-малко оспорван и драматичен, преминавайки през много инфарктни моменти. Все пак след втората техническа пауза българките показаха по-здрави нерви и стигнаха до победата.", "date": "2018.10.04", "title": "Българските волейболистки се класираха за втората фаза на световното първенство"}
{"url": "https://www.dnevnik.bg/evropa/2018/10/04/3321484_makron_opita_da_razsee_sumneniiata_za_kriza_sled/", "text": "Френският президент Еманюел Макрон подчерта вчера, че оставката на вътрешния му министър Жерар Колон в никакъв случай не означава криза. Забавилата се и странна церемония по предаване на правомощията, на която премиерът Едуар Филип пое временно ресора, обаче изобщо не допринесе за разсейване на впечатлението за проблем в правителството на Макрон, предаде ДПА. Президентът центрист снощи беше принуден да приеме оставката на Колон (при положение че ден по-рано я отхвърли), след като министърът - един от най-верните му доскоро хора - заяви пред в. \"Фигаро\", че така или иначе иска да се оттегли. Консервативната опозиция разкритикува остро и двамата, тъй като преди две седмици Колон обяви, че иска да освободи поста догодина, за да се бори отново за кметския пост в Лион. Макрон беше обвинен, че оставя националната сигурност на Франция в ръцете на неспособен министър, докато страната е в най-висока степен на тревога, за да не се повторят терористичните атаки, отнели живота на общо над 240 души от началото на 2015 г. Церемонията по предаване на министерските функции от Колон на Филип премина в ледена атмосфера. Колон беше оставен да стои сам на червения килим пред входа на министерството около 15 минути в очакване на премиера. След кратка среща в сградата напускащият министър изказа благодарност на \"способните мъже и жени\", които е ръководил. Колон припомни, че откакто в средата на 2017 г. пое поста, бяха приети законите за борба с тероризма и миграцията, бяха извършени реформи в министерството. Премиерът Филип през това време гледаше втренчено пред себе си, от време на време въртеше палци, оправяше маншетите си и рядко поглеждаше към Колон, дори когато министърът се обръщаше към него. Когато дойде ред да вземе думата, Филип благодари на Колон за 16-месечната му служба и заяви, че правителството е решено \"да гарантира на френския народ най-високото ниво на сигурност\". Медийни анализатори се присъединиха към опозицията в критиките към Макрон за действията му за справяне със ситуацията. Сагата напомняше повече мюзикхол, отколкото правителствена политика, отбеляза журналист от левия в. \"Либерасион\". Консервативният в. \"Фигаро\" нарече усилията на Колон да се отърве от най-важния министерски пост \"театър на абсурда\". За по-малко от месец и половина Макрон,  чийто рейтинг се срива , се раздели с двама ключови министри. След скандала с президентския помощник,  налетял да бие протестиращи , в края на август популярният министър на околната среда Никола  Юло подаде оставка  в ефир, заявявайки, че правителството не работи достатъчно активно по екологичните въпроси. Колон и Юло бяха двамата министри с най-висок статут в правителството на Макрон. Правителственият говорител Бенжамен Гриво каза, че на седмичното правителствено заседание вчера Макрон е уверил министрите, че \"случилото се в последните 48 часа по никакъв начин не е политическа криза\". Правителството действа и намирането на нов вътрешен министър е въпрос на дни, подчерта говорителят./БТА", "date": "2018.10.04", "title": "Макрон опита да разсее съмненията за криза след оставката на вътрешния министър"}
{"url": "https://www.dnevnik.bg/evropa/evrofinansirane/oblasti/kultura/2018/10/04/3321315_s_muzikata_na_mails_deivis_zapochva_noviiat_sezon_na/", "text": "Биг бендът на БНР открива новия си сезон днес с музиката на тромпетиста и композитор Майлс Дейвис, който все още служи за пример на много джазмени по света. Концертът в първо студио на БНР е с името Electric Miles и ще бъде под диригентството на Антони Дончев Солистите са едни от най-изявените тромпетисти на България - Росен Захариев-Роко, Михаил Йосифов и Венци Благоев. \"Музиката, която ще изпълним е от последния период на Майлс Дейвис.\", каза за \"Дневник\" Михаил Йосифов и допълни, че това ще е един нов прочит на произведенията му.  Дейвис е седемкратен носител на наградата \"Грами\", а посмъртно получава звезда на \"Алеята на славата\" в Холивуд. Наричан новатор заради непрекъснатия стремеж към развитие на музиката, той става основоположник на различни стилове в джаза и оставя ярка следа в историята му. \"През новия сезон сме подготвили вълнуваща музика, музика, която според нас публиката заслужава да чуе,\" каза в интервю за БНР Антони Дончев и съобщи, че тази година в афиша на бенда ще присъства за първи път програма с името \"Джаз в класиката\", която се надява да се превърне в поредица. \"Темата е много интересна – много от големите композитори на ХХ век съвсем откровено се обръщат към джаза в някои свои произведения\", допълни още той. В предстоящия концертен сезон на бенда ще вземат участие редица солисти, познати у нас и от международните сцени - ВГ Радиодеца, Рут Колева, Петър Салчев, Васил Петров, Мартин Ташев, Ерик Трюфа. Вторият концерт на Биг бенда на 22 ноември ще отбележи 75-тата годишнина на Симеон Щерев. През този сезон предстои поредното издание на Биг бенд джаз академия, както и Концерт в памет на Александър Бръзицов. Концертният сезон ще завърши на 13 юни под диригентството на Ангел Заберски.", "date": "2018.10.04", "title": "С музиката на Майлс Дейвис започва новият сезон на биг бенда на БНР"}
{"url": "https://www.dnevnik.bg/sviat/2018/10/04/3321491_sudiia_v_sasht_zabrani_spiraneto_na_programa_za/", "text": "Федерален съдия в Сан Франциско забрани временно на администрацията на американския президент Доналд Тръмп да сложи край на програма, която позволява на имигранти от четири страни да останат в Съединените щати, предаде \"Асошиейтед прес\". Въпросната програма осигурява временна закрила на хора от войни или природни бедствия. Тя позволява на общо 300 хил. души от Хаити, Судан, Никарагуа и Салвадор да останат в САЩ. Съдия Едуард Чен се аргументира, че прекратяването на програмата може да причини големи страдания и трудности на тези семейства. Има доказателства, че \"президентът Тръмп изпитва предубеждения към небелите, неевропейски чужденци\", отбеляза освен това той. /БТА", "date": "2018.10.04", "title": "Съдия в САЩ забрани спирането на програма за закрила на мигранти от 4 страни"}
{"url": "https://www.dnevnik.bg/razvlechenie/2018/10/04/3321496_amazon_navliza_vse_po-reshitelno_v_bitkata_s_netfliks/", "text": "Амазон\" (Amazon) изстрелва поредния залп в битката с \"Нетфликс\" (Netflix) за процъфтяващия онлайн пазар на стрийминг услугите, като въвлича на своя страна Джулия Робъртс и наследници на руската династията Романови, предаде \"Франс прес\". Американският гигант в онлайн търговията  инвестира около 4.5 млрд. долара  (4 милиарда евро) в стрийминг съдържание чрез услугата си \"Амазон прайм видео\" (Amazon Prime Video) тази година. Вероятно сумата ще нарасне още, тъй като компанията се опитва да настигне инвестициите от 8 милиарда долара в тази сфера на пионера в стрийминга \"Нетфликс\". Част от стратегията на \"Амазон\" е съсредоточаване върху Европа, която повече разчита на традиционната телевизия, отколкото САЩ. Целта е да изгради основа от абонати, които вече достигнаха 100 милиона души в 200 страни. Целта ни е просто да открием най-добрите, привлекателни, вълнуващи предавания, каза директорката на \"Амазон студиос\" (Amazon Studios) Дженифър Сейлк. Сред очакваните сериали на Амазон са сериалът на Матю Уайнър, създателят на \"Момчетата от Медисън авеню\", за наследниците на династията Романови. Джулия Робъртс пък подкрепя със звездното си присъствие 10-серийния психологически трилър \"Добри поличби\", който предстои да излезе. Това е апокалиптична приказка, която преминава през вековете и по-рано бе смятана за прекалено амбициозна и скъпа за телевизионна адаптация. \"Амазон\" се съсредоточава върху Европа не само като стратегически избор, но също така заради необходимост. Европейският съюз наложи квота, изискваща стрийминг услугите да гарантират, че най-малко 30 процента от съдържанието им е местно. Директорът на отдела, занимаващ се с европейското съдържа на \"Амазон\", Джорджа Браун каза, че \"Амазон\" ще запази инвестициите си на значително равнище в Европа, но не посочи конкретни цифри. /БТА", "date": "2018.10.04", "title": "\"Амазон\" навлиза все по-решително в битката с \"Нетфликс\""}
{"url": "https://www.dnevnik.bg/bulgaria/2018/10/04/3321543_ofanzivata_makedoniia_da_stane_burzo_chlen_na_nato_e/", "text": "Виждаме геополитически сблъсък в Македония. Цялата офанзива Македония да стане член на НАТО много бързо е част на игра между САЩ и Русия. Това коментира лидерът на \"Атака\" Волен Сидеров в ефира на БНТ. \"В подобни случаи държави като Македония и България ставаме инструмент на тези игри. Винаги съм съветвал този, който е на власт да имат баланс, да не се хвърлят в еуфория заради проявения интерес. САЩ искат да отрежат влиянието на Русия на Балканите\", коментира той и добави, че има сблъсък на две империи. \"Позицията на нашата страна е добра, но могат да се подобрят някои неща – например към нашия договор може да се добави анекс и да не се спекулира с историята, защото това дразни обществото\", каза той. Сидеров коментира и предложената реформа в здравната система. \"В момента Ананиев се опитва да направи подобрения, но е сбъркана\", коментира той и добави, че не може болницата да е търговско дружество, а всяка доставка да се дава да на частна фирма. Лидерът на \"Атака\" предлага да се направи държавна агенция, в която да има ясен контрол. Той направи препратка към думите на Тръмп, според когото трябва да се върви към връщане към национализма.", "date": "2018.10.04", "title": "Офанзивата Македония да стане бързо член на НАТО е геополитическа игра, смята Сидеров"}
{"url": "https://www.dnevnik.bg/gradska_sreda/2018/10/04/3321520_spored_gerb_kritikite_kum_remonta_na_graf_ignatiev/", "text": "Заради критиките от граждани към ремонта на улица \"Граф Игнатиев\" общинските съветници от партия ГЕРБ ще поискат от фирмата изпълнител - \"Джи пи груп\" и строителният надзор - \"Транскосулт 22\", информация за всички извършени до момента строително-монтажни дейности, както и всяка седмица да правят публичен отчет по изпълнението. Според съветниците критиките към ремонта са прибързани, защото той не е приключил все още.\" Ситуацията в момента напомня приказката за \"Нероден Петко\". Нека се роди Петко и да видим кой си е свършил работата и кой не е\", се казва в позицията на съветниците, изпратена до медиите. Ремонтът струва 24 млн. лева. Дейностите започнаха през май и се очаква да приключат през ноември. Подменят се настилките, трамваините линии, ВиК инфраструктурата. В началото на тази седмица строителните огради в участъка между улица \"Алабин\" и площад \"Гарибалди\" бяха премахнати и беше достъпен за пешеходци. Последваха критики от граждани във \"Фейсбук\", а кметът на София обяви, че дейностите в участъка не са приключили,  като има и дефекти, които ще се отстраняват . В текста се казва, че \"групата на ГЕРБ винаги е настоявала за максимална публичност и контрол при изпълнението на обектите\". Повод за нея е и  вчерашното искане на техните колеги от \"Политическа група 5\"  зам.-кметът по транспорта Евгени Крусев да подаде оставка, заради некачествените ремонти в столицата. В позицията се посочва, че Иван Велков, който е сред поискалите оставката, е бил в комисията, избрала \"Джи пи груп\" като изпълнител на ремонта. \"Той (Велков - бел. ред.) със сигурност знае, че в договора е заложена глоба от 1,2 млн. лв. за некачествено изпълнение, че при неспазване на срока се налага санкция от 240 хил. лв. на ден, а гаранцията, която е задържана по сметка на общината, е 600 хил. лв\", се казва още в позицията на съветниците.", "date": "2018.10.04", "title": "Според ГЕРБ критиките към ремонта на \"Граф Игнатиев\" напомняли приказказката за \"Нероден Петко\""}
{"url": "https://www.dnevnik.bg/sviat/2018/10/04/3321517_bivshiiat_prezident_na_peru_fuhimori_be_priet_v/", "text": "Бившият президент на Перу Алберто Фухимори бе приет в болница броени часове след като Върховният съд отмени неговото помилване и нареди той да бъде арестуван незабавно, за да излежи оставащите 15 години от присъдата си от 25 години затвор за нарушения на човешките права, предаде ДПА. 80-годишният Фухимори, придружен от най-малкия си син, Кенджи, бе откаран с линейка в клиника в столицата Лима, където вече е бил настаняван няколко пъти. Независими експерти казват, че здравните проблеми на бившия перуански президент не са пречка той да доизтърпи своето наказание. Според медицинската експертиза той наистина има сериозни и нелечими заболявания, но те не са смъртоносни. Фухимори бе помилван скандално през декември миналата година от тогавашния президент на Перу Педро Пабло Кучински. Мнозина видяха в това решение политически пазарлък, тъй като Кучински се нуждаеше от гласовете на съюзниците на Фухимори в парламента, за да не бъде отстранен при процедура за импийчмънт. В крайна сметка той все пак бе принуден да подаде оставка през март заради обвиненията срещу него в корупция. Фухимори бе осъден на 25 години затвор за своята роля в 25 убийства и две отвличания в периода на президентското си управление (1990-2000 г.). /БТА", "date": "2018.10.04", "title": "Бившият президент на Перу Фухимори влезе в болница, след като помилването му бе отменено"}
{"url": "https://www.dnevnik.bg/sport/2018/10/04/3321449_edna_zaguba_ne_e_fatalna_za_livurpul_smiata_jurgen_klop/", "text": "Мениджърът на \"Ливърпул\" Юрген Клоп смята, че отборът му не е би на ниво в мача с \"Наполи\" и затова логично е загубил във втория си мач от Шампионската лига.  Червените отстъпиха с 0:1 на \"Сан Паоло\" , а според германеца тимът може да вини единствено себе си. \"Когато искаш да играеш в защита, трябва да си непрекъснато подготвен за действията на съперника ти. Ние тичахме прекалено дълго с топката в крака. Когато правиш това нещо, не ти остава време за създаване на нещо смислено в мача\", каза Клоп. \"Наполи\" направи по-силно второ полувреме и в него стигна до гол, който се оказа победен. \"Губехме често топката и отново повтаряхме същите грешка, което не се промени до края. Съответно съвсем резонно бяхме наказани и останахме втория най-добър отбор на терена. Една загуба обаче не е фатална\", каза Клоп.", "date": "2018.10.04", "title": "Клоп: Една загуба не е фатална за \"Ливърпул\""}
{"url": "https://www.dnevnik.bg/sviat/2018/10/04/3321560_kitai_veche_ne_kupuva_surov_petrol_ot_sasht/", "text": "Доставките на суров петрол от Съединените щати към Китай \"напълно са спрели\". Това съобщи президентът на китайската компания China Merchants Energy Shipping (CMES), цитиран от \"Ройтерс\". Новината дойде в разгара на  търговската война между САЩ и Китай , които си размениха наказателни мита върху стотици  стоки за милиарди долари  в последните месеци. Този конфликт бе започнат от САЩ с аргумента за огромния търговски дефицит с Китай и вече удря по започналия едва през 2016 г., но разрастващ се бизнес. Компаниите в азиатската страна, започнали едва преди 2 години да внасят суров петрол от САЩ, засега не правят нови поръчки, обяснява агенцията. Данни за движението на търговските кораби на  Refinitiv Eikon , компанията за финансов риск на \"Томсън Ройтерс\", потвърждават, че през септември не е имало почти никакви доставки на американски суров петрол до Китай. За сравнение Китай се бе превърнал за две години във втори по обем вносител на този американски продукт след Канада. \"Ние сме един от най-големите превозвачи на суров петрол от САЩ към Китай. Преди (търговската война) имахме добър бизнес, но сега той спря напълно\", обясни по време на събитие в Хонконг Сие Чунлин, президент на CMES. По думите му търговският спор принуждава Китай да търси другаде доставки на соя, които иначе в по-голямата си част идват от САЩ, и засега се е пренасочила за този продукт към Южна Америка. Соята е сред продуктите, на които Китай наложи допълнителни мита като  огледална мярка  след действията на САЩ.", "date": "2018.10.04", "title": "Китай вече не купува суров петрол от САЩ"}
{"url": "https://www.dnevnik.bg/sviat/2018/10/04/3321570_italianec_poluchi_12_g_zatvor_za_strelba_po_afrikanski/", "text": "Италианецът, който стреля произволно по африканци през февруари в италианския град Мачерата, получи присъда от 12 години затвор, предадоха световните агенции. Лука Траини  откри огън по африкански мигранти  на 3 февруари и рани шестима души. Траини после каза, че искал да отмъсти за убийството на 18-годишната италианка Памела Мастропиетро, която той не познавал лично. Трупът ѝ бе намерен разрязан на части. За това убийство бе обвинен нигерийски наркодилър. Траини отричаше да е действал по расистки подбуди и казваше, че \"не е виновен за това, че в Мачерата всички дилъри са цветнокожи\". Той твърдеше, че е искал да нанесе удар по онези, които са продавали дрога в Мачерата и са продали наркотици и на убитата Памела. Траини е на 28 години, охранител и крайнодесен активист, който има и неонацистка татуировка. Той  получи много послания от хора , които му симпатизираха по време на процеса. Нито един италиански политик не посети ранените негови жертви. Прокуратурата поиска срещу Траини 22 години затвор. Но тъй като той поиска да бъде съден по бързото съдебно производство, това автоматично намали присъдата му с 10 години. /БТА", "date": "2018.10.04", "title": "Италианец получи 12 г. затвор за стрелба по африкански мигранти"}
{"url": "https://www.dnevnik.bg/tehnologii/2018/10/04/3321578_poiaviha_se_purvi_dokazatelstva_za_sushtestvuvaneto_na/", "text": "Съществуват ли естествени спътници на планетите, намиращи се извън Слънчевата система? Отговор на този въпрос търсят астрономи по целия свят и първите доказателства за наличието им бяха разпространени от американската космическа агенция НАСА. Група любители астрономи твърдят, че са открили обект, който прилича на луна на планета. Космическото тяло се намира в съзвездието Лебед, на 8 хил. светлинни години от Земята. Астрономите обработвали достъпните данни от телескопите \"Хъбъл\" и \"Кеплер\". Така те забелязали обект, който орбитира около газов гигант, който пък на свой ред орбитира около звезда, кръстена \"Кеплер-1625\". Групата изследователи обаче подчертават, че тепърва ще бъдат направени по-обстойни наблюдения на космическото тяло, за да се докаже дали наистина това е луна. Терминът, използван за откритите извън Слънчевата система планети, е екзопланета и по негово подобие естествените им спътници са наречени екзолуни. Те могат да бъдат забелязани, когато преминават пред звездата от своята система и по този начин намаляват нейната светлина. Така са открити почти всички екзопланети. Екзолуните обаче са по-трудни за откриване, защото са по-малки от съпътстващата ги планета и така техният сигнал е по-слаб при скриването на светлината на звездата. Астрономите са анализирали данните от 284 открити от \"Кеплер\" планети. Изследователите са открили един пример за естествен спътник на екзопланетата Кеплер-1625b. Веднага след това астрономите са започнали постоянно наблюдение на планетата с телескопа \"Хъбъл\", което продължило 40 часа. За това време планетата е обиколила два пъти своята звезда. Така установили преминаване пред звездата на друг обект. Заради по-малките си размери екзолуната намалила яркостта на звездата за доста по-малко време спрямо екзопланетата. Освен това е установено, че все още неидентифицираният обект преминава пред звездата точно три часа и половина след планетата Кеплер-1625b. \"Естествен спътник е най-простото и най-естествено обяснение за това откритие\", обясни един от астрономите, открили екзолуната Дейвид Кипинг. \"Определено беше шокиращ момент да видя светлинната крива, която показа \"Хъбъл\", каза още той. По първоначални данни откритото космическо тяло е сравнително голямо. То е с размерите на Нептун, която е четвъртата по големина планета в Слънчевата система. Толкова големи луни в Слънчевата система няма. Друго предположение е, че екзолуната е само 1.5% от масата на планетата, около която орбитира. Това означава, че тя е няколко пъти по-голяма по маса от Юпитер. Според астрономите, ако това наистина е луна, то тя и нейната планета се намират в обитаемата зона на своята звезда, където умерените температури позволяват наличието на течна вода върху планетарната повърхност. проблемът е, че и двете тела се считат за газообразни и следователно не са подходящи за живот.", "date": "2018.10.04", "title": "Появиха се първи доказателства за съществуването на екзолуна"}
{"url": "https://www.dnevnik.bg/evropa/2018/10/04/3321576_edin_ot_zadurjanite_za_ubiistvoto_na_slovashkiia/", "text": "Един от четиримата заподозрени, арестувани за убийството на словашкия журналист Ян Куцяк, обвини мултимилионера Мариан Кочнер, че е поръчител на престъплението, съобщи снощи всекидневникът \"Денник Н\", цитиран от \"Франс прес\". 55-годишният Кочнер, собственик на няколко компании, е задържан от юни по дело за фалшиви записи на заповед, но срещу него още не е внесен обвинителен акт. Журналистът Куцяк е разследвал разнопосочните дейности на Кочнер. Човекът, посочил мултимилионера за поръчител, е Золтан А. - предприемач от град Комарно, който е бил посредник между Алена Ж., смятана от следователите за спонсор на убийството, предполагаемия извършител Томаш С. и шофьора, който го е возил до мястото на престъплението - Мирослав М. Четирима бяха арестувани миналата седмица, повдигнати са им обвинения и  са в предварителния арест . Според \"Денник Н\", който се позовава на източници, близки до разследването, в показанията си Золтан С. е признал, че Алена Ж. му казала, че Кочнер е поръчал убийството. В понеделник словашки прокурор съобщи, че през февруари  Алена Ж. е платила 70 хил. евро  за убийството. В тази хипотеза обаче има неясноти: четиридесетгодишната жена не е била в конфликт с Куцяк и е дължала големи суми заради неплатени данъци. От друга страна, според словашката преса Алена Ж. е работила като преводачка от италиански за Кочнер, който щял да бъде кръстник на дъщеря й. Куцяк  разследваше връзките между калабрийската мафия и словашки политици . Убийството на журналиста и годеницата му Мартина Кушнирова, застреляни в дома им в провинцията, предизвика масови демонстрации срещу словашкото правителство и доведе до  оставката на премиера  Роберт Фицо. Що се отнася до Кочнер, миналата година националната агенция за борба с престъпността (NAKA) прекрати разследване срещу него за предполагаемо укриване на данъци. Известен със заплахите си срещу журналисти, Кочнер обяви миналата година, че ще публикува данни за личния им живот, според всекидневника SME. Главният редактор на Aktuality.sk., медията, за която работеше убитият журналист, каза, че Кочнер се интересувал и лично от Куциак./БТА", "date": "2018.10.04", "title": "Един от задържаните за убийството на словашкия журналист издаде поръчителя му"}
{"url": "https://www.dnevnik.bg/sviat/2018/10/04/3321580_komkast_kupuva_ot_foks_dial_v_skai_za_1510_miliarda/", "text": "Американският гигант \"Комкаст\" (Comcast) съобщи днес, че се е договорил да изкупи 39.1 на сто от акциите на британската телевизионна група \"Скай\" (Sky)  от конкурентната  \"Туенти фърст сенчъри Фокс\" (21st Century Fox) в сделка за 11.63 млрд. британски лири (15.10 млрд. долара), информира \"Маркетуоч\". \"Комкаст\" посочи, че след трансакцията ще държи или ще е получила съгласие за придобиване на общо над 75 процента от \"Скай\". Миналата седмица американският медиен гигант  купи акции на британската телевизия  на пазара, натрупвайки дял от 37.7 на сто. Той обяви, че е купил 672.8 млн. акции на \"Скай\" от \"Фокс\" за 17.28 лири за акция. Това е същата цена, с която \"Комкаст\" победи \"Фокс\" в  необичаен аукцион , обявен миналия месец от британските регулатори за контрола над телевизионната група. След като загуби търга, \"Фокс\" обяви, че ще продаде дела си от \"Скай\" на конкурента си. /БТА", "date": "2018.10.04", "title": "\"Комкаст\" се договори с \"Фокс\" да купи още 39% от \"Скай\""}
{"url": "https://www.dnevnik.bg/gradska_sreda/2018/10/04/3321594_nito_edna_otsechka_ot_ulica_graf_ignatiev_ne_e_gotova/", "text": "Ремонтът на улица \"Граф Игнатиев\" не е приключил в нито една отсечка, като има още много дейности, които да се изпълнят. Това каза зам.-кметът по транспорта Евгени Крусев пред журналисти днес. Той е поредният представител на общината, който отговаря по този начин на многогобройните критики в социалните мрежи и медиите срещу подмяната на настилката по централни софийски улици и площади. Реакцията дойде след като в началото на седмицата фирмата-изпълнител на ремонтите - \"Джи пи груп\", премахна строителните огради в участъка между улица \"Алабин\" и площад \"Гарибалди\" и се откриха неравности по настилката, различни по размер и цвят павета, дупки между тях, недобре поставени шахти и др. Във вторник първо  кметът на София Йорданка Фандъкова обяви , че ремонтът още не е завършен и не трябва да се приема, че това е окончателния вид на улицата. Тя посочи, че паветата да се фугират и да се отстраняват нередности. Днес общинските съветници от групата на ГЕРБ също определиха критиките за прибързани. \"Целта е в началото на ноември да бъде пуснато движението на трамваите, като дотогава ще бъдат положени и настилките около трамвайните линии. След това ще продължат дейностите по площадите на улицата\", каза Крусев. Ремонтът струва 24 млн. лева, изпълнява се от \"Джи пи груп\" и включва още ремонти на улиците \"Славянска\", \"6-ти Септември\", \"Цар Иван Шишман\", \"Солунска\", подмяна на настилките и в парка около църквата \"Св. Седмочисленици\". От вчера бетоновите плочи, които са положени там също са обект на критики - отново заради избора на цвят и неравностите. Вчера общинските съветници от  \"Политическа група 5\" поискаха оставката на Евгени Крусев  заради некачественото изпълнение на ремонтите, откакто той е заел поста. \"Нямам притеснения към всеки ремонт, който сме направили през тази година. Успяхме в голямата си част да ги завършим навреме, качеството също е добро\", каза днес Крусев. Въпрос на лично възприятие \"Въпрос на лично възприятие е дали на някого му харесват паветата или не. Нашата основна цел е тези павета, каквито и да са те, да бъдат положени по най-качествения начин\", каза Крусев. По думите му само по \"Граф Игнатиев\" настилката, която се подменя е с площ от 50 хил. кв. метра. \"С павета с големина от 10 на 10 сантиметра можете да си представите това какъв труд е. Строителите се трудят от сутрин до мрак\", посочи зам.-кметът. Той допълни, че общината ще бъде \"абсолютно безкомпромисна\" към изпълнението и ще иска отстраняването на всяка нередност, която установят, след като строителната фирма предаде проекта. Засега основните забележки на общината са свързани с организацията на дейностите, но ежедневно има и корекции, които строителният надзор възлага на строителя да извърши. Срокът за изпълнение е 300 дни, като в тях влизат ремонтите на \"Граф Игнатиев\", площада около \"Св. Седмочисленици\", улица \"Солунска\" и реконструкциите на \"6-ти Септември\", \"Цар Иван Шишман\" и \"Славянска\", които са планирани за следващото лято. Общината ще може да установи дали фирмата е закъсняла с изпълнението едва след приключването на всички дейности, посочи Крусев. В договора е предвидена санкция от 240 хил. лева за всеки ден забавяне, като освен това има и глоба от 1.2 млн. лева за некачествено изпълнение. \"Ще имаме предвид, че в първите 30 дни след началото на ремонта времето беше дъждовно и това забави ремонта\", урочни зам.-кметът.", "date": "2018.10.04", "title": "На новите плочки пред \"Св. Седмочисленици\" и зам.-кметът по транспорта обясни, че ремонтът не е завършен"}
{"url": "https://www.dnevnik.bg/bulgaria/2018/10/04/3321590_kratki_novini_interpol_izdirva_sina_na_minju_staikov/", "text": "Десетки жители на квартал \"Столипиново\" в Пловдив се събраха след катастрофа, при която кола блъсна малко дете, съобщи Би Ти Ви. Инцидентът е станал малко след 20 ч. По думи на очевидци автомобилът се движел с несъобразена скорост, а водачът говорел по телефона. Момчето пресичало улицата, когато било блъснато от бързо движещ се бял фолксваген \"Лупо\". Според очевидци, при удара детето излетяло във въздуха, преметнало се и паднало на земята. Откарано е с линейка в болницата, но е в тежко състояние. Веднага след произшествието хора от квартала направили опит да потърсят сметка от водача на автомобила. На място са изпратени допълнителни полицейски сили, а шофьорът е екскортиран до районното полицейско управление. Цацаров възложи на следствената служба разследването на пътен инцидент с дете Главният прокурор Сотир Цацаров възложи на Националната следствена служба разследването на пътен инцидент в село Търнак, при който пиян шофьор на лек автомобил блъсна 11-годишно дете. То е с тежки наранявания и с опасност за живота. Инцидентът стана на 2 октомври. Предложението следствената служба да поеме разследването е дошло от директора ѝ Борислав Сарафов. Прокуратурата и ГДБОП проверяват болниците за онкоболни Проверяват се данни за извършвани злоупотреби с медикаменти за лечение на раково болни, както и документация, доставки, наличности и приложения на скъпо струващи лекарства за терапия и профилактика. Протест на ловците в България затвори Дунав мост при Русе Около 200 ловци блокираха движението от българска страна на Дунав мост при Русе. Те препречиха пътя на превозните средства за около половин час, като се образува задръстване в района. С недоволството се цели да бъде отменена забраната на груповия свински лов в Русенско и Добричко заради африканската чума по свинете. Според ловците забраната е нелогична и няма да ограничи популацията на диви прасета, като може дори да задълбочи проблема със заразата. Борисов се срещна с докладчиците на ПАСЕ по пост-мониторинговия диалог Франк Швабе и Жолт Немет са на работно посещение в София, съобщават от правителствената пресслужба. \"България ще продължи ползотворното сътрудничество с ПАСЕ за приключване на пост-мониторинговия диалог\", каза Борисов и посочи, че страната ни очаква конструктивна и обективна оценка за усилията на институциите и предприетите реформи. Министър-председателят акцентира върху борбата с контрабандата и новия Закон за противодействие на корупцията и за отнемане на незаконно придобито имущество. Докладчиците на ПАСЕ подчертаха, че България е отбелязала осезаемо развитие по отношение на съдебната реформа и борбата с корупцията. Интерпол издирва сина на Миню Стайков Стайко Стайков, който е на а 29 години, се издирва с червен бюлетина за участие в престъпна група за данъчни престъпления, става известно от сайта на международната организация. Той е в неизвестност от 5 септември, когато 10 лица бяха задържани при акцията на Специализираната прокуратура в офисите на \"Винпром Карнобат\" ООД, \"Сис Индустрийс\" ООД и \"Топаз Мел\" ООД. Бащата на издирвания - Миню Стайков, беше задържан в началото на септември след специализирана акция на полицията във фабрика за нелегални цигари в Карнобат. Той се намира в ареста, повдигнати са му обвинения за пране на пари и данъчни измами.", "date": "2018.10.04", "title": "Кратки новини: Протест на ловците в България затвори Дунав мост при Русе"}
{"url": "https://www.dnevnik.bg/evropa/2018/10/04/3321593_ukraina_izgoni_ungarskiia_konsul_zaradi_nezakonno/", "text": "Украйна обяви унгарски консул за персона нон грата и поиска той да напусне страната в рамките на 72 часа заради незаконно издаване на паспорти за етнически унгарски в Украйна, заяви външното министерство в Киев, цитирано от \"Ройтерс\". Конкретният повод за изгонването на консула в Берехове е видеоклип, на който се вижда как в консулството се връчват унгарски паспорти на унгарци от украинската Закарпатска област. Берехове (унг. Берегсас) е разположен на границата с Унгария, посочва БТА. \"Надяваме се, че унгарската страна ще се въздържа от каквито и да било неприятелски стъпки към Украйна в бъдеще и че нейните официални лица няма да нарушат украинското законодателство\", се посочва в изявлението. Украинският външен министър Павло Климкин предупреди в публикация във \"Фейсбук\", че \"събитията около раздаването на унгарско гражданство в Берехове, нека кажем, не ни правят щастливи. Те само усложняват и без това не перфектните отношения между двете държави\". Вчера унгарският външен министър Петер Сиярто каза по време на посещение в Москва, че действията на консула не са нарушение на унгарското и украинското законодателство, нито на международното право. Украйна и Унгария са в разногласия заради използването на унгарски език в украински училища и издаването на унгарски паспорти на етнически унгарци зад граница. Изгонването на консула е поредното събитие от серия дипломатически спорове между двете страни, които накараха Унгария да заплаши, че ще блокира опитите на Киев за присъединяване към ЕС и НАТО. Решението на Украйна да задължи учителите да преподават  само на украински език  в гимназиите предизвика унгарския външен министър миналата година да каже, че двустранните отношения са в най-ниската си точка от падането на Съветския съюз.", "date": "2018.10.04", "title": "Украйна изгони унгарски консул заради незаконно раздаване на паспорти"}
{"url": "https://www.dnevnik.bg/photos/2018/10/04/3321482_fotogaleriia_legendarniiat_riben_pazar_za_koito_veche/", "text": "Най-известният рибен пазар в Токио, който от 83 години се намира близо до центъра на града, ще изчезне до дни, ако се изпълнят плановете на общината. Всъщност той ще се премести на ново място, но за работещите на него, това е равнозначно на закриване.", "date": "2018.10.04", "title": "Фотогалерия: Легендарният рибен пазар, за който вече няма място в модерно Токио"}
{"url": "https://www.dnevnik.bg/razvlechenie/2018/10/04/3321586_jivotinskite_koji_postepenno_izchezvat_ot_golemite/", "text": "През последния месец седмиците на модата в Милано и Париж, където компании и дизайнери представиха пролетните си колекции за следващата година, моделите с животинска кожа бяха видимо изключение, отбелязва \"Ройтерс\".  Двете големи модни столици обаче не последваха изцяло примера на  Седмицата на модата в Лондон , където през септември този вид материя отсъстваше напълно. Някои от големите марки се противопоставят на натиска от страна на организациите за защита правата на животните и по-природосъобразно настроените им клиенти. Това разпалва още повече дебата в индустрията, който обаче не е особено силно отразен.  Британската \"Бърбери\" (Burberry) и \"Гучи\" (Gucci), част от групата Kering, са сред последните големите брандове, които се отказаха напълно от използването на естествена кожа.  И все пак \"Фенди\" например - базираната в Рим марка, собственост на \"Луи Вюитон Моет Хенеси\", която е известна с луксозните си палта, се придържа към кожените изделия. \"Това е част от нашата история... и всеки е свободен да направи своя избор\", коментира преди ревюто в Милано Силвия Вентури Фенди, един от двамата творчески директори на бранда. Онлайн доставчикът на луксозни стоки Yoox Net-A-Porter също отхвърли кожите, а Лос Анджелис през септември предприе мерки за огранизаване продажбата и производството в рамките на града.  Има все още и такива, които трябва да намалят употребата на екзотични кожи като крокодилската например. Те също са тема на различни дебати, макар много от производителите да инвестираха в собствените си ферми за подобряване условията на отглеждане на този вид животни. В Париж \"Гучи\" представи панталони и рокли от змийска кожа, докато \"Сен Лоран\" включи ботуши от питон. В Милано змийската кожа бе част от колекциите на Кавали. Аниса Путоа, френският говорител на организацията за защита правата на животните PETA, заяви, че настоява марките да премахнат употребата на всички видове животинска кожа, както и че кампаниите против използването на материи с естествен косъм засега са най-успешни. \"Животинската кожа е истинският сблъсък в индустрията\", заяви веган привърженичката Стела Макартни, след като представи колекцията си в Париж, в която имаше само изкуствена кожа.  \"Нещо е по-добре от нищо\", казва още тя и допълва, че истинският тест за успеха на движението ще бъде в предстоящите седмици на модата, които представят зимните колекции.  След като устойчивост е една от най-използваните думи в модната индустрия, някои пък спорят, че кожите могат да се окажат по-природосъобразна, отколкото някои синтетични материи и настояват кожата да не се зачерква напълно. \"Ако гледаме на устойчивостта сериозно... по-добре е да използваме животински кожи от хранителните вериги, вместо да ги изхвърляме на сметището\", коментира Карло Капаза, президент на италианската национална асоциация CNMI, наблягайки върху необходимостта от регулаторна мярка. ", "date": "2018.10.04", "title": "Животинските кожи постепенно изчезват от големите модни подиуми"}
{"url": "https://www.dnevnik.bg/sport/2018/10/04/3321619_velikobritaniia_planira_da_bude_domakin_na_54_sportni/", "text": "Великобритания изяви желание да бъде домакин на десетки значими спортни събития в следващото десетилетие. Страната, която е един от кандидатите да приеме световното първенство по футбол през 2030 г., получи подкрепа от правителството. Британският парламент обяви, че домакинство на световното ще бъде като признание за страната. Плановете на Великобритания са да приеме още най-големият  голф турнир \"Райдър къп\" , световното първенство по лека атлетика, както и стартовете на трите големи колоездачни обиколки. Правителството публикува списък от 54 \"мега\" и \"основни\" спортни събития, от чието домакинство се интересува за следващите 15 години. С тях страната иска да покаже пред света, че може да бъде организатори на много високо ниво. В тези 54 спортни събития се включват световните първенства по ръгби за мъже и жени, както и европейското първенство в осем различни спорта в Глазгоу, които вече се проведоха. Великобритания вече получи домакинство на първенства в няколко спорта – световните финали по крикет, голф турнира \"Солхайм къп\",  световното по колоездене през 2019 г . \"Най-голямата ни цел разбира се е световното първенство по футбол. Смятам, че ако това се случи ще докажем, че имаме много добри организаторски възможности и сме подготвени като страна\", каза ръководителят на британския спорт Саймън Мортън. До момента Великобритания е била домакин на световно първенство по футбол веднъж – през 1966 г. Страната беше кандиадт и през 2006 и 2018 г. По предварителен разчет домакинство на световното първенство по футбол ще струва около 2 милиарда паунда. През 2012 г. Лондон беше домакин на летните олимпийски игри.", "date": "2018.10.04", "title": "Великобритания се готви за златно десетилетие в спорта със серия големи домакинства"}
{"url": "https://www.dnevnik.bg/bulgaria/2018/10/04/3321630_novoto_regionalno_razdelenie_na_bulgariia_shte_vaji_do/", "text": "Идеята за новата подялба на България, която да раздели страната на четири региона, а не вместо сегашните шест, е планирана да важи до 2070 г. Това се разбира от проект на Закон за изменение и допълнение на Закона за регионалното развитие, качен за обсъждане на сайта за консултации - strategy.bg. Преди два дни министърът на регионалното развитие и благоустройството Петя Аврамова обясни, че  в новите региони няма да се определят административни центрове.  От законопроекта се вижда още и кои области попадат в четирите района. Дунавският район ще включва областите Видин, Монтана, Враца, Плевен, Ловеч, Габрово, Велико Търново, Русе, Разград, Силистра и Търговище. В обхвата на Черноморския район ще са областите Шумен, Добрич, Варна, Бургас, Ямбол и Сливен. В Югозападния район ще бъдат включени областите Софийска, София-град, Перник, Кюстендил и Благоевград. Тракийско-Родопският ще обхваща областите Пазарджик, Пловдив, Стара Загора, Хасково, Кърджали и Смолян. \"Предимствата на този вариант са устойчивост в дългосрочен план – до 2070 г., естествено географско разделение, очаквани сравнително добре балансирани показатели за всеки от районите и по-плътно съответствие с естественото асоцииране на общините по райони. Избраният подход отчита социално-ресурсния, икономически, културно-исторически и географски потенциал на развитие на всеки един от районите. Предвижда се въвеждането на двустепенен модел на управление на регионалните съвети за развитие, който включва управленски и експертно-технически състав\", пише в законопроекта. Подчертава се, че новото райониране на страната се прави още с цел адаптиране към климатичните промени и намаляване на риска от бедствия в застрашените територии. Нуждата от прерайониране на страната се появи след като Северозападна България - най-бедният регион в ЕС, вече не отговаря на критериите за еврофинансиране за новия програмен период заради обезлюдяването.", "date": "2018.10.04", "title": "Новото регионално разделение на България ще важи до 2070 г., предвижда законопроект"}
{"url": "https://www.dnevnik.bg/bulgaria/2018/10/04/3321610_tavanut_na_starite_pensii_shte_se_vdigne_na_1200_lv_ot/", "text": "Таванът на вече отпуснатите пенсии ще се увеличи от сегашните 910 лв. на 1200 лв. За това се разбраха правителството и синдикатите, съобщиха в Министерския съвет президентът на КНСБ Пламен Димитров и финансовият министър Владислав Горанов. Увеличението ще стане от 1 юли и така 41 хил. души ще получат увеличение на пенсиите си до реалния им размер. Остават 21 хил. души, чиито пенсии ще бъдат ограничени от тавана, се разбра от думите на Димитров. Той припомни че от 1 януари 2019 т. отпада таванът за новоотпуснатите пенсии. С това темата за отпадането на тавана на пенсиите приключва, коментира финансовият министър. Той подчерта, че \"увеличението ще реши 90% от проблемите, но няма да допусне екстремно високи пенсии, които не са заработени\", а се дължат на несъвършенствата на формулата за изчисляването им в годините. Правителството и синдикатите са се разбрали и бюджетът за социални помощи за отопление през предстоящия отоплителен сезон да се увеличи с 40 млн. лв. Агенцията за социално подпомагане тепърва ще прави разчети дали да се увеличи само размерът на помощта или да се включат повече хора в нея. Срокът за кандидатстване изтича на 31 октомври, но Горанов увери, че дори заповедите да се забавят, финансовата помощ се дължи от момента, в който започне отоплителният сезон. Правителството и синдикатите са се разбрали още 10-процентното увеличение на бюджетните заплати да не става на калпак - ще има твърда част, която компенсира инфлацията, и гъвкава, която ще отчита индивидуалния принос на всеки служител, каза Димитров. По настояване на синдикатите хората, които работят на терен, каквито са приходните агенции, например, ще получат по-голямо увеличение от 10%, но в рамките на средния процент.", "date": "2018.10.04", "title": "Таванът на старите пенсии ще се вдигне на 1200 лв. от 1 юли"}
{"url": "https://www.dnevnik.bg/sviat/2018/10/04/3321583_putin_riazko_gubi_doverieto_na_rusnacite_zaradi/", "text": "Доверието към руския президент Владимир Путин в собствената му страна е спаднало почти до стойността от 2013 г., когато бе едва 55%. Това сочат  данни на \"Левада-център\" , чието последно проучване за доверието към институциите бе публикувано днес. Според социолог, с когото в. \"Комерсант\" е разговарял, причината е в \"шока от контраста между предизборните обещания и пенсионната реформа\". През септември 58% от респондентите са смятали, че той заслужава пълно доверие. На годишна база спадът е със 17 процентни пункта. Нараснал е значитгелно (от 4 до 13 на сто) и делът на онези, които считат, че президентът \"изобщо не заслужава доверие\". Отговорилите, че не заслужава пълно доверие, са били 32 на сто миналия месец и 19 на сто през 2017 г. Причината Спад отбелязва и т. нар. \"индекс на доверие\" в Путин - разликата между онези, които смятат, че той заслужава пълно доверие, съвсем не заслужава доверие и половината от отговолите \"не заслужава пълно доверие\". Стойността му сега е 31.5 и той е спаднал два пъти спрямо предходната година. Пикът на доверието към Путин бе през 2015 г., когато  рейтингът му отбеляза 80% . Година по-късно слезе до 74 на сто, а през 2017 се повиши с един процентен пункт. За \"Комерсант\" социологът Денис Волков  казва , че \"видимият спад\" в рейтинга на Путин е бил отбелязан още в началото на 2018 г. Част от доверието впоследствие се е върнало и отново е спаднало - първо заради спечелените от Путин президентски избори, а след това  заради повишението  на пенсионната възраст,  което Сенатът одобри , а държавният глава подписа вчера. \"Пенсионната реформа зачеркна Крим\", отбелязва \"Комерсант\" в заглавието на материала си. Според него \"предизборните настроения оживиха и повдигнаха рейтинга на Владимир Пути След изборите обаче мобилизацията на поддръжниците му приключи, а вместо обещаното повишение на заплатата хората получиха повишение на пенсионната възраст.\" Армията печели Изследването сочи, че доверието към въоръжените сили, 66%, е по-голямо, отколкото към държавния глава (18 на сто смятат, че те \"не заслужават доверие\", а 10 - че \"не заслужават напълно\"). В предишни изследвания на центъра се твърдеше, че разочарованието от Путин е  свързано с намаляло одобрение на външната му политика . Изглежда действията на Русия в Сирия същевременно помагат на въоръжените сили: според Волков много респонденти са обялсни, че \"чувстват гордост, когато гледат видеоклипове с изстрелване на ракети от Каспийско море към Сирия и демонстрации на високотехнологично оръжие.\" Данните потвърждават това, защото през 2012 г- рейтингът на армията е едва 39%. Респондентите традиционно се доверяват и на Федералната служба за сигурност (ФСБ) и спецслужбите (50%), църквата (48%) и благотворителните организации (38%). Слаб, без промяна спрямо миналата година, остава рейтингът на Думата (23%) и правителството (27%). Остава ниско доверието към едрия руски бизнес и политическите партии - по 16 на сто, със спад от по няколко процентни пункта спрямо миналата година.", "date": "2018.10.04", "title": "Путин рязко губи доверието на руснаците заради пенсионната реформа"}
{"url": "https://www.dnevnik.bg/bulgaria/2018/10/04/3321629_na_finala_na_deloto_sreshtu_daniel_mitov_prokuraturata/", "text": "На финала на делото срещу бившия външен министър Даниел Митов, прокуратурата поиска изменение на обвинението му в по-леко. На днешното заседание съдът допусна промяната. Досега Митов бе привлечен към наказателна отговорност за престъпление по служба, но вече отговаря пред магистратите за злоупотреба с доверие. Според чл. 282 от Наказателния кодекс служебното престъпление се наказва със затвор до 5 години или пробация. В чл. 217 пък е уредено, че злоупотребата с доверие се наказва със затвор до три години или глоба от 100 до 300 лв. Митов бе изправен на съда заедно със заместника си - Христо Ангеличин . Според прокуратурата двамата са ощетили външното ведомство след неправомерно платени пари на фирма за организиране на служебни пътувания - за осигуряване на самолетни билети, хотели и застраховки. На едно от предишните заседания свидетели защитиха Митов и заместника му - повече четете  тук . Делото върви към финал на първа инстанция, което се разбра и от думите на защитата на Митов - адвокат Ина Лулчева и от прокурор Боряна Бецова. Пред журналисти Лулчева каза, че още през лятото е очаквала да започнат пледоариите в процеса, а Бецова отказа да коментира с подробности днешното изменени на обвинението, защото делото приключва и би говорила повече след пледоариите. Лулчева не можа да си обясни промените \"в крачка\". И отново подчерта, че единствената вреда за държавата от сделката, за която Митов е обвинен, са разходите на прокуратурата по това дело. Бецова обясни, че е искала изменение на обвинението заради събрани нови документи, както и нова информация от разпитите на свидетелите. Обвинението срещу Даниел Митов и Христо Ангеличин беше внесено в съда  в края на миналата година . Митов стана част от втория кабинет на Бойко Борисов като част от т.нар. гражданска квота. Беше му повдигнато обвинение  през май 2017 г.  На разпоредителното заседание в процеса се разбра, че Министерството на финансите няма претенции по това дело. Повече вижте  тук . Според първоначалното обвинение на прокуратурата Митов като министър на външните работи не е изпълнил служебните си задължения с цел да набави облага за търговско дружество и от това настъпили значителни вредни последици в размер на 494 458.03 лв. за Министерството на външните работи (МВнР). В нарушение на Закона за публичните финанси и Закона за обществените поръчки, сключвайки споразумения към договор с Министерството на земеделието и храните (МЗХ), Митов задължил МВнР да преведе чрез МЗХ на търговското дружество инкриминираната сума и не предвидил контрол по изпълнението на ценовото предложение по така сключените споразумения. Прокуратурата твърди, че вместо да се спази законът, тъй като са налице основания за провеждане на процедура за възлагане на обществена поръчка по реда на Закона за обществените поръчки, външното министерство е сключило две споразумения (от 15.01.2016 г. и от 22.04.2016 г.) със земеделското министерство, по силата на които са ползвали услугите на търговско дружество чрез министерството. С това търговско дружество МЗХ е в договорни отношения след проведена обществена поръчка за осигуряване на въздушен транспорт, хотелски настанявания и медицински застраховки при служебни пътувания за служителите на Министерството на земеделието и храните.", "date": "2018.10.04", "title": "На финала на делото срещу Даниел Митов прокуратурата измени обвинението в по-леко"}
{"url": "https://www.dnevnik.bg/biznes/2018/10/04/3321607_energiiniiat_regulator_proveriava_skoka_na_borsovata/", "text": "Работна група на Комисията за енергийно и водно регулиране (КЕВР) ще проучи дали има нарушаване на търговията на едро на електрическа енергия на Българската независима енергийна борса (БНЕБ), съобщи БТА като цитира председателя на КЕВР Иван Иванов, който коментира оплаквания на бизнеса от резките изменения на цената на тока на енергийната борса, които се забелязват преди всичко  в сегмента \"ден напред\". Работната група от КЕВР ще трябва да събере всички данни от енергийната борса, от участници в борсата, както и от други лица, за които се прецени, каза Иванов. Той уточни, че проучването ще завърши с доклад, който ще бъде разгледан на заседание на КЕВР, на което ще се прецени дали да се започне производство или Комисията ще прекрати разследването по случая. Председателят на КЕВР допълни, че работната група ще трябва да установи дали има манипулиране на енергийния пазар или са правени опити за манипулиране, както и дали има \"търговия с вътрешна информация\". Проучването трябва да завърши до 4 месеца.", "date": "2018.10.04", "title": "Енергийният регулатор проверява скока на борсовата цена на тока"}
{"url": "https://www.dnevnik.bg/sviat/2018/10/04/3321638_sauditski_jurnalist_izchezna_sled_kato_vleze_v/", "text": "Саудитски журналист, критичен към властите, е в неизвестност от почти 48 часа след влизанетое в саудитското консулство в Истанбул. Това съобщават турски издания, \"Ройтерс\" и Би Си Си. Джамал Хашокжи, който пише и за \"Вашингтон пост\", влезе в сградата във вторник следобед. Вчера турски дипломатически източници съобщиха, че той още е в консулската служба. Саудитски държавни медии обаче не потвърждават това - според тях властите работят, за да \"разберат обстоятелствата\" около изчезването - а представител на Рияд във Вашингтон твърди, че журналистът си е тръгнал още същия следобед. Според \"Вашингтон пост\" целта на посещението му заедно с годеницата му е била \"рутинно попълване на документи\". На годеницата не ѝ било позволено да влезе, а Хашокжи предал телефона си на входа, което обаче е стандартна практика в редица посолства и консулства. По думите ѝ журналистът така и не излязъл от сградата до края на работния ден. Хашокжи живее в САЩ от години и напоследък е известен като остър критик на саудитското правителство, особено на плановете за реформи на престолонаследника принц Мохамед бин Салман. До неотдавна обаче той бе съветник на кралското семейство, а според Би Би Си си на младини е бил близък и с Осама бин Ладен. Информацията на властите в Турция и Саудитска Арабия (отношенията между двете страни са обтегнати заради катарската криза) се разминава. Съветникът на турския президент Ибрахим Калън също каза вчера за \"Хюриет дейли нюз\", че Хашокжи е в консулството и правителството наблюдава в ситуацията. И тази сутрин обаче служители на консулството в Истанбул казаха, че той е напуснал.", "date": "2018.10.04", "title": "Саудитски журналист изчезна, след като влезе в консулството на Рияд в Истанбул"}
{"url": "https://www.dnevnik.bg/sport/2018/10/04/3321736_manchestur_junaited_shte_obosobi_polovi_neutralni/", "text": "Манчестър юнайтед\" обмисля въвеждане на полово неутрални тоалетни на своя  стадион \"Олд Трафорд\" . Ако проектът стане факт, \"червените дяволи\" ще станат първия клуб, който реализира подобно начинание. Шефът по сигурността на стадиона Джим Лигет заяви, че клубът се стреми да бъде възможно най-гостоприемен за всички фенове. \"Нашият ангажимент към равенството, различията и приемствеността е важен\", добави той. Според първоначалните реакции някои от феновете на клуба са против този ход, а други го приемат за нормален. Мнозина смятат, че това е адекватно решение предвид факта, че на мачовете ходят предимно мъже, а клубовете са задължени да дават равни условия и на двата пола, включително и с тоалетните. Той добави, че  \"Юнайтед\"  работи и по сигурността на всички фенове срещу терористични нападения посредством превозни средства. \"Вече е приета програма за инсталирането на мрежести огради с висока устойчивост срещу недоброжелатели с моторни превозни средства. Те ще бъдат разположени на различни точки около стадиона и ще бъдат завършени до края на годината\", обясни Лигет.", "date": "2018.10.04", "title": "\"Манчестър юнайтед\" ще обособи полово неутрални тоалетни на \"Олд Трафорд\""}
{"url": "https://www.dnevnik.bg/evropa/2018/10/04/3321573_otvud_retorikata_velikobritaniia_i_es_se_gotviat_da_ne/", "text": "Неприложими\", \"неприемливи\", \"задънена улица\" - думите, използвани за описване на преговорите за Брекзит, по никакъв начин не успокояват притесненията, че Великобритания и Европейският съюз са се запътили към хаотичен развод. Зад кулисите обаче двете страни подготвят, както се изрази британски представител, отстъпки за \"конструктивен диалог\", който може да доведе до споразумение. Официални представители и други източници от двата лагера казват, че има ясно желание да се направи опит за преодоляване на препятствията за постигане на сделка за оттеглянето на Лондон и за изготвяне на рамка за бъдещите отношения, включително по граничния въпрос в Северна Ирландия и двустранната търговия. ЕС ще започне да изготвя предложението си за бъдещите търговски връзки, за каквото призова правителството на Великобритания, след като у него се създаде впечатление, че евролидерите са се отнесли  пренебрежително към премиера  Тереза Мей  на преговорите в Австрия миналия месец . В официалния график на Европейската комисия, публикуван във вторник, се посочва, че комисията ще обсъди на 10 октомври \"очертаване на ново партньорство с Обединеното кралство\". Великобритания обеща да внесе ново предложение как да бъде предотвратено връщането на граничния контрол между британската провинция Северна Ирландия и членката на ЕС Ирландия. Възможно е това да стане, като Лондон направи компромис и склони на регулаторен контрол на стоките в замяна на това Брюксел да приеме използването на нови технологии при митническите проверки. Тъй като остават само шест месеца преди Великобритания да напусне блока, липсата на яснота по развода кара пазарите да се опасяват от перспективата за Брекзит без сделка - нещо, което и двете страни казват, че опитват да избегнат. Вчера Мей произнесе реч в края на  напрегнатия годишен конгрес на Консервативната партия , на който привържениците на твърдия Брекзит се постараха да подкопаят позицията на премиера, подкрепяща запазване на тесни връзки с ЕС. Днес ирландският премиер Лио Варадкар бе в Брюксел за преговори с главния преговарящ на ЕС за Брекзит Мишел Барние. Високопоставени дипломати в Брюксел са извикани в петък на среща, посветена на Брекзит. Барние ще представи малко след това първа чернова от предложението на блока за търговско споразумение. ЕС се надява то да подтикне Великобритания към компромиси. Няма потвърдена дата за следващия кръг от преговорите между Барние и британския министър за Брекзит Доминик Рааб, но няколко дипломати от ЕС казаха, че се очаква той да бъде насрочен за следващата седмица в Брюксел. Наситен график \"Трябва да е следващата седмица, иначе ще бъде твърде късно да постигнем каквото и да било в рамките на нашия шестседмичен график\", каза дипломат. Той има предвид плана за сключване на предварителна сделка за Брекзит на следващата среща на върха на ЕС на 18 октомври. Останалите 27 държави членки трябва да организират среща на 17-18 ноември, за да одобрят евентуално споразумение с Великобритания. В противен случай те ще трябва да се подготвят за сценария, в който Великобритания ще напусне ЕС през март догодина, без да има постигнато споразумение за облекчаване на икономическия шок. Британски длъжностни лица дадоха сигнал, че ще бъдат изложени нови идеи. Фокус ще бъдат опитите за договаряне на митнически регулации на остров Ирландия, за да се избегне появата на \"твърда граница\", каквато разпали верски конфликт в миналото. Рааб заяви на годишната конференция на консерваторите, че приветства предложението на Барние за използване на технологии за уреждането на въпроса, след като Лондон каза, че не приема предложението на блока Северна Ирландия да остане фактически в митническия съюз на ЕС. Той заяви също, че Великобритания обмисля как регулаторните проверки на някои стоки могат да бъдат използвани за постигане на напредък в преговорите. Северноирландскта Демократична юнионистка партия, на чиято парламентарна подкрепа правителството на Мей разчита, веднага каза, че няма да приеме различни регулации с останалата част на Обединеното кралство след Брекзит. Брюксел отхвърли предложената през юни от Лондон идея за уреждане на въпроса. Дипломати от ЕС изтъкнаха, че още не са видели нов британски план. /БТА", "date": "2018.10.04", "title": "Отвъд реториката, Великобритания и ЕС се готвят да не допуснат хаотична раздяла"}
{"url": "https://www.dnevnik.bg/bulgaria/2018/10/04/3321733_bivshiiat_kmet_na_trun_e_okonchatelno_opravdan_za/", "text": "Бившият кмет на Трън Станислав Николов е признат окончателно за невинен по обвинение, че е блъснал с джипа си шестгодишно дете през 2015 г. Това гласи решението на Окръжния съд в Перник, качено на сайта на институцията. То е окончателно и не подлежи на обжалване или протест. Съдебният състав с председател Виктор Георгиев и членове Бисер Петров и Симона Кирилова приемат за доказано, че Николов е карал със съобразена скорост и е реагирал своевременно, задействайки спирачната система. Но не е можел да предотврати удара, тъй като пострадалото дете изтичало на пътното платно зад спрелия автобус на място, където няма пешеходна пътека и бившият кмет не е могъл да го види, преди да навлезе в опасната зона, информира defakto.bg. \"Пострадалият е изскочил внезапно в опасната зона, при това – в задната странична част на автомобила, и ударът не би могъл да бъде преодолян чрез незабавно спиране на спирачната уредба. Произшествието в опасната зона, при наличието на съобразена скорост законодателят приравнява на случайно деяние, което изключва същото да е извършено виновно от дееца\", се казва в съдебното решение. Съдът отбелязва още: \"Съставомерният резултат действително житейски притежава трагични и дълбоки емоционални измерения, но същият не може да се вмени във вина на подсъдимия, доколкото предвид конкретната пътна обстановка последният е изпълнил задълженията си като участник в движението.\" Процесът е за случай от 13 ноември 2015 г., когато, отивайки на училище, 6-годишното тогава момче е блъснато от джипа на Николов. След удара детето е с отстранен далак и разкъсан черен дроб. Първоначалното становище на МВР беше, че детето самò се е блъснало в джипа, самò си е причинило разкъсване на черния дроб и самò си е спукало далака. След като казусът стигна до медиите, премиерът Бойко Борисов се възмути от този кмет на ГЕРБ, a главният прокурор Coтиp Цацаров възобнови разследването и разпореди с него да се заеме районната прокуратура в Перник, а не тази в Трън. Междувременно Станислав Николов подаде оставка. През 2017 г. обвинителният акт срещу него за нарушаване на правилата за движение, довели до тежки телесни повреди, беше внесен в Районния съд в Трън,  който през май също оправда Николов.", "date": "2018.10.04", "title": "Бившият кмет на Трън е окончателно оправдан за блъснатото дете"}
{"url": "https://www.dnevnik.bg/sviat/2018/10/04/3321752_irlandskiiat_regulator_za_lichnite_danni_zapochna/", "text": "Ирландската Комисия за защита на личните данни започна разследване на кибератаката, засегнала близо 50 млн. акаунта във фейсбук. Миналия петък социалната мрежа съобщи, че хакери са получили достъп до регистрациите на десетки милиони потребители. Това е най-тежкият пробив на сигурността за фейсбук досега. \"Разследването ще проучи съобразяването на фейсбук със задълженията ѝ спрямо  Общия регламент за защита на личните данни  ( GDPR ) да въведе подходящи технически и организационни мерки, за да гарантира сигурността и опазването на  личните данни , с които оперира\", пише в изявлението на комисията. Фейсбук отговаря пред тази институция в Европа, тъй като европейската централа на компанията е в Дъблин. Новите правила за личните данни , които влязоха в сила през май, предвиждат глоби до 4% от годишните приходи или 20 млн. евро (в зависимост от това коя сума е по-висока). Във вторник от фейсбук съобщиха, че хакерите не са получили достъп до други сайтове, в които потребителите могат да се вписват с фейсбук регистрациите си – нещо, от което компанията първоначално обяви, че се бои. Според експерти, цитирани от агенция \"Ройтерс\", възможно е ръководителите да са описали най-лошия възможен сценарий в първите си изявления за пробива, за да си гарантират, че спазват европейските правила. Макар в поредица изявления пред медиите да обясниха, че уязвимото място в системата е открито във вторник и в рамките на няколко дни пробивът е бил отстранен и потребителите предупредени, от фейсбук признават, че разследването им е в ранна фаза и не са наясно какъв е мащабът на евентуалните злоупотреби. Уязвимостта в социалната мрежа е съществувала от юли 2017 г., но е привлякла вниманието на служителите едва миналата седмица. Те са забелязали необичайно висока употреба на функцията \"Виж като\" (View as), която позволява на потребителите да видят как изглежда профилът им за някой друг – а хакерите са открили как да влизат в профилите именно през нея.", "date": "2018.10.04", "title": "Ирландският регулатор за личните данни започна разследване срещу фейсбук"}
{"url": "https://www.dnevnik.bg/sport/2018/10/04/3321737_boksut_otnovo_beshe_zaplashen_s_izkljuchvane_ot/", "text": "Международният олимпийски комитет (МОК) отново заплаши бокса с изключване от летните олимпийски игри. От организацията заявиха, че са \"изключително притеснени\" от начина, по който се управлява един от традиционните спортове в олимпийската програма. Поводът за последното предупреждение е обявяването на узбекистанеца Гафур Рахимов за единствен кандидат в предстоящите избори за президент на Световната боксова асоциация (AIBA). Рахимов е свързван с организираната престъпност. Той беше обявен от министерството на финансите на САЩ за \"един от водещите престъпници на Узбекистан и ключова фигура в търговията с хероин\". Активите на узбекистанеца под американска юрисдикция бяха замразени, а министерството на финансите забрани на американците да \"извършват финансови или други сделки\" с него. Въпреки това Рахимов беше избран за временен президент на AIBA през 2017 г. Той замени дългогодишния ръководител на AIBA Чин Куо У, който подаде оставка след вътрешни спорове и твърдения за сериозни финансови проблеми в организацията. Първо през февруари, а след това и през юни от МОК предупредиха AIBA, че присъствието на Рахимов поставя под въпрос мястото на бокса в летните олимпийски игри в Париж през 2024 г. В документите на AIBA с \"одобрени кандидати\" за президентските избори обаче фигурира единствено името на узбекистанеца. По неясни причини другият кандидат - олимпийският вицешампион от Москва 1980 Серик Конакбаев, не е попаднал в списъка. \"Продължаваме да сме изключително загрижени за тежката ситуация в AIBA. Повтаряме нашата категорична позиция, че ако въпросите, свързани с управлението на организацията, не бъдат разгледани по подходящ начин на предстоящия конгрес, присъствието на бокс в олимпийската програма и дори признаването на AIBA като международна федерация са застрашени\", се казва в изявлението на МОК.", "date": "2018.10.04", "title": "Боксът отново беше заплашен с изключване от олимпийската програма"}
{"url": "https://www.dnevnik.bg/evropa/2018/10/04/3321759_budapeshta_otvurna_na_kiev_kato_izgoni_ukrainski_konsul/", "text": "Унгария изгони украинския консул в Будапеща в отговор на решението на Киев да даде на унгарски консул 72 часа, за да напусне украинския град Берехове, предаде \"Ройтерс\". Външният министър на Унгария Петер Сиярто освен това повтори заплахата страната му да блокира присъединяването на Украйна към ЕС и НАТО. Конкретният  повод за изгонването на консула  в Берехове е видеоклип, на който се вижда как в консулството се връчват унгарски паспорти на унгарци от украинската Закарпатска област. Берехове (унг. Берегсас) е разположен на границата с Унгария. Вчера Сиярто каза, че действията на консула не са нарушение на унгарското и украинското законодателство, нито на международното право. Украйна и Унгария са в разногласия заради използването на унгарски език в украински училища и издаването на унгарски паспорти на етнически унгарци зад граница. Изгонването на консула е поредното събитие от серия дипломатически спорове между двете страни, които накараха Унгария да заплаши, че ще блокира опитите на Киев за присъединяване към ЕС и НАТО. Решението на Украйна да задължи учителите да преподават  само на украински език  в гимназиите предизвика унгарския външен министър миналата година да каже, че двустранните отношения са в най-ниската си точка от падането на Съветския съюз.", "date": "2018.10.04", "title": "Будапеща отвърна на Киев, като изгони украински консул"}
{"url": "https://www.dnevnik.bg/evropa/evrofinansirane/oblasti/kultura/2018/10/04/3321768_silvestur_staloun_e_bil_pregledan_v_pravitelstvena/", "text": "Актьорът Силвестър Сталоун, който е в България за снимките на последния филм, в който участва, е бил прегледан в Правителствена болница, съобщава БНТ. Актьорът е добре и продължава работата си по новия си проект - снимките на \"Рамбо 5\". Новината беше потвърдена от директора на Киноцентъра \"Ню Бояна\" Ярив Лернер, но без да уточнява повече подробности. Продуцентът успокои феновете му, че няма нищо сериозно, а прегледите на звездата били рутинни. \"Рамбо 5: Последна кръв\" е по сценарий на самия Сталоун, като той смята да изхарчи за екшъна над 100 милиона долара. Актьорът кацна в България на 29 септември. Снимките ще продължат с екшън сцени на Побитите камъни край Варна. След снимките в България Сталоун заминава на Канарските острови.", "date": "2018.10.04", "title": "Силвестър Сталоун е бил прегледан в Правителствена болница"}
{"url": "https://www.dnevnik.bg/politika/2018/10/04/3321777_karadaiu_prizova_vsichki_bulgari_da_investirat_kato/", "text": "Председателят на ДПС Мустафа Карадайъ призова всички българи да инвестират като почетния председател на партията Ахмед Доган. Миналия месец се разбра, че Ахмед Доган е  придобил 70 процента от собственика на ТЕЦ \"Варна \", като е платил 1800 лв. на Станислав Папазов за 36 на сто от акциите на \"Сигда\" и 1700 лв. на Ивелина Папазова – за 34 на сто. Двамата са деца на бившия регионален министър Данаил Папазов от кабинета \"Орешарски\". Семейната им компания \"Сигда\" купи централата за близо 50 млн. евро със заеми от Първа инвестиционна банка, но наследи 43 млн. лв. по банковите сметки на придобитото дружество. ТЕЦ \"Варна\" бе избран от държавата да бъде студен резерв, токът от студения резерв се използва само при заплаха за енергийната система. Очаква се за година и половина ТЕЦ \"Варна\"  да донесе близо 30 млн. лв . приходи. \"Да, призовавам и вие да го правите, и всички български граждани, защото с частните инвестиции ще развиваме икономиката, ще създаваме работни места, ще увеличаваме брутния вътрешен продукт на страната. Призовавам ви и вие да правите инвестиции, да следвате модела на господин Доган. Призовавам ви да бъдете голям, голям и още по-голям\", каза Карадайъ в кулоарите на парламента на забележка на журналист, че инвестиционният климат в страната е добър за Доган. Карадайъ не отговори на въпрос на \"Дневник\" дали знае за други ТЕЦ-ове, които се продават на подобна цена, подходящи за инвестиции. Преди това Карадайъ коментира намерението на собствениците на \"Аджъбадем\", най-голямата група лечебни заведения в България, да напуснат страната. \"Не съм запознат с детайлите, но мога да го оценя като част от общия инвестиционен климат в страната. Бих искал да обърна внимание на обема на инвестициите в страната. Наистина има тревожни симптоми и би трябвало да се вземат спешно мерки\", беше коментарът на председателя на ДПС.", "date": "2018.10.04", "title": "Карадайъ призова всички българи да инвестират като Доган"}
{"url": "https://www.dnevnik.bg/bulgaria/2018/10/04/3321781_bivshi_ministri_otrekoha_tvurdeniiata_na_putin_za/", "text": "Бившите енергийни министри Делян Добрев (ГЕРБ) и Драгомир Стойнев (БСП) отрекоха твърденията на руския президент Владимир Путин, че \"под натиск отвън\" България се отказала да участва в проекта \"Южен поток\". Добрев беше министър в първия кабинет на Бойко Борисов, докато Стойнев заемаше поста при управлението на Пламен Орешарски. \"Не ми се иска Европа да прояви слабост и да не може да защити своето участие в проекта  \"Северен поток 2\" , както някога България в \"Южен поток\".  България под натиск отвън се отказа от този проект,  сега те съжаляват, сега говорят за това да получат наш газ вече през  \"Турски поток\".  Много ми се иска цяла Европа да не изглежда като България, която прояви такава слабост и неспособност да защити своите национални интереси\", каза Путин на съвместна пресконференция в Санкт Петербург с австрийския канцлер Себастиан Курц. В парламента Добрев заяви, че  докато е бил министър, никой не е упражнявал натиск върху него.  Той подчерта, че при спирането на проекта през 2014 г. вече не е заемал този пост и обвини кабинета на Орешарски за обявените обществени поръчки тогава, съобщава БТА. \"Обществената поръчка, която проведе кабинетът \"Орешарски\", беше обявена на Коледа и приключи на Нова година. Още тогава имахме критики към начина, по който се структурира проектът\", обясни Добрев. Стойнев отговори на думите му, като заяви, че по това време Европейската комисия е имала \"претенции за начина, по който е създадена проектната компания, защо била само между \"Булгаргаз\" и \"Газпром\". Претенциите на ЕК пък били насочени от три правителства, а не само към това на Пламен Орешарски. \"По наше време не е имало никакъв натиск. Нещо повече - ние имахме пълната готовност за изграждането на този проект. Както необходимите кораби за изграждане на проекта бяха в пристанища Варна и Бургас, така и двете пристанища бяха пълни с тръби\", заяви Стойнев и добави, че т ози проект е необходим за България. \"В ЕС за едни държави може да има директен достъп до природен газ, а други не могат да имат. Тези двойни стандарти може би са причината да има толкова негативизъм за начина на функциониране на ЕС\", допълни Стойнев.", "date": "2018.10.04", "title": "Бивши министри отрекоха твърденията на Путин за външен натиск за спирането на \"Южен поток\""}
{"url": "https://www.dnevnik.bg/evropa/2018/10/04/3321779_dobre_che_ne_izbra_pobediteliat_vzima_vsichko_ili_kak/", "text": "Говорител на Европейската комисия заяви, че оценява танца на британския премиер Тереза Мей в началото на годишния конгрес на Консервативната партия вчера в Бирмингам, предаде БТА. Мей се появи на събитието с танцова стъпка и  под звуците на песента на АББА \"Танцуващата кралица\" . \"За танго винаги са нужни двама. Радваме се, че бе избрана песента \"Танцуващата кралица\", а не \"Победителят взима всичко\" (друго заглавие от репертоара на известните шведски музиканти - бел. кор.). Знам, че разделите никога не са леки\", добави говорителят, като отново използва изречение от текст на музикалната група. В отговор на последвали въпроси той уточни, че  преговорите по напускането на Великобритания  са в заключителен етап и ще бъдат обсъдени на предстоящия Европейски съвет по-късно този месец. На предстоящото заседание се очаква държавните и правителствените ръководители от ЕС да оценят дали преговорите са успешни, за да се разреши началото на договарянето на бъдещите отношения. При необходимост ЕС вече изрази готовност да свика извънредно заседание по тези въпроси през ноември.", "date": "2018.10.04", "title": "Добре, че не избра \"Победителят взима всичко\", или как Брюксел оцени танца на Мей"}
{"url": "https://www.dnevnik.bg/sviat/2018/10/04/3321753_rusiia_stoi_zad_kiberataka_sreshtu_organizaciiata_za/", "text": "Холандските служби са изгонили четирима руски граждани, влезли с дипломатически паспорти, заради осуетена кибератака срещу Организацията за забрана на химически оръжия (ОЗХО) през април, предадоха \"Ройтерс\" и Би Би Си. Според министъра на отбраната Анк Бийлевелд операцията е била подготвяна от руското военно разузнаване, известно със съкращението на предишното си име (ГРУ). ОЗХО осъществява разследване на атаката с  нервнопаралитично вещество от групата \"Новичок\" , извършена срещу бившия руски разузнавач Сергей Скрипал в британския град Солсбъри на 4 март тази година. Точно по това време ОЗХО се опитваше да установи както веществото, използвано срещу Скрипал, така и това в сирийския град Дума. За последните атаки Западът обвинява режима на президента Башар ал Асад, подкрепян от Русия. Бийлевелд обясни на пресконференция, че четиримата заподозрени, идентифицирани от холандските власти, са ползвали дипломатически паспорти, с които влезли в Холандия на 10 април. Сред тях е бил експерт по информационни технологии. Четиримата наели кола и били забелязани, докато опитвали (неуспешно според властите) да извършат хакерска атака срещу безжичната мрежа на ОЗХО. Операции и извън Холандия Според  телевизия NOS , излъчвала пряко изявата на министъра, Бийлевелд е споменала четири имена: Евгений Михайлович Серебряков (род. 1981 г.), Алексей Сергеевич Моронец (1997 г.), Олег Михайлович Сотников (1972 г.) и Алексей Валериевич Минин (1972 г.) Разузнаването в Хага смята, че намереното в колата оборудване (което те опитали да унищожат, преди да бъдат арестувани) е било използвано, за да се засекат данни, които служители на ОЗХО използват, за да влязат в безжичната мрежа. Четиримата са изгонени от Холандия на 13 април. Информацията за разрешаване на случая е била предоставена от британските партньори. Лаптопът, намерен в колата, е бил използван и в Бразилия, Швейцария и Малайзия, като в последната държава целта е била да се действа срещу разследването на сваления над Украйна самолет през 2014 г. (когато загинаха всички 298 души на борда). Международното разследване, ръководено от холандски екип, заключи по-рано тази година, че ракетата, изстреляна срещу полет MH-17, е  принадлежала на руските въоръжени сили . Целта на киребатаката според Холандия е била кражба на документи. \"Съзнаваме интереса на руските разузнавателни служби към това разследване и взимаме нужните мерки, добави Бийлевелд. Нащрек сме заради това.\" Същият лаптоп е  използван в швейцарския град Лозана  при атаката срещу Световната антидопингова агенция (WADA). \"Без доказателства\" По време на пресконференцията Бийлевелд призова Русия да спре кибератаките, чиято цел според нея е да се подриват устоите на западните демокрации. И британският външен министър Джереми Хънт коментира темата, като каза, че руската атака срещу ОЗХО трябва да сложи край на \"всякакви съмнения, че Русия стои зад отравянето\" на Сергей Скрипал. По-рано правителството в Лондон  обвини ГРУ, че стои зад четири кибератаки  срещу компании в Русия и Украйна, Демократическата партия в САЩ и малка телевизия във Великобритания. Малко след пресконференцията в Хага руското посолство в Лондон отговори на британските обвинения. В профила на мисията в \"Туитър\" се появи съобщение, с което тя определи твърденията на кабинета на Тереза Мей като \"безотговорни\" и \"неподкрепени от никакви доказателства\". Съобщенията за атаката срещу ОЗХО бяха коментирани и от председателите на Европейския съвет и на Европейската комисия Доналд Туск и Жан-Клод Юнкер и върховния представител на ЕС по външната политика и сигурността Федерика Могерини. В съвместно изявление те отбелязват, че нападението цели единствено да изрази презрение към ОЗХО, която работи за премахването на оръжията по света с правомощия, предоставени от ООН, предаде БТА. \"Осъждаме тези действия, които подкопават международния ред и международните институции. ЕС ще продължи да укрепва устойчивостта на своите институции и на държавите от Общността, както и на международните партньори и организации, в областта на технологиите,\" се допълва в изявлението.", "date": "2018.10.04", "title": "Русия стои зад кибератака срещу организацията за химическите оръжия, обяви Холандия"}
{"url": "https://www.dnevnik.bg/sport/2018/10/04/3321718_dvama_amerikanci_napraviha_purvoto_spuskane_sus_ski_ot/", "text": "Американците Джим Морисън и Хилъри Нелсън направиха първото спускане със ски от четвъртия по височина връх в света - Лхотце (8516 м). Двамата са изкачили върха и са се спуснали до Лагер 2, който е на 6400 метра. Спускането от Лхотце е смятано за едно от най-големите предизвикателства в екстремните ски. В последните години имаше няколко неуспешни опита на водещи скиори като Адриан Балингер, Кристофер Ериксон и Джейми Лейдлоу. През 2012 г. Нелсън стана първата жена, изкачила два осемхилядника за едно денонощие. Тогава предизвикателството ѝ включваше Лхотце и Еверест. Нелсън беше избрана за приключенец на годината за 2018 г. от списанието National Geographic. Тя стана първият човек, който се спусна със ски от Папсура в Индия, който е наричан Дяволския връх. През тази година Морисън се спусна със ски от друг осемхилядник - Чо Ою.   Руснаците  Антон Пуговкин и Виталий Лазо , които бяха поели към предизвикателството да се  спуснат със ски  от връх Анапурна, са се отказали поради опасност от лавини.", "date": "2018.10.04", "title": "Двама американци направиха първото спускане със ски от осемхилядника Лхотце"}
{"url": "https://www.dnevnik.bg/bulgaria/2018/10/04/3321782_durjavata_shte_smekchi_chast_ot_ideite_si_za/", "text": "Държавата ще отстъпи от някои от идеите си, с които възнамеряваше да въведе по-голяма прозрачност във финансирането на религиозните вероизповедания. Промяната идва след  остра реакция от Светия синод  на Българската православна църква срещу  готвени изменения в закона  за вероизповеданията. Днес от сутринта синодът отново се събра да обсъди темата, тъй като  проектите за изменения  трябва да бъдат одобрени на първо четене от парламентарната комисия по вероизповедания. Към обяд в срещата лично дойде да участва премиерът Бойко Борисов, а след него при архиереите дойдоха и от ръководството на партиите, предлагащи измененията. След разговора беше обявено, че промените ще бъдат одобрени на първо четене, а след това ще се даде максимален срок между двете четения, в който да се направят исканите от синода промени. Работна група ще изчиства спорните моменти. Срещу готвените рестрикции във финансирането на вероизповеданията възразиха преди време и от  другите религиозни вероизповедания . За момента не се е влизало в конкретика за промените, които ще настъпят между първо и второ четене и какви отстъпки ще направят депутатите. След срещата обаче премиерът Бойко Борисов, представители на синода и депутати коментираха, че държавата ще се стреми максимално  . От участници в срещата се разбра, че по време на нея се е говорило основно за начините за финансова отчетност на вероизповеданията и за получаваните от тях дарения. Властите няма да искат религиозните общности да декларират пред Сметната палата , каквито намерения имаше. А както и досега - ще се отчитат само парите, получени от държавна субсидия. Така финансирането от външни източници и данните за точното финансово състояние на вероизповедания отново ще остане достояние само на ръководството на вероизповеданията. Друга отстъпка ще бъде направена по идеите за  , като вероятно ще бъде предвиден праг, до който ще се допускат дарения без назован източник. Все пак ще се направи опит за регулиране на  , като намеренията са да се запази разпоредбата, че с такива пари няма да може да се финансират заплати на свещенослужители. А общностите ще информират дирекцията по вероизповедания към Министерски съвет за парите от чужбина. По други конкретни текстове от промените за момента не са водени разговори. Предстои това да стане в работна група между първо и второ четене на измененията. Премиерът Бойко Борисов пък поел днес ангажимент пред архиереите на православната църква, че държавата   за заплати на свещенослужителите. И парите ще се индексират спрямо инфлацията. Заплатите на свещениците пък ще бъдат приравнени с учителските. В момента субсидията за православната църква е до 15 милиона лева, но няма задължение да е точно толкова. Така по думите на Борисов ще се гарантира сигурност за възможностите за заплащане на назначените свещеници. Още повече ако се изпълни намерението да се забрани те да бъдат финансирани със средства от чужди дарения.", "date": "2018.10.04", "title": "Под натиск на синода държавата ще смекчи идеите си за осветляване на финансите на вероизповеданията"}
{"url": "https://www.dnevnik.bg/bulgaria/2018/10/04/3321795_demokratichna_bulgariia_poiska_ostavkata_na_iordanka/", "text": "Демократична България\" поиска оставката на столични кмет Йорданка Фандъкова. Според обединението управлението на ГЕРБ в столицата е нанесло непоправими щети на облика на столицата на България, става известно от разпространена позиция до медиите. \"Зад загражденията лъсна плодът на вашето корупционни, безотговорно и некадърно управление\", обръщат се десните към столичния кмет по  повод скъпоструващи некачествени ремонти в центъра  на града, които предизвикаха голямо обществено недоволство, след като част от загражденията бяха премахнати. \"Демократична България\" призовава градоначалника незабавно да подаде оставка. \"Ако имате поне малко достойнство, си тръгнете сега! Вече само така можете да бъдете полезна\", пише още в позицията. Дава се за пример ремонтът на центъра на София, който е трябвало да се превърне в \"перла в короната\", а е станал естествена емблема на управлението на ГЕРБ. \"Струващ повече от 24 милиона, той нанесе непоправими щети на облика на столицата на България. След като повече от година градът беше под обсада, създаден беше хаос, затруднено беше движението, нанесени бяха непоправими щети на бизнеса – днес се изправяме пред \"видимите резултати\" от вашата дейност. Не става дума само за отделни нередности или пропуски, а за изначално опорочен проект. Зад загражденията лъсна плодът на вашето корупционно, безотговорно и некадърно управление\", е коментарът на демократите. Според демократите окончателното доказателство за пълната му несъстоятелност е, \"че този погром се изпълнява от  \"Джи Пи груп\", която в момента е обект на скандални разкрития , показва дълбоките корупционни корени на вашия модел на управление\". Според обединението Фандъкова е предала всички очаквания и надежди на столичани София да се превърне в европейска столица.", "date": "2018.10.04", "title": "\"Демократична България\" поиска оставката на Йорданка Фандъкова"}
{"url": "https://www.dnevnik.bg/bulgaria/2018/10/04/3321791_bulgarskite_sudii_i_prokurori_sa_sred_nai-nisko/", "text": "Българските съдии и прокурори са сред най-нископлатените в ЕС, показват данни от доклад за състоянието на правосъдието, изготвен и представен от Съвета на Европа, информира БТА. Годишната магистратска заплата в България е 18 867 евро при средна заплата за страната 5900 евро. Най-нископлатени в ЕС са новите съдии в Унгария, които получават по 16 916 евро на година при средна годишна заплата в страната 10 537 евро. На глава от населението съдебната система в България през 2016 г. е струвала по 37 евро, или 0.56 на сто от БВП. Между 2014 и 2016 г. издръжката на съдебната система се е увеличила с 12 на сто (до 377 099 680 евро) и това е повече от средното повишение на разходите в бюджетната сфера в страната. В доклада се пояснява, че нарастването на разходите е свързано с миграцията заради необходимостта от осигуряването на преводачи и експерти за оценка на подадените молби за закрила. Статистиката показва, че от 2014 г. броят на съдиите в България е нараснал с 4%, от 2010 г. до 2016 г. броят на прокурорите се е повишил с 8%, а от 2012 г. до 2016 г. броят на адвокатите се е увеличил с 15%. Между 2012 и 2016 г. се отчита съкращаване на времето за приключването на делата на първа инстанция, както и трайно нарастване на броя на решените дела на първа и втора инстанция. Същевременно се наблюдава увеличение на продължителността на времето, в което делата приключват пред апелативния съд. От 2012 г. насам се наблюдава траен спад в броя на приключените дела пред първоинстанционните административни съдилища. Пред Върховния административен съд (ВАС) делата се решават все по-бързо, показват данните.", "date": "2018.10.04", "title": "Българските съдии и прокурори са сред най-нископлатените в ЕС, показва доклад"}
{"url": "https://www.dnevnik.bg/sport/2018/10/04/3321771_napadatel_na_napoli_e_stanal_jertva_na_vuorujen_grabej/", "text": "Нападателят на \"Наполи\" Аркадиуш Милик е станал жертва на въоръжен грабеж след  победата срещу \"Ливърпул\" в Шампионската лига . Полският футболист e бил нападнат, докато се е прибирал към дома си в курортната зона Марина ди Варкатуро, съобщи местният вестник \"Ил Матино\". Милик е пътувал с автомобила си, когато пътят му е бил блокиран от двама души с мотоциклет. Те са го принудили да спре, след което единият е насочил пистолет срещу футболиста на \"Наполи\" и е взел часовника му \"Ролекс\". На този етап няма коментар от полицията в Неапол, пише \"Ройтерс\". Това далеч не е първият случай на въоръжен грабеж срещу футболист \"Наполи\". През 2015 г. Лоренцо Инсиние, който вкара победния гол срещу \"Ливърпул\", беше ограбен при сходни обстоятелства, докато пътува със своята съпруга. През 2013 г. същото се случи с капитана на \"Наполи\" Марек Хамшик, а две години по-рано и със съпругата на словашкия национал.", "date": "2018.10.04", "title": "Нападател на \"Наполи\" е станал жертва на въоръжен грабеж след мача с \"Ливърпул\""}
{"url": "https://www.dnevnik.bg/sviat/2018/10/04/3321822_avstraliia_shte_premahne_danuka_vurhu_tamponite/", "text": "Австралия ще премахне данъка върху продуктите за женска хигиена, съобщи министърът на хазната Джош Фрайденбърг, цитиран от агенция \"Ройтерс\". Данъкът върху стоките и услугите е 10% и  презервативите  и  слънцезащитният лосион  отдавна са изключение от него; сега това ще важи и за  тампоните  и  дамските превръзки . Решението ще влезе в сила на 1 януари 2019 г. и се приема като опит на дясноцентристкото правителство да спечели избирателките преди вота през май. \"Възхитени сме, че всички се съгласиха да премахнат един несправедлив данък, коментира министърът за жените Кели О'Дуайър. Това ще е от полза за милиони австралийки.\" Кения бе първата държава, която забрани продуктите за хигиена по време на  менструация  да бъдат облагани с данък – през 2004 г. Канада премахна подобен данък през 2015 г., Великобритания планира да го направи през 2022 г., а Индия го направи тази година. Фразата \"данък върху тампоните\" цели да привлече внимание към факта, че продуктите за женска хигиена обикновено са обложени с данък за разлика от други продукти, които се смятат за основна необходимост – макар те да са много необходими на жените в продължение на десетки години няколко дни месечно.", "date": "2018.10.04", "title": "Австралия ще премахне \"данъка върху тампоните\""}
{"url": "https://www.dnevnik.bg/evropa/2018/10/04/3321820_svobodno_dvijenie_na_nelichni_danni_evroparlamentut/", "text": "Нови правила, които премахват пречките пред свободното движение на нелични данни в ЕС за компаниите и публичните органи, бяха приети от Европейския парламент, предаде пресслужбата на институцията. Еврозаконодателството, което бе временно договорено със съвета, ще забрани националните правила, изискващи данните да бъдат съхранявани или обработвани в конкретна държава членка. Неличните данни включват например търговски или машинно генерирани данни. Ограниченията за местонахождението на данните ще бъдат разрешени единствено във връзка с обществената сигурност, така както е определена в европейските договори и интерпретирана от Съда на ЕС. Каквито и да било други изисквания за местонахождението на данни ще трябва да бъдат съобщени на Европейската комисия и публикувани онлайн, за да се гарантира прозрачността. Правилата гарантират, че компетентните органи ще имат достъп до данни, обработвани в друга държава членка, за целите на регулаторния контрол, например за инспекции и одит. Предвижда се също така създаването на кодекси за поведение от играчите на пазара. Еврокомисията ще следи развитието и ефективното прилагане на тези кодекси в определени срокове. В случай на набор от данни, съставен от лични и нелични такива, регламентът за свободното движение ще се прилага само за съдържащата нелични данни част. Там, където двете части са неразривно свързани, регламентът не трябва да засяга прилагането на правилата на ЕС за защита на личните данни ( GDPR ), които са в сила от 25 май тази година. В съвместно изявление заместник-председателят на еврокомисията, отговарящ за цифровия единен пазар, Андрус Ансип и комисарят по въпросите на цифровата икономика и цифровото общество Мария Габриел приветстваха регламента.  Със своя вот Европейският парламент отправя ясен сигнал към всички предприятия в Европа: без значение къде в ЕС съхранявате и обработвате вашите данни - налаганите в държавите членки изисквания за локализиране на данните остават в миналото, заявиха те. \"Новите правила ще дадат сериозен стимул за основаната на данни икономика в Европа, разкривайки възможности за европейските стартиращи предприятия и МСП да създават нови услуги чрез иновации в областта на трансграничното движение на данни. В резултат на това само до 2020 г. БВП на ЕС би могъл да нарасне с 4%, или 739 милиарда евро\", се допълва в изявлението.", "date": "2018.10.04", "title": "Свободно движение на нелични данни: Европарламентът одобри петата свобода в ЕС"}
{"url": "https://www.dnevnik.bg/sviat/2018/10/04/3321849_norvegiia_udulji_aresta_na_zapodozrian_v_shpionaj/", "text": "Норвежки съд удължи с две седмици ареста на руснак, заподозрян в акт на шпионаж в парламента, съобщи адвокатът на задържания, цитиран от агенция \"Ройтерс\". Руското външно министерство настоя Осло да вдигне \"абсурдните обвинения\" и да освободи Михаил Бочкарьов, който е служител на руския сенат. Той  бе арестуван на 21 септември  на летището в столицата, преди да излети за Русия. Преди това той е участвал в международен семинар по дигитализацията, проведен в парламента на Норвегия, представяйки се за съветник в руския сенат, пише агенция \"Ройтерс\". Семинарът е бил организиран от Европейския център за парламентарни проучвания и документация и в него са участвали 79 души от 34 държави. Норвежката полиция обясни, че руснакът е бил арестуван по подозрения в нелегални разузнавателни дейности и като предпазна мярка изключи няколко от принтерите, намиращи се близо до мястото на провеждане на семинара., и запечата кабинета на комисията по външни работи и отбрана, който се намира един етаж под него. Миналия декември Русия арестува пенсиониран  норвежки граничар на име Фруде Берг  по подозрения в шпионаж. Берг призна, че е бил куриер на военното разузнаване, но не е бил наясно в каква точно операция е участвал. Според адвоката му сегашният арест може да доведе до размяна на двамата мъже.", "date": "2018.10.04", "title": "Норвегия удължи ареста на заподозрян в шпионаж руснак с две седмици"}
{"url": "https://www.dnevnik.bg/sport/2018/10/04/3321760_trenyorut_na_voleibolitskite_izpulnihme_purvata_si_cel/", "text": "Селекционерът на националния отбор по волейбол за жени Иван Петков заяви, че с класирането за втората фаза на световното е била изпълнена първоначалната цел. Българките  спечелиха с 3:1 срещу Канада  в пряк мач за четвъртото място в група В, даващо право на участие в следващия етап. Преди световното българският отбор се прицели във влизане в осмицата. \"Денят беше добър за нас, мачът също. След този двубой продължаваме в следващата група, а това беше първоначалната ни цел\", каза Петков. По думите му изпитанието за българския отбор срещу Канада е било тежко след трудния мач с Китай преди ден. \"Сега трябва да мислим за първия си мач в следващия кръг\", заяви селекционерът. Във втората фаза България ще играе с настоящия шампион САЩ, Русия, Тайланд и Азербайджан. Капитанът Христина Русева изрази задоволството си от успеха. \"Запазихме концентрацията си от вчерашния ни мач (срещу Китай) и съм много щастлива, че продължаваме в следващата фаза. Нямаше моменти, в които да сме сломени. Бяхме изключително мотивирани да спечелим. Имаме наистина млад отбор, но играхме със сърце на игрището и дадохме всичко от себе си.\"", "date": "2018.10.04", "title": "Треньорът на волейболитските: Изпълнихме първата си цел"}
{"url": "https://www.dnevnik.bg/bulgaria/2018/10/04/3321884_s_obvineniia_za_politicheski_igri_na_tehen_grub/", "text": "Майките на деца с увреждания напуснаха работната среща с депутати и министри, на която трябваше да бъдат обсъдени проблемите им, съобщава \"Фокус\". Разговорите бяха организирани от парламентарната група на ГЕРБ, като на тях присъстваха министрите Бисер Петков, Кирил Ананиев и Красимир Вълчев, омбудсманът Мая Манолова и народни представители от различни партии. При напускането на залата майките на деца с увреждания обявиха, че даденият от тях срок за изготвяне на нов закон е изтекъл на 1 октомври и досега няма свършено нищо конкретно по реформата в сектора. Те допълниха, че са свидетели на \"лъжи до безкрай\" и няма смисъл да присъстват на подобна среща. Част от тях останаха обидени от изказвания на присъстващи на срещата, че проявяват политически пристрастия. Според майките се прави опит политическите игри да се пренесат на техен гръб, което те нямали до позволят. До напрежението се стигна, след като социалният министър Бисер Петков заяви, че със сигурност Законът за хората с увреждания няма да бъде гласуван в Народното събрание през октомври, след като беше изтеглен за поредна доработка. Отговорът на майките беше, че слушат едно и също нещо месеци наред. Петков потвърди, че догодина  ще бъдат отпуснати допълнителни 150 млн. лв. за хората с увреждания. \"Това е значителен, незапомнен ръст в бюджета за тази политика\", обобщи Петков. От своя страна здравният министър Кирил Ананиев добави, че до края на март 2019 г. трябва да бъде разработени стандартите за медицинските изделия и медицинските средства за хората с увреждания. Той поясни, че в бюджета на здравната каса за следващата година се предвижда изменения, с които финансирането на медицинските изделия ще става чрез трансфер от Министерство на здравеопазването към НЗОК. Председателят на социалната парламентарна комисия Хасан Адемов уточни, че правителството не трябва да се ограничава в помощта само със заложените допълнително 150 млн. лв., а да помогне цялостно за решаването на проблемите.", "date": "2018.10.04", "title": "С обвинения за лъжи до безкрай майките на деца с увреждания напуснаха работната среща с политици"}
{"url": "https://www.dnevnik.bg/bulgaria/2018/10/04/3321833_bivshi_i_nastoiashti_ministri_dadoha_pokazaniia_po/", "text": "Бивши и настоящи министри дадоха днес показания пред съда по делото срещу Петър Москов. Бившият здравен министър от втория кабинет на Бойко Борисов е подсъдим за сключването на договор за бартер на ваксини с Турция. Пред спецсъда Теменужка Петкова, Румяна Бъчварова, Николай Ненчев и Ивайло Калфин обясниха процедурата за вземане на решения на подпис от кабинета, предаде БТА. По думите на бившия вътрешен министър от втория кабинет на Борисов - Румяна Бъчварова, всяко правителство приема доста такива решения. Понякога това ставало и на оперативни заседания. Принципът всеки път е еднакъв ­- експерти подготвят и оглеждат документацията. След това тя минава през главния секретар. \"Беше известно, че има проблем с блокирано решение за ваксини и трябваше да се намери решение\", спомни си Бъчварова. Бившият военен министър Николай Ненчев също обясни пред съда как се вземат решения на подпис. Така наречените \"неприсъствени решения\" били свързани с въпроси, на които сроковете изтичали и между редовните заседания на МС, и се налагало да се реагира по спешност. Бившият социален министър Ивайло Калфин заяви, че натиск за договора за ваксините не е имало. Енергийният министър във втория и третия кабинет на Борисов - Теменужка Петкова, заяви на свой ред пред медиите, че тези материали се четат от самите министри и след това се подписват. Всички министри обясниха, че не са имали персонални разговори с колегата си Петър Москов, но иначе знаели, че през 2015 г. имало проблем с ваксините, информира БНР.  Защитата на Москов обясни, че показания пред съда ще даде и бившият образователен министър Меглена Кунева, както и премиерът Бойко Борисов. Адвокат Менко Менков припомни, че част от всички свидетели на прокуратурата няма да бъдат разпитвани в съда, тъй като делото върви по съкратена процедура. Остават за разпит още около 80 човека. Москов е на съд по три обвинения във връзка с ваксините \"Пентаксим\", \"Еувакс Б\" и \"Тетадиф\", внос от Турция. Заедно с него подсъдими са заместникът му Адам Персенски и още трима души от \"Бул Био НЦЗПБ\" ЕООД, която произвежда ваксините, с които е направен бартерът с турските ваксини. Заради това бе заведено делото от прокуратурата.  Разследването по случая започна , малко след като вторият кабинет на Борисов подаде оставка през ноември 2016 година. Тогава на разпит в Столичното следствие бяха извикани няколко министри и дори премиерът. Като граждански ищци по делото са конституирани Министерството на здравеопазването и \"Бул Био НЦЗПБ\" ЕООД. Три са исковите претенции на дружеството, чийто принципал е здравното ведомство. Едната е за над 427 хил. лв. Тя според прокуратурата идва от щета, нанесена на дружеството, което е дарило на министерството 5 милиона дози ваксини \"БЦЖ\", вместо да се сключи договор за продажба. Другата искова претенция е за над 110 хил. лв. Тя е дошла от бездействие на Москов, който не е упражнил достатъчно контрол, което е довело до производството на ваксина \"Тетадиф\". За него обаче не е имало разрешение от Изпълнителната агенция по лекарствата и тя не е могла да бъде реализирана на пазара. Третата претенция е за над 44 хил. лв. Към тях се прибавя и законна лихва. Искът на здравното министерство е за над 325 хил .лв.", "date": "2018.10.04", "title": "Бивши и настоящи министри дадоха показания по делото срещу Петър Москов"}
{"url": "https://www.dnevnik.bg/zelen/2018/10/04/3321866_poruchan_ot_ekovedomstvoto_doklad_izchisli_1_mlrd_lv/", "text": "Общите загуби, т.е. размерът на нетните ползи за обществото, които не са се случили в резултат от забавяния или прекратяване на проекти поради оспорване на процедурите в областта на околната среда за периода 1 януари 2007 г. до 31 януари 2018 г. е около 2.7 млрд лв. Това са данни от изследване за обществена цена на забавени инвестиционни намерения в областта на опазването на околната среда, направено от КС2 по поръчка на Министерството на околната среда и водите. Те бяха представени от доц. Красен Станчев, гл. ас. Димитър Чобанов и Любомира Димитрова в Националния пресклуб на БТА. Общите загуби са сравними с обема на загубите от природни бедствия и промишлени аварии за периода 2010 - 2017 г., според авторите му. В обхвата на анализа са включени договори/ проекти, получили обществен отзвук; отложени проекти при изграждането на националната инфраструктура; проекти и договори, по които са предизвикани съдебни дела. Между тях са проектът за добив на злато при Ада Тепе край Крумовград ( неподписана оценка за въздействието върху околната среда и протести срещу предвижданата първоначално цианидна технология , от която впоследствие самият инвеститор се отказа), за благородни метали край Трън ( спрян от местните жители на референдум ), инвестиционни намерения в национален парк \"Пирин\" (за плана на който  се чака окончателно решение на Върховния административен съд ) и природен парк \"Витоша\" ( без актуален план за управление  заради липса на становище от министерството дали се нуждае от ОВОС), строителството на магистрала \"Струма\" (чието трасе в района на Кресненското дефиле  беше оспорено от граждани в съда ). Изследователите са посочили, че анализът е основан на консервативни допускания, а обобщените в него резултати представляват минимален сценарий на ефектите. Пропуснатото потребление е оценено на 343 млн.лв., отрицателните фискални ефекти, като несъбрани данъци са определени на 277 млн. лв. Според изследователите всеки ден отлагане или прекратяване на проект води до загубена нетна полза за обществото и икономиката от 952 595 лв.  Негативните последици за обществото във вид на пропуснати ползи като потребление, спестявания, данъци и осигуровки са общо 505 млн. лв., според оценките на изследователите, а нетната стойност на пропуснатите ползи от нереализирани инвестиции след периода на забава достига 498 млн. лв. Загубите на собствениците на земи и гори в близост или в границите на защитени територии по Черноморието и в планински местности са оценени на 416 млн. лв.", "date": "2018.10.04", "title": "Поръчан от ековедомството доклад изчисли 1 млрд. лв. загуби от неосъществени инвестиции"}
{"url": "https://www.dnevnik.bg/gradska_sreda/2018/10/04/3321793_arh_ivo_panteleev_za_remonta_na_ul_graf_ignatiev_v/", "text": "Днес той и  зам.-кметът по транспорта в София Евгени Крусев  излязоха пред медиите, за да отговарят на многобройните критики и въпроси, които ремонтите предизвикаха, след като в началото на седмицата фирмата изпълнител - \"Джи Пи груп\", премахна част от строителните огради и  се откриха неравности по настилката, различни по размер и цвят павета с дупки между тях, недобре поставени шахти и др ., а вчера новопоставените плочки пред църквата \"Св. Седмочисленици\" предизвикаха нова вълна недоволство в социалните мрежи. Арх. Пантелеев има диплома от Висшия институт по архитектура и строителство (1986 г.), а през 1991-1992 г. специализира урбанизъм в университета \"Джон Хопкинс\", САЩ. Има над 30 г. опит като проектант, по-голямата част от които е работил в архитектурното студио \"А.Д.А.\", което създава през 1991 г. заедно с Румен Първанов и Кристиана Николова. Носител на редица награди за работата си. Той беше част от проектантския екип, направил  реконструкцията на Женския пазар в София .  - Защото така е много хубаво и много ми харесва. Аз съм проектант - имам това право.  - В качеството си на автор на един проект аз имам право да реализирам своите намерения, а не да искам разрешения. Подобни шарки има по света, ние не сме ги измислили. Те водят до стопляне на сивата повърхност с цвят, който е присъщ на един от паметниците на площада - църквата \"Св. Седмочисленици\". Има насищане около църквата и това прави връзката между вертикала и ниския план. - Там ще са доста сходни, защото става въпрос за две ключови пространства, които са със сходен характер, които трябва да си говорят. Не трябва да са коренно различни, което е един от проблемите на София - има фрагментарност на направени по различно време проекти, което се опитваме да преодолеем. - Не ползвам социалните мрежи, защото се омерзявам от хейтърството, което е стопроцентово. Аз не видях едно положително изказване. Това не означава, че тези, които се изказват не го правят само заради спорта да мразят и да изразяват негативна енергия.  Аз лично съм квалифициран в продължение на много години в тази материя и се чувствам много комфортно, стъпил на този площад. Убеден съм, че той ще стане такъв, какъвто сме го замислили, т.е. изключително добър. Когато проектът бъде завършен, и в частност за \"Св. Седмочисленици\" - когато се измие настилката и видите нюансите, които преливат от сиви към цвета на храма, аз съм убеден, че ще кажете: \"Страхотно е!\". На мен много ми харесва. А хейтърите са за това - да мразят. Всеки има право да се изказва. От 7 май ( ) аз не съм чул една добра дума в публичното пространство от никого. Нито от граждани, нито от специалисти. Добрите думи ги чувам на ушенце. Моля за повече толерантност и търпимост, много е труден проектът, много е трудна логистиката. Той е в самия център на София, който се потребява от хиляди души на ден.  Ако има малко повече търпимост, условията ще бъдат по-лесни за работа и в тази връзка има по-големи шансове проектът да бъде такъв, какъвто сме го замислили. Така че моля за повече толерантност и търпение, което не е много типично за съвременното българско общество. Скъпи съграждани, скъпи сънародници, дайте ни възможност да направим нещо добро. Не го убивайте в зародиш. Когато завършим проекта, се надявам, че ще чуем и добри гласове. - Няма никаква замяна на материали и не е възможно проектът да се изменя в движение. Първата причина е, че аз не го искам, защото моето име е на всяка залепена плочка. Втората причина е, че този проект се финансира от Европейската комисия по оперативната програма \"Региони в растеж\", така че промени са невъзможни. - Естествено е, когато работят 200 човека не всичко да става с идеалната геометрия и идеалното разположение. Но ние сме тук всеки ден и всичко се коригира. Достатъчно опит се натрупа с грешки и проблеми, не само в София, но в цялата страна. Затова изразявам желанието на екипа в София да има нещо различно. Плочите са поставени по система, която за пръв път се ползва в София, за момента е използвана само в Несебър. Редени са на суха фуга - не са лепени и всяка плочка може да бъде извадена. Това е технология, която прилагаме, за да има лесна заменяемост. Предстои те да бъдат фугирани, да бъдат почистени. Тези, които са дефектирали, ще бъдат подменени. Всичко за ремонтите в центъра на София четете  тук", "date": "2018.10.04", "title": "Арх. Иво Пантелеев за ремонта на ул. \"Граф Игнатиев\" в София: Скъпи сънародници, не убивайте в зародиш нещо добро"}
{"url": "https://www.dnevnik.bg/sport/2018/10/04/3321840_ronaldo_ostana_izvun_sustava_na_portugaliia_za_ligata/", "text": "Звездата на \"Ювентус\" Кристиано Роналдо остана извън състава за португалския национален отбор за мачовете с Полша и Шотландия. Европейският шампион ще пътува до Хожув на 11 октомври за двубой от третия кръг на Лигата на нациите, а три дни по-късно гостува в Глазгоу за приятелска среща. Според вестник \"Рекорд\" Роналдо е разговарял наскоро със селекционера Фернандо Сантош и президента на футболната федерация Фернандо Гомеш. Тримата са решили, че е най-добре петкратният носител на \"Златната топка\" да не бъде викан в тима до ноември. Роналдо, който през февруари ще навърши 34 години, все пак няма намерение да се оттегля от националния отбор. \"В бъдеще нищо няма да попречи на Кристиано да продължи да помага на отбора\", каза Сантош на пресконференция в четвъртък. Не е ясно дали отсъствието на Роналдо е свързано с  обвиненията в изнасилване , които бяха отправени към него от американката Катрин Майорга. В петък  полицията в Лас Вегас обяви, че е подновила разследване  за сексуално нападение от 2009 г. Според обвиненията, които бяха публикувани първо в германския вестник \"Шпигел\", Роналдо е изнасилил Майорга в хотелска стая в Лас Вегас. Твърди се, че през 2010 г. португалецът и американката са сключили извънсъдебно споразумение. Роналдо е платил 375 хиляди долара, а жената се е ангажирала да не говори за случая. \"Категорично отричам обвиненията срещу мен. Изнасилването е ужасно престъпление, което противоречи на всичко, което съм и в което вярвам\", каза Роналдо в сряда в изявление, публикувано в социалните мрежи. \"Отказвам да участвам в медийни циркове, създадени от хора, които искат да се промотират на мой гръб. Чистата ми съвест ще ми позволи спокойно да изчакам резултатите от всички разследвания\", допълни нападателят на \"Ювентус\".", "date": "2018.10.04", "title": "Роналдо остана извън състава на Португалия за Лигата на нациите"}
{"url": "https://www.dnevnik.bg/razvlechenie/2018/10/04/3321891_kogato_vidiaha_remonta_na_graf_ignatiev_pencho_i_petko/", "text": "Вечерта се връщам да търся една водка, която бях скрил. Гледа кметицата и шефът на фирмата седнали на една масичка и пият моята водка... Фъфлеха нещо за фуги\" - това е част от любителски хумористичен клип озаглавен \"Интервю с работник от ул. \"Граф Игнатиев\". Клипът е част от редица подигравателни публикации във фейсбук за ремонтите на улица \"Граф Игнатиев\" и парка около храма \"Св. Седмочисленици\". Критиките са насочени към избора на настилки - сиви павета и плочи, които на места са подредени така, че да не съвпадат, ръждиви шахти и трамвайни релси. В повечето от публикациите се твърди и че ремонтът на \"Граф Игнатиев\" се изпълнява некачествено. Той е част от проект за цялостна реконструкция на зоната между улици \"Славянска\", \"6 септември\", \"Цар Иван Шишман\" църквата \"Св. Седмочисленици\", \"Граф Игнатиев\", прилежащите му площади и \"Солунска\". Ремонтите дейности струват 24 млн. лева, изпълняват се от \"Джи Пи груп\", а архитектурният проекти са на Иво Пантелеев. Коментарите във фейсбук задействаха Столичната община и местната опозиция. Кметът Йорданка Фандъкова  побърза да обяви, че ремонтът не е приключил , като след нея това заявиха  групата общински съветници от ГЕРБ , а днес и  зам.-кметът по транспорта Евгени Крусев . Междувременно съветниците от \"Политическа група 5\" поискаха  оставката на Крусев , а от \"Демократична България\"  поискаха Фандъкова да напусне поста . Междувременно жителите на града не спират да създават различни смешки - в текст, колажи и видео. \"Предлагам смяна на името на пл. \"Славейков\" на пл. \"Видими резултати\", пише Валери Трандов, бивш служебен зам.-министър на правосъдието. Той е автор и на \"Славейков, като видя какво са направили с площада му, стана, взе си пейката и избяга\". Друг от колажите му поставя усмихнатия премиер Бойко Борисов, който е легнал на новите плочи пред \"Св. Седмочисленици\". Новата настилка позволява и пред храма да се направи басейн, както се вижда от друг колаж от страницата \"Sofia smeh park\". За сянката на плажуващите пък са предвидени високотехнологичните чадъри, чийто прототип бе създаден в \"София тех парк\" преди година. Ремонтите като епизод от индийски сериал:", "date": "2018.10.04", "title": "При вида на новия \"Граф Игнатиев\" Петко и Пенчо Славейкови станаха от пейката и избягаха и още шеги за ремонтите в София"}
{"url": "https://www.dnevnik.bg/bulgaria/2018/10/04/3321823_reshenie_na_suda_na_es_otpuskut_za_gledane_na_dete_ne/", "text": "Отпускът за отглеждане на дете до двегодишна възраст не се признава за трудов стаж, който дава право на платен годишен отпуск. Това обяви Съдът на ЕС след преюдициално запитване от румънски съд, информира сайтът defakto.bg. Запитването е дали пpaвoтo нa Cъюзa дoпycĸa paзпopeдбa oт нaциoнaлнoтo пpaвo, ĸoятo, пpи oпpeдeлянeтo нa пpoдължитeлнocттa нa гoдишния oтпycĸ, изĸлючвa възмoжнocттa пepиoдът, пpeз ĸoйтo paбoтниĸът e бил в poдитeлcĸи oтпycĸ, дa ce cчитa зa пepиoд нa дeйcтвитeлнo пoлaгaнe нa тpyд. Решението на Съда на ЕС означава, че разпоредба oт нaциoнaлнoтo зaĸoнoдaтeлcтвo, ĸoятo изĸлючвa oт гapaнтиpaния плaтeн гoдишeн oтпycĸ пepиoдa нa poдитeлcĸия oтпycĸ (мaйчинcтвo), e в cъoтвeтcтвиe c пpaвoтo нa Cъюзa. Защото вpeмeтo нa poдитeлcĸи oтпycĸ нe мoжe дa ce пpиpaвни нa пepиoд нa дeйcтвитeлнo пoлaгaнe нa тpyд, казва Съдът на ЕС. B peшeниeтo cи Cъдът пocoчвa, чe пpaвoтo нa Cъюзa paзпopeждa вceĸи paбoтниĸ дa ce пoлзвa c пpaвo нa плaтeн гoдишeн oтпycĸ oт пoнe чeтиpи ceдмици. Cъдиитe ĸaзвaт cъщo, чe в cлyчaитe нa вpeмeннa нepaбoтocпocoбнocт пopaди бoлecт, \"пpaвoтo нa плaтeн гoдишeн oтпycĸ нe мoжe дa бъдe пocтaвeнo в зaвиcимocт oт зaдължeниeтo зa дeйcтвитeлнo пoлoжeн тpyд\". Рoдитeлcĸият oтпycĸ обаче нe пocтaвя в \"ocoбeнo пoлoжeниe\" - вpeмeннa нeтpyдocпocoбнocт. Hacтъпвaнeтo нa нeтpyдocпocoбнocт пopaди бoлecт пo пpинцип e нeпpeдвидимo и нe зaвиcи oт вoлятa нa paбoтниĸa, дoĸaтo пo вpeмe нa poдитeлcĸия oтпycĸ е различно положението на ползващите го, cмятa cъдът. Paзличeн e и oтпycĸът пo бpeмeннocт и paждaнe, зaщoтo цeли\"дa ocигypи зaĸpилa нa биoлoгичнoтo cъcтoяниe нa жeнaтa пo вpeмe нa бpeмeннocттa ѝ и cлeд тoвa ocoбeнитe oтнoшeния мeждy жeнaтa и дeтeтo\" – cъcтoяниe, ĸoeтo cъщo ce paзличaвa oт пoлoжeниeтo в poдитeлcĸия oтпycĸ. Така Cъдът cтигa дo извoдa, чe пepиoдът нa poдитeлcĸи oтпycĸ, пoлзвaн oт cъoтвeтния paбoтниĸ пpeз peфepeнтния пepиoд, нe мoжe дa ce пpиpaвни нa пepиoд нa дeйcтвитeлнo пoлaгaнe нa тpyд зa цeлитe нa oпpeдeлянeтo нa пpaвoтo мy нa плaтeн гoдишeн oтпycĸ. Рeшeниeтo нa Cъдa нa EC e вaжнo, зaщoтo cлeд пpoизнacянeтo мy, тo cтaвa зaдължитeлнo зa юpиcĸдиĸциитe нa вcичĸи дъpжaви члeнĸи, изпpaвeни пpeд пoдoбни cпopoвe. Пo бългapcĸoтo зaĸoнoдaтeлcтвo, вpeмeтo пpeз ĸoeтo paбoтничĸитe и cлyжитeлĸитe ca в oтпycĸ зa oтглeждaнe нa мaлĸo дeтe, ce зaчитa зa тpyдoв cтaж и пpaвo нa гoдишeн oтпycĸ. Πo тaзи пpичинa, тe имaт пpaвo нa плaтeн гoдишeн oтпycĸ cлeд зaвpъщaнeтo cи нa paбoтa, aĸo пoиcĸaт пиcмeнo paзpeшeниe зa тoвa.", "date": "2018.10.04", "title": "Решение на Съда на ЕС: Отпускът за гледане на дете не се зачита за трудов стаж"}
{"url": "https://www.dnevnik.bg/sviat/2018/10/04/3321898_ruskata_centralna_banka_premina_izcialo_na_nacionalni/", "text": "Две години след като президентът Владимир Путин препоръча на централната банка на Русия да премине изцяло на руски спътници за комуникации, операцията е приключила. Причините са чисто политически, казва анализатор, цитиран от изданието РБК. На конференцията Satcomrus 2018 зам.-директорът на отдела за информационни технологии Едуард Крючков потвърдил, че самата операция е реализирана в периода април - юни. Основната причина според него е, че Банката на Русия трябва да осигури без прекъсвания и проблеми работата на платежната система в страната. Досега централната банка бе клиент на международния оператор \"Интелсат\" с централи в Люксембург и САЩ. От 2017 г. е започнало в Русия пренастройването на антените на 208 станции за наземна връзка в 72 региона. Вместо спътниците на \"Интелсат\" те вече следят два руски на федералната компания \"Космическая связь\" и един на \"Газпром космически системи\". Спътниците играят основно ролята на резервна система при срив на наземните канали за комуникация, но и осигуряват такива съобщения там, където наземни мрежи няма. Крючков казва, че централната банка има и няколко мобилни станции, свързани със сателитните терминали, които могат при тежък инцидент да бъдат разгърнати във всяка точка от Русия. Едва ли централната банка има икономическа полза от тази промяна, по-скоро това решение е свързано с напрежението със САЩ и Европа, казва Денис Кусков, генерален директор на агенция TelecomDaily . \"Всяка руска банка е длъжна да разполага с широколентов интернет и мрежова или спътникова връзка, а Банката на Русия не иска да стане в някакъв момент заложник на ситуацията.\"", "date": "2018.10.04", "title": "Руската централна банка премина изцяло на национални спътници"}
{"url": "https://www.dnevnik.bg/evropa/2018/10/04/3321932_sravnenieto_na_es_sus_sssr_e_nerazumno_i_obidno_zaiavi/", "text": "Сравнението на ЕС със СССР е неразумно и обидно. Това заяви днес председателят на Европейския съвет Доналд Туск в отговор на  коментара на британския външен министър Джереми Хънт , предаде БТА. \"С неприемливи забележки само си губим времето. Съветският дух е още жив, както показа нападението в Солсбъри. Най-малко този дух може да се открие в Брюксел\", коментира Туск. \"С проявата на уважение очакваме същото и от другата страна. В СССР имаше затвори, лагери, стени и граници, насилие над гражданите и съседите. ЕС е за свобода, човешки права, напредък и мир, живот без страх, за демокрация и плурализъм, без вътрешни граници и стени\", посочи Доналд Туск. \"До заседанието на Европейския съвет по-късно този месец е необходим видим напредък в преговорите по напускането на Великобритания.  Конгресът на британската Консервативна партия  приключи, да се залавяме пак за работа\", призова той. Няма да се откажем да  търсим работещо решение за Ирландия , заяви Туск след среща днес с ирландския премиер Лио Варадкар. \"Винаги опитвам честно да представя позицията на ЕС. Да се казва истината, макар трудно и неприятно, е най-добрият начин да се покаже уважение към партньорите. Искаме приложими предложения как да ограничим щетите, причинени от напускането на Великобритания. Нека помним, че всеки участник в този процес има достойнство и противопоставянето на това поле не би довело до нищо добро\", допълни Туск. \"Съжаляваме много, че Великобритания реши да напусне, надяваме се на възможно най-добри взаимоотношения в бъдеще. Никой не може да очаква, че заради това ЕС ще се откаже от основните си ценности и интереси. ЕС иска да запази възможно най-тесни връзки с Лондон. Ясно е, че и двете страни ще пострадат\", отбеляза той. По неговите думи предложенията на ЕС от самото начало са били щедри и не са променени.", "date": "2018.10.04", "title": "Сравнението на ЕС със СССР е неразумно и обидно, заяви Доналд Туск"}
{"url": "https://www.dnevnik.bg/evropa/2018/10/04/3321905_ungariia_shte_ospori_v_suda_na_es_direktivata_za/", "text": "Унгария ще оспори реформата на Европейската комисия за командированите работници в Съда на ЕС, съобщи днес унгарското правителство, цитирано от \"Ройтерс\". Реформата се отнася до работници, които пътуват от една европейска страна, за да работят в друга членка на ЕС, но според условия в родната си страна. Унгария заяви, че иска да бъде анулирана директивата, обявена през юли, която разширява действието на принципа за равно заплащане за еднаква работа на едно и също място в сектора на услугите. Реформата не служи за защита на командированите работници, а всъщност е инструмент на протекционизма, посочи в съобщение правителството. Полша и Унгария оглавяват инициативата за блокиране на директивата, която бе прокарана от френския президент Еманюел Макрон. Макрон иска да промени системата, която позволява на хората да работят в една европейска страна по договори, които гарантират само минималното заплащане в съответната страна и позволяват данъците и социалните вноски да бъдат плащани в страната, от която е работникът. Макрон заявява, че системата създава условия за нечестна конкуренция в по-богатите страни като Франция и Германия. Според Париж страните от Централна и Източна Европа получават нечестни предимства от т. нар. социален дъмпинг чрез евтина работна ръка. Франция е на мнение, че командироването на работници с по-ниско заплащане подкопава местния трудов пазар и трудовата защита в страните с по-високи заплати. Макар командированите работници да представляват под един процент от трудещите се в ЕС, като много работят в тежкотоварния транспорт и строителството, проблемът засили разделението между бедния Изток и богатия Запад в Европа. Унгария посочи днес, че директивата на ЕС нарушава свободата на предоставяне на услуги, която се осигурява от Договора на ЕС. Будапеща допълни, че Варшава също ще оспори разпоредбата. /БТА", "date": "2018.10.04", "title": "Унгария ще оспори в Съда на ЕС директивата за командированите работници"}
{"url": "https://www.dnevnik.bg/sviat/2018/10/04/3321961_ruskite_voenni_obviniha_kompaniia_ot_sasht_v/", "text": "Руското министерство на отбраната обвини компания на Доналд Ръмсфелд (бившият министър на отбраната на САЩ в администрацията на президента Джордж Буш) в извършване на опити с неин препарат върху грузинци - в някои случаи и без съгласието им, довели до смъртта на десетки хора. Обвиненията срещу лабораторията на името на сенатора Ричард Лугар край Тбилиси дойдоха от Игор Гиоргадзе, бивш министър на националната сигурност на Грузия. На пресконференция в Москва той призова президента Доналд Тръмп да разследва случилото се в Грузия през 2015-2016 г., когато според думите му са починали първо 24, а после още 49 души. Гиоргадзе посочва, че не са разследвани причините за смъртат на тези хора, но допуска, че са правени смъртоносни експерименти върху хора. Това доста уклончиво твърдение бе подкрепено в четвъртък от руското министерство на отбраната и в частност лично от Игор Кирилов, началник на войските за радиационна, химическа и биологина защита. Той допълни, че е възможно със същия обект да са свързани епидемии в Русия от кримска треска и африканска треска по свинете. Разследването около Центъра \"Лугар\" в Грузия потвърждава опасенията за незаконна дейност на САЩ, които се опитват да заобиколят Конвенцията за забрана на биологичните оръжия, заявяват от ведомството, цитирани от РИА \"Новости\". Русия призовава Организацията за забрана на химическите оръжия (ОЗХО) да принуди САЩ да публикуват данни за разработването на биологично оръжие и опитите над хора. Пресконференцията бе дадена броени часове, след като Холандия обвини Главното управление на Генщаба на руската армия в подготовка на кибератака срещу ОЗХО, заради която от страната са били изгонени четирима руски граждани с дипломатически паспорти. Фирмата, срещу която са насочени обвиненията, е калифорнийската Gilead Sciences с над 10 000 служители и един от най-големите в света изследователи и разработчици на препарати за борба със СПИН и разлини видове хепатит. Според Гиоргадзе препаратът SOVALDI на биофармацевтичния гигант всъщност представлявал бактериологично оръжие. (Този продукт е на пазара от 2013 г. и  официално се твърди , че е помогнал на над 100 000 души по цял свят.) \"От демонстрираните документи се вижда\" - казва ген. Кирилов, \"че изпитанията за завършили с летален изход сред пациентите. При това независимо от гибелта на 24 души само през декември 2015 г., клиничните изследвания са продължени в нарушаване на международните стандарти и против желанието на пациентите. Това е довело до гибелта на още 49 души.\" Според него дори при тежки епидемии в инфекциозни отделения не отчитат толкова много смъртни случаи. SOVALDI обаче е регистриан като лекарство в Русия и там жертви няма, което според руското министерство на отбраната говорело за това, че в Грузия е раздаван не този препарат, я някаква друга токсична субстанция. Заключението на руския генерал е: \"Практически едновременна гибел на голям брой доброволци дава основание да се предполага, че в Центъра \"Лугар\" под формата н алечение е правена оценка на силно токсичен химически препарат или на биологичен агент с висока степен на смъртоносност.\" Сред представините от руснаците документи са и такива, които показвали, че част от издръжката на центъра в Грузия се поема от Пентагона, както и че към служители в него има изискване да са американски граждани с достъп до класифицирана информация.", "date": "2018.10.04", "title": "Руските военни обвиниха компания от САЩ в \"смъртоносни експерименти върху грузинци\""}
{"url": "https://www.dnevnik.bg/sport/2018/10/04/3321863_parlamentut_prie_otdavaneto_na_sportni_obekti_za_30/", "text": "Парламентът окончателно прие текста в новия Закон за физическото възпитание и спорта, който предвижда срокът за безвъзмездно отдаване на спортни обекти и съоръжения, които са държавна или общинска собственост, да се увеличи от 10 на 30 години. Този срок ще важи само в полза на спортен клуб, спортна федерация или обединен спортен клуб, регистриран като юридическо лице с нестопанска цел за общественополезна дейност. Текстът беше приет с 94 гласа \"за\" и нито един против. Освен съществуващи обекти и съоръжения за срок до 30 години ще могат да бъдат отдавани под наем и имоти, предвидени за строеж на спортни обекти и съоръжения. Заявителят на право за ползване под наем се задължава да инвестира сума, която е не по-малка от петдесет на сто от пазарната оценка на спортния обект, когато става въпрос за срок над десет години. Условието за безвъзмездно право на строеж или отдаване под наем е обектите да са \"предназначени за трайно задоволяване на обществени потребности с национално значение в областта на спорта, физическата активност и физическото възпитание\". По време на обсъжданията спортният министър Красен Кралев многократно заяви, че тази промяна засяга всички спортни клубове и целта й е да има равнопоставеност между тях. Според него държавата няма как да бъде \"по-добър стопанин\" на спортните съоръжения от клубовете и \"няма как да ремонтира 30 стадиона\". Затова по думите му има нужда от частни инвестиции в спортната инфраструктура. Сред тези, които обявиха, че очакват промените в закона, е футболният \"ЦСКА - София\". Клубът спечели конкурса за \"Българска армия\" и Панчарево и в началото на годината подписа договор за ползване на базите. Според информация на \"Дневник\" ръководството на клуба очаква да удължи срока на договора за 30 години с намерение да инвестира в модернизацията на стадиона. На базата в Панчарево вече беше направен ремонт, включващ изграждането на няколко терена. Волейболният ЦСКА също беше дал знак, че следи промените в закона с надеждата да вземе дългосрочно зала \"Васил Симов\", за да може да инвестира в ремонт. Представителят на БСП в парламентарната комисия по въпросите за младежта и спорта Весела Лечева беше сред големите противници на този текст в новия закон. Според нея с тази поправка се \"заобикаля елегантно Законът за концесиите\". Бившият председател на Държавната агенция за младежта и спорта (ДАМС) заяви, че това няма да привлича инвестиции. От ГЕРБ, които са вносители на основните текстове, отговориха, че с новия закон \"отговаряме на широкия обществен интерес\". Гласуването на второ четене на текстовете в закона ще продължи в петък.", "date": "2018.10.04", "title": "Парламентът прие отдаването на спортни обекти за 30 години"}
{"url": "https://www.dnevnik.bg/ot_vas/novini_ot_vas/2018/10/04/3320921_curkvata_ustoiala_na_bombite_na_bolshevikite/", "text": "В Ереван църквата на Светата Божия майка е построена през 13 век. Тя е устояла на земетресенията през 16 и 17 век и е била вградена в разширена църква. През 1936 г. болшевиките се опитват да взривят всички църкви и разширената църква е една от тях. Като по чудо вградената стара църква оцелява от бомбите и се появява сред отломките. Археолози и общественици протестират и я запазват за нас.", "date": "2018.10.04", "title": "Църквата, устояла на бомбите на болшевиките"}
{"url": "https://www.dnevnik.bg/kultura/2018/10/04/3321865_tvorba_na_stefan_nikolaev_shte_bude_postavena_pred/", "text": "Streetlight (от англ. улична лампа - бел.ред.) е заглавието на монументалната скулптура на българския художник Стефан Николаев, която ще бъде поставена пред входа на Гран Пале в Париж. Това е първото представяне на творба на съвременен български автор в градска среда във френската столица и се реализира в сътрудничество с парижката галерия Michel Rein, съобщиха от Sariev Contemporary. Скулптурата ще посреща гостите на международния форум за съвременно изкуство FIAC от 18 до 21 октомври. Тя наподобява свещник с височина 4 метра и по поетичен начин се позовава на една от най-важните творби на Марсел Дюшан Bottle Rack. Монументът е изработен в България от \"Марков Студио\" в Требич. \"Символът е електричеството и светлината в съвременното модерно общество. Това, което ни прави да сме повече заедно на едно место, да преодоляваме границите на пространствата и времето\", коментира пред \"Дневник\" Веселина Сариева от галерия Sariev Contemporary, която представлява художника от 2013 г. насам. \"Работата е почит към Париж - града на светлините, и почит към Дюшан - смятан за предводител на съвременното изкуство - един вид светлина за другите автори\", смята още тя. Творбата на Стефан Николаев е част от кураторската инициатива FIAC Projects, представяща скулптури и инсталации в публично пространство в историческата част около Пти Пале, Гран Пале и на авеню \"Уинстън Чърчил\" във френската столица. Скулптурата е предложена от галерия Michel Rein и е избрана с жури. Така българинът попада сред селекция от 30 автори от Европа, САЩ и Азия, между които са имена като Роза Барба, Кристиан Маркли, Уго Рондионе. \"Стефан Николаев ще има изложба в галерия Sariev Contemporary в Пловдив през пролетта на 2019 година, когато градът ще бъде Европейска столица на културата. В момента участва в изложба, посветена на скулптурата, която се открива утре, 5 октомври, в \"Кредо Бонум\". В момента тече и негова солова изложба в галерия Michel Rein, Париж, която продължава до 10 октомври\", сподели за \"Дневник\" още Веселина Сариева и допълни, че художникът е съинициатор и на предстоящ проект на пловдивската галерия, посветен на скулптура в публичното пространство.  Стефан Николаев е роден през 1970 г. в София. Живее и работи между Париж и София. Учи в Националното училище за изящни изкуства, след което продължава обучението си в Академията за изящни изкуства в Париж и прави едногодишен учебен обмен в \"Winchester School of Art\" към университета в Уинчестър, където осъщестява първата си самостоятелна изложба – Running with the King (1994). От завършаването на академията до днес, Стефан живее и работи в Париж, където създава Glassbox – стъклено пространство във френската столица, където заедно с приятели представят творци и творби на съвременно изкуство. През годините Glassbox се превръща в международна платформа и се радва на голям интерес. Принадлежи едновременно на френската и на българската художествена сцена. От 1994 до 2010 е участвал в близо 100 проекта, групови и самостоятелни изложби в различни галерии и изложбени пространства по света. По време на биеналето Цетине в Черна гора получава наградата ЮНЕСКО за изкуство през 2002 г. за проекта му Under Reconstruction. През 2007 е един от тримата автори, избрани от куратора Весела Ножарова, за да представи официалното българско участие в 52-рото биенале във Венеция. ", "date": "2018.10.04", "title": "Творба на Стефан Николаев ще бъде поставена пред Гран Пале в Париж"}
{"url": "https://www.dnevnik.bg/sviat/2018/10/04/3321963_sasht_obviniha_7_hakeri_ot_rusiia_za_globalni/", "text": "Правосъдното министерство на САЩ е повдигнало обвинения за глобални кибератаки на 7 руски граждани, които според Вашингтон са работили за руското военно разузнаване, известно с доскорошното си съкращение ГРУ. Според институцията и седмината са участници в заговор за хакерски атаки срещу системи в различни страни с цел да откраднат данни за допинг тестовете на руски атлети. Целта е била да се делегитимират международни антидопингови организации и да се действа срещу техни представители, разкрили държавната допингова програма за руски атлети. Жертви на атаката срещу антидопинговото разследване са станали 250 спортисти от 30 държави, Световната антидопингова асоциация (WADA), ФИФА и други институции. Четирима освен това са обвинени заради неуспешна кибератака срещу Организацията за забрана на химическите оръжия (ОЗХО), за  каквато съобщиха холандските власти  по-рано днес. Според кабинета и разузнаването на страната четирима руснаци, изгонени от страната през април, са опитали да проникнат в безжичната мрежа на ОЗХО, а техниката, намерена в колата им, е била използвана на три континента. Става дума за Евгений Серебряков, Алексей Моронец, Олег Сотников и Алексей Минин, които бяха споменати от Хага като извършители на кибератаката срещу ОЗХО. Другите три имена в  списъка на Министерството на правосъдието  (Иван Ермаков, Артьом Малишев и Дмитрий Бадин) са от списъка на 12 хакери от ГРУ, които специалният прокурор за \"руското разследване\" в САЩ Робърт Мюлър  обвини за проникването в сървърите  на Демократическата партия. И при седмината обвиняеми са подробно описани позициите, които те са заемали в ГРУ в периода, в който са извършвани атаките. В обвинителния акт се казва още, че \"поне от 2014 г.... до май 2018 г. включително\" представители на ГРУ са извършвали кибернападения, прониквайки в компютрите на жертви, включващи американски граждани, корпорации, международни организации и служителите им.\" Жертвите, в различни точки на света, \"включително в Западния окръг на Пенсилвания (където е съдът, издал акта - бел. ред.) и са били обект за ГРУ заради стратегическия интерес, който представляват за руското правителство.\" Операциите често са извършвани от руска територия. В много случаи \"информацията, задигната от тях, е публикувана от ГРУ като част от кампанията за \"влияние и дезинформация\", замислена, за да подрива интересите на жертвите, да подпомогне руските интереси и да наклони общественото мнение в полза на Русия.\" По-рано днес в съвместно изявление премиерите на Великобритания и Холандия, Тереза Мей и Марк Рюте, обвиниха ГРУ в \"незачитане на глобалните ценности и правила, които гарантират всеобщата безопасност\".", "date": "2018.10.04", "title": "САЩ обвиниха 7 шпиони за кибератаки заради руския допинг скандал"}
{"url": "https://www.dnevnik.bg/politika/2018/10/04/3321984_dogovorut_za_nov_iztrebitel_se_otdalechava_vuv_vremeto/", "text": "Договорът за купуване на нов изтребител за армията няма да бъде подписан до края на годината, каквито бяха първоначалните планове. Министърът на отбраната Красимир Каракачанов не се ангажира със срок кога ще бъде подписан договорът, но според него до края на година би \"станало много трудно\". След като бе изслушан от парламентарната комисия по отбрана Каракачанов обясни, че на работната група ще и е необходими двойно повече време от предвидените 14 работни дни. Документацията е обемна, а експертите по всяка вероятно ще задават допълнително въпроси по офертите. След това ще започне работа втора комисия – политико-военна, която ще води преговорите с държавите, тъй като договорът ще бъде сключен на ниво правителство-правителство. \"И четирите оферти има мегдан да бъдат подобрени\", смята Каракачанов. В понеделник в Министерството на отбраната  бяха отворени четири предложения  от три държави в процедурата за покупка на нов изтребител за армията. САЩ предлагат  нови F-16  и нови F-18, Швеция -  нов \"Грипен\"  (Gripen), а от Италия е постъпило предложение за употребявани \"Юрофайтър\". България иска да закупи нови машини, каквото е и желанието на пилотите, каза Каракачанов. Процедурата е за покупка на 8-9 изтребителя на стойност 1.8 млрд. лв. Сумата включва купуването на самолетите, средствата за наземното им обслужване, за обучение на пилотите и инженерите, въоръжението и поддръжката за 3 години. Плащането ще бъдат разсрочено за 9 години. На втория етап от проекта трябва да се купят още 8 изтребителя и тогава да се снемат от въоръжение МиГ-29. Основните фаворити за поръчката са офертата на САЩ и \"Lockheed Martin\" за нови машини F-16 - блок 72, известна като Viper (V) и тази на Швеция и Saab за нови изтребители \"Gripen\". F-16 V към момента е фаворит, но е възможно по време на преговорите Швеция да предложи 10 изтребителя за сумата, която е заделило правителството, според източници на \"Дневник\". Каракачанов очаква до края на месеца да бъдат изпратени и исканията за оферти (RFP) за нови бронирани машини за Сухопътните войски, което трябваше да стане преди месеци. Каракачанов уточни, че проектът няколко пъти е бил връщан, за да се доработва. Той очаква скоро да бъдат поискани и оферти за нови патрулни кораби. Трите договора са на стойност около 4 млрд. лв. които ще бъдат изплащани за около 10 г. Все още е не е готов проектът за закон за доброволната военна служба, няма и финансови разчети, колко ще струва това. Военните обаче очакват голям интерес. Каракачанов обясни пред депутатите от комисията, че за сега се предвиждат две центъра за обучение - в Плевен и в Сливен. Единият център ще е за Северна България, а в Сливен за Южна, но се разглежда възможността за отварянето на още. \"Ако има само 2 центъра това би могло да демотивира, ако трябва от Петрич да се ходи на обучение в Сливен\", смята Каракачанов.", "date": "2018.10.04", "title": "Договорът за нов изтребител се отдалечава във времето"}
{"url": "https://www.dnevnik.bg/sport/2018/10/04/3321938_obertan_obiavi_che_iska_da_ostane_v_levski/", "text": "Крилото на \"Левски\" Габриел Обертан обяви, че иска да остане в отбора. 29-годишният французин, чийто договор изтича след края на сезона, допълни, че скоро ще подпише нов контракт със сините. \"Започнали сме преговори. Има някои детайли за изглаждане и се надявам съвсем скоро всичко да е готово. Чувствам се отлично, усещам любовта на феновете и няма причина да искам да си тръгвам\", каза Обертан на пресконференция при награждаването му за най-добър играч за десетия кръг в Първа лига. Според французина \"Левски\" разполага със страхотен треньор в лицето на Славиша Стоянович, който в края на юли замени на поста Делио Роси. Бившият играч на \"Манчестър юнайтед\" обясни, че не е имал проблеми с италианеца. \"Ситуацията в отбора е важна за всеки играч. Миналата година беше трудна, както и последните десет години за клуба. Още е твърде рано да кажем дали ще спечелим нещо в края на сезона, но се борим и сега настроението е много по-различно в сравнение с миналия сезон\", каза още Обертан.", "date": "2018.10.04", "title": "Обертан обяви, че иска да остане в \"Левски\""}
{"url": "https://www.dnevnik.bg/sviat/2018/10/04/3321913_feisbuk_premahna_stranici_na_ricarite_tamplieri/", "text": "Социалната мрежа фейсбук е премахнала мрежа от страници на Международната общност на рицарите тамплиери, която има милиони последователи и проповядва войнствена защита на християнската култура. Това съобщи англоезичното издание на Балканската мрежа за разследваща журналистика (BIRN) \"Болкан инсайт\". Поне 14 страници, свързани с \"тамплиерите\" в разследване на BIRN и Би Би Си, са премахнати. Организацията Knights Templar International (KTI), която се обявява в защита на \"християнските общности и принципи\", неведнъж е твърдяла, че мрежата ѝ е помогнала за избирането на Доналд Тръмп за президент на САЩ и за гласуването на референдума за Брекзит във Великобритания. Организацията пише за референдума за \"семейството\" в Румъния и за намалелия брой аборти в Русия напоследък. През последните години тя предизвика многобройни критики, след като защитаваше (и дори доставяше техника) на  българските \"ловци на мигранти\"  и косовските сърби в опит да ги поощри за конфликт с албанците. С организацията, избрала името си в чест на ордена от времето на Кръстоносните походи (но без връзки с Ватикана), се свързва и името на  шотландския крайнодесен активист  Джим Доусън. Преди повече от две години той патрулирал с паравоенни групи по българско-турската граница. Според BIRN и той, и KTI все повече използват Белград за медийната си дейност от 2016 г., когато Доусън е изгонен от Унгария. Преди това страната е ключова за дейността на на \"тамплиерите\". Такива дейности включват заснемане на видеоклипове, помощ за създаване на уебсайтове на крайнодесни активисти и обучения за успех в \"информационната война\".", "date": "2018.10.04", "title": "Фейсбук премахна страници на \"рицарите тамплиери\", активни и на Балканите"}
{"url": "https://www.dnevnik.bg/analizi/2018/10/04/3321980_kolektivnata_lipsa_na_vkus/", "text": "Вкусът е нещо, което се смята за субективно, по-скоро лично, отколкото колективно. Възгледите за вкуса са различни - от доста комплексни и непроницаеми до по-прости и очевидни. Въпросът в случая е друг. Не какво е вкусът, а как изглежда неговото отсъствие. И може ли вкусът, или неговото отсъствие да бъдат не лични неща, а колективни, общностни. Още по-просто казано, притежаваме ли колективна интуиция да се обграждаме с хубави неща и да изграждаме хубава среда или не. Ако погледнем българската градска среда, отговорът е по-скоро не. И все повече си даваме сметка за тази липса, както гневът от настилката в градината на \"Свети Седмочисленици\" в София показа. Българските селища - големи и по-малки градове - са осеяни със сгради и други форми - които лесно могат да се определят като грозни. Надстройки, кули, странно стърчащи еркери, тъмни стъкла, PVC дограма на стари и не толкова стари сгради Причините изглежда са две. Първо, разюзданото ново богатство. Второ, естетически припряната бедност. Много хора биха добавили корупцията. Корупцията обаче може да ти открадне парите, но трудно може да те накара да се обградиш с грозни неща. Италия, високо корумпирана страна, е добро доказателство за това. Градската среда в България се е развивала, общо взето, в условията на три режима. Османски, австро-унгарски и комунистически. (Говоря само за архитектурни и градоустройствени режими.) Османският и комунистическият са в голяма степен наложени, Австро-унгарският е по-скоро избран, самоналожил се. Освен спецификата на сградите и градоустройството от османския и от комунистическия режим тези времена се характеризират и с властово и икономически наложена дисциплина на строителство. но в същото време и не разрешаваше много неща. Османските години налагаха друг тип ограничения. Тези ограничения силно обуздаваха архитектурната разюзданост, но също така ограничаваха и развитието на вкуса. Австр-унгарският архитектурен режим формираше вкус, но той просъществува не много дълго и се развиваше в една относително бедна среда. Затова днес обикновени сгради от началото на ХХ век ни се струват уникални паметници на културата, макар и да не са. (В момента в Музея на София може да видите интересна изложба, която представя виенските и чешки архитекти, внесли европейския облик на София.) Когато последният режим, комунистическият, внезапно и неочаквано за всички се разпадна, ние останахме без строителните и предприемаческите забрани, но и без норми на колективен вкус. Бледият спомен от австро-унгарските правила беше напълно изветрял, представата за градска култура и благоденствие се беше формирала от сръбската телевизия, Кореком, някой и друг филм, стари броеве на списания от типа на Бурда или Щерн и чуждестранни командировки на малцина, за които грозните интериори на българските посолства по света бяха норма за желан стандарт. Разпадът на комунизма ни завари и бедни. Дълбоко необразован, но и отхвърлил селския си корен, комунистическият елит беше изградил поприкрити, но грозни сгради, в които живееше или ходеше на почивка. Днешният Национален исторически музей е пример за този стил. Най-видимият пример е вероятно НДК. По едно време в центъра на София се беше появил \"Минералсувенир\", триетажен магазин срещу Руската църква, който предложи на обикновения гражданин дребни отломки от тягостното благоденствието на комунистическата резиденция. Оттам към хората потекоха пепелници от евтин сивкав мрамор, дебело лакирани масички със сребърни и златни (на цвят) лайстни и плотове от евтин сивкав мрамор, шкафчета с тук-там вградени орнаменти от ... евтин сивкав мрамор. Мраморът, в 9 от 10 случая по принцип неподходящ материал, лакираните дъбови масички, огромните тежки фотьойли с тъмна тапицерия от лъскави пластмасови влакънца продължават да живеят в много държавни учреждения и в сърцата на много поръчители, архитекти и крайни изпълнители. Всички тези форми водят волен живот в домашната и градската среда, необезпокоявани от никого. Проблемът е тяхната жизнеспособност. Пепелниците и масичките не само ги има, те се множат, израждат и разрастват. Като ракови клетки, които са в състояние да превземат цялото тяло, а в случая с града - площади, улици, обществени и частни сгради. Те тровят и наследената среда. Достатъчно е да видите как се реставрира и строи в Мелник или Стария Созопол, как изглеждат морските курорти или да се вгледате в градоустройствения, архитектурен и интериорен кошмар на Банско и ще усетите болезнено заразата. Те са основно свързани с новата вълна от частни публични пространства (ресторанти, барове, споделени офиси) с интереса към селската къща и с някои от най-новите офис сгради. В селската къща, зарязана или извратена в стила на \"битовия кът\" в годините на комунизма, се крият норми и форми, които са свързани с нещо, което можем да наречем колективен вкус. Някои нови сгради прескачат в бъдещето със своите норми. Новата вълна ресторанти демонстрират удивително модерно чувство за интериор. Дали обаче тези лъчи ще доведат до поява на по-остра чувствителност към градската среда е трудно да се каже. Засега може преди всичко да говорим, спорим, гадаем и да се надяваме.", "date": "2018.10.04", "title": "Колективната липса на вкус"}
{"url": "https://www.dnevnik.bg/bulgaria/2018/10/04/3322025_gerb-sofiia_opredeli_iskaneto_za_ostavkata_na/", "text": "В София екипът на кмета Йорданка Фандъкова реализира едни от най-мащабните цялостни ремонти от десетилетия. Сред тях е и ремонтът на зоната на ул. \"Граф Игнатиев\". Всеки софиянец знае какво беше състоянието на улицата преди ремонта. Затова и искането на оставка, затова че се работи, от партиите \"Демократична България\" и ДСБ, е обикновена политическа истерия, се казва в позиция на софийската организация на ГЕРБ. От структурата смятат, че е скандално обвинения за корупция, безотговорност и некадърно управление да идват от представители на тези, които носят отговорност за най-големия погром в най-новата история на София. \"Точно тяхното управление беше станало синоним на продажби и приватизация на детските градини на София, на скандалните заменки на знакови имоти срещу панелни апартаменти. Ако трябва да припомняме конкретика, можем да призовем Магдалена Малеева от \"Демократична България\" да каже от личен пример срещу колко панелни апартамента в крайните квартали на София е получила тенис кортовете в Борисовата градина\", се казва в позицията. От ГЕРБ-София завършват, че не приемат поучения и съвети от хора, \"които са доказали своята арогантна управленска немощ\". \"На колегите от \"Демократична България\" препоръчваме преди да дават оценки за работата на столичния кмет и неговия екип, първо да се явят на избори, да спечелят мнозинство и тогава да дават или реализират управленски решения\", се казва още в позицията.", "date": "2018.10.04", "title": "ГЕРБ-София определиха искането за оставката на Фандъкова като политическа истерия"}
{"url": "https://www.dnevnik.bg/sport/2018/10/04/3321994_sautgeit_udulji_dogovora_si_kato_selekcioner_na/", "text": "Селекционерът на английския национален отбор по футбол Гарет Саутгейт подписа нов договор. 48-годишният треньор удължи контракта си до края на световното първенство в Катар през 2022 г. \"Много съм щастлив, че получавам възможността да водя националния отбор в следващите два големи турнира - европейското първенство през 2020 г. и световното през 2022 г.\", каза Саутгейт. Досегашният договор на бившия национал изтичаше след Евро 2020. Още след неочаквано доброто представяне на световното в Русия, на което Англия завърши на четвърто място, Футболната асоциация (ФА) даде ясен знак, че  иска да удължи контракта на Саутгейт . Според Би Би Си заплата на бившия полузащитник е увеличена с 50% до 3 милиона паунда на година. \"Тази работа е изключителна привилегия и огромна чест. Да почувствам от първа ръка колко обединена беше нацията около отбора това лято бе нещо наистина специално. Ще бъде страхотно да видим колко далеч може да стигне този млад отбор\", каза още Саутгейт. Той беше назначен за временен селекционер след през септември 2016 г., когато Сам Алърдайс беше уволнен след скандал за корупция. Пред това Саутгейт беше начело на младежкия национален отбор на Англия от 2013 г. Футболната асоциация продължи търсенето на селекционер, но в края на 2016 г. реши да даде шанс на Саутгейт да води представителния тим за постоянно. \"Подписването на дългосрочен договор с Гарет винаги е било приоритет за нас. Той се представя изключително добре и вдъхна вяра у всеки, че Англия отново може да се конкурира на световната сцена\", каза изпълнителният директор на ФА Мартин Глен.", "date": "2018.10.04", "title": "Саутгейт удължи договора си като селекционер на Англия до 2022 г."}
{"url": "https://www.dnevnik.bg/sport/2018/10/04/3321850_manchestur_siti_smenia_putia_si_kum_anfiild_sled/", "text": "Манчестър сити\" ще пътува до стадиона на \"Ливърпул\" \"Анфийлд\" по различен маршрут през уикенда. Двата тима се изправят един срещу друг в неделя в пряк дуел за първото място във Висшата лига, а мярката се предприема заради  инцидентите от април . Тогава двата тима играха в полуфиналите на Шампионската лига, а преди двубоя, в който \"Ливърпул\" беше домакин, автобусът на \"гражданите\" беше атакуван от феновете на червените. Преди мача фенове хвърляха бутилки и димки при пристигането на \"гражданите\" на \"Анфийлд\". Тогава човек от екипа на \"Манчестър сити\" публикува видео от автобуса по време на атаката. Клипът показа как към превозното средство летят бутилки и предмети. При пристигането на стадиона пък Хосеп Гуардиола вдигна палец и иронично благодари на полицията и стюардите, че са се погрижили за здравето на отбора му. Впоследствие  \"Ливърпул\" спечели убедително с 3:0 срещата . Сега \"гражданите\" са избрали друг маршршут към стадиона, за да не преминават от мястото, където бяха атакувани. Освен това полицията в Мърсисайд е взела мерки, като са ангажирани и допълнително служители. \"Подготвени сме за действия и сме в контакт с феновете на двата клуба\", коментираха от полицията. След атаката през миналата година феновете на червените бяха критикувани и от мениджъра Юрген Клоп. Той дори  нарече тези, които са хвърляли предмети по автобуса на \"гражданите\" - \"идиоти\" . Предстоящият мач между двата най-добри отбора от Висшата лига за миналия сезон е чакан с нетърпение не само заради инцидентите от април, но и защото делят първата позиция с по 19 точки.", "date": "2018.10.04", "title": "\"Манчестър сити\" сменя пътя си към \"Анфийлд\" след нападението от феновете на \"Ливърпул\""}
{"url": "https://www.dnevnik.bg/sviat/2018/10/04/3322072_ruski_haker_e_opital_da_stigne_do_novi_iadreni/", "text": "Един от седемте руснаци, които САЩ обявиха днес за руски шпиони и ги обвиниха в заговор за хакерски атаки, е опитал да се добере до ядрени тайни на енергийната компания \"Уестингхаус илектрик\". Според министерството на правосъдието човекът, известен под името Иван Сергеевич Ермаков, е правил \"техническо разузнаване\" на компанията още на 20 ноември 2014 г. Той е получил достъп до IP-адреси, доймени и мрежови портове. Освен това хакерите са изследвали как да получат данни за служителите на компанията и опита им в изследвания за ядрената енергетика. Според обвинителния акт от четвъртък Ермаков и съучастниците му за регистрирали фалшив домейн и интернет сайт с цел да имитират сайта на \"Уестингхаус\". Това е метод, при който при самото отваряне на фалшивия сайт и вписването в него на паралите за достъп, те биват препращани към оригиналния сайт, но хакерите научават как се влиза в него. Те са разпратили и електронни съобщения до пощите на поне петима служители, чрез които са се опитали тайно да измъкнат информация чрез т.нар. фишинг. Двама са отворили \"заразените\" линкове в съобщенията.", "date": "2018.10.04", "title": "Руски хакер е опитал да стигне до нови ядрени технологии на \"Уестингхаус\""}
{"url": "https://www.dnevnik.bg/sviat/2018/10/04/3322088_rumuniia_registrira_pochti_1000_ognishta_na_afrikanska/", "text": "Румънската Национална санитарно-ветеринарна служба съобщи днес, че в момента в страната има 980 огнища на африканска чума по свинете в 240 населени места в 13 окръга, а до момента заради болестта са унищожени общо 343 662 прасета, съобщи информационният сайт Зиаре. Най-много огнища на болестта има в югоизточния окръг Тулча - 564, от които пет са в търговски ферми, в окръг Яломица има 122 огнища, в Браила - 83 огнища, в Констанца - 79 огнища. До момента са били обезщетени 5916 собственици, а общата стойност на изплатените обезщетения в 64 040 810 леи. Присъствието на вируса на африканската чума по свинете беше регистрирано за първи път на 31 юли 2017 г. в северния окръг Сату Маре. /БТА", "date": "2018.10.04", "title": "Румъния регистрира почти 1000 огнища на африканска чума"}
{"url": "https://www.dnevnik.bg/bulgaria/2018/10/04/3322079_edna_chetvurt_ot_bulgarite_v_trudosposobna_vuzrast/", "text": "Общо 23% от българите в трудоспособна възраст (от 18 до 64 години) обмислят временно или трайно да си потърсят работа в чужбина. Това показват резултатите от национално представително социологическо проучване, направено по поръчка на фондация \"Фридрих Еберт\" от агенция \"Сова харис\", съобщи БНР. То е извършено в периода 1 - 8 септември 2018 година. Изпълнителният директор на \"Сова харис\" Васил Тончев обясни, че това не означава, че хората ще напуснат България, а че обмислят подобна стъпка. 54% от тях обаче казват, че имат опит с работа в чужбина, а около 25% - че се справят и с езика. \"Основната причина, заради която напускат, е трудовото възнаграждение - 95% го казват. Проблемът го има във всички източноевропейски страни, но като че ли вече там характеристиките са други и мотивите са други, а има и обратната тенденция, т.е. ние и там сме с няколко стъпки назад\", каза Тончев. 32% смятат, ако напуснат България, да го направят за над 5 години. 85% от анкетираните биха потърсили работа в страна от ЕС.", "date": "2018.10.04", "title": "Една четвърт от българите в трудоспособна възраст обмислят да търсят работа в чужбина"}
{"url": "https://www.dnevnik.bg/kultura/2018/10/04/3321957_cheshkiiat_pisatel_ian_novak_predstavi_v_sofiia/", "text": "Победата е важна, но приятелството е още по-важно\". С това изказване на чехословашкия бегач Емил Затопек, издателят на издателство \"Жанет 45\" Манол Пейков откри представянето на най-новата книга на чешкия писател и сценарист Ян Новак - графичната новела \"Затопек - Не можеш ли повече, ускори темпото\". Събитието се проведе вчера в Чешкия център в София, по чиято инициатива се осъществява издаването на книгата в България. На него присъстваха както самият автор, така и художникът и журналист Антон Стайков, който разказа подробности около графичното оформление на комикса. Рисунките в него се дължат на музиканта и комикс художник Яромир Швейдик, който се представя с прякора Яромир 99. След представянето си в столицата, графичната новела ще бъде показана днес в Пловдив, а утре в Русе. Повече за събитието прочетете  тук . Книгата е преведена от Васил Самоковлиев, а по повод жанра й Новак се пошегува, че това ще остави на критиците да го определят. \"Комиксът е медия, която все още в България едва си проправя път, но е медия с изключителни възможности.\", каза Пейков. Според Антон Стайков графичната новела е добър и лесен начин една история да достигне по-лесно до различни публики, тъй като представя събитията в картинен и сбит вид. \"Чешкият локомотив\" Бегачът на дълги разстояния Емил Затопек е наричан \"Чешкият локомотив\". Той е единственият състезател, който печели три златни медала по време на една олимпиада - олимпиадата в Хелзинки през 1952 г., а дисциплините, в които е шампион, са бягане на 5 хил. метра, на 10 хил. метра и маратон. На 29 годишна възраст Затопек е световен рекордьор, с една загуба от последните си 70 състезания. С известанта фраза на бегача \"Победата е важна, но приятелството е още по-важно.\", Пейков разказа, че Затопек е бил приятел с повечето си противници. Един от тях е бегачът на средни и дълги разстояния - австралиецът Рон Кларк, на когото чехът подарява единия от златните си олимпийски медали. Въпреки че Кларк успява да се движи по стъпките му, той никога не успява да вземе златото на олимпиада. Сценаристът и писател Ян Новак Ян Новак е роден в Чехословакия и на 16 години емигрира в Америка, където завършва своето образование. След като живее 38 години в САЩ той решава да се върне в родината си и от 10 живее там. От 15 годишен знае, че ще стане писател, а първата си книга посвещава на историята на баща си. Само преди година печели най-престижната награда за литература в Чехия с романа си \"До тук добре\", който разказва за история, която се случва по време на Студената война. За историята на Затопек той пише сценарий за филм, но след това решава да го превърне в комикс и се свързва с един от най-добрите художници в тази област Яромир Швейдик, на когото му отнема една година, за да направи рисунките. Книгата е издадена вече в Чехия, Португалия, Германия и Франция. Мястото, на което Новак обича да се връща е Венеция, а за вдъхновението казва: \"Това е нещо съвсем интуитивно - историите просто ме намират и ме сграбчват.\"", "date": "2018.10.04", "title": "Чешкият писател Ян Новак представи в София графичната си новела \"Затопек\""}
{"url": "https://www.dnevnik.bg/sport/2018/10/04/3322090_vtora_zaguba_uslojni_zadachata_na_ludogorec_v_liga/", "text": "Лудогорец\" допусна втора загуба в групите на Лига Европа. Българският шампион отстъпи с 0:1 при гостуването си на \"Цюрих\". Швейцарците стигнаха до успеха с късен гол на Виктор Палсон. Той отбеляза с глава след ъглов удар в 84-ата минута. В другата среща от групата \"Байер\" (Леверкузен) се наложи с 4:2 срещу АЕК (Ларнака). Германците и \"Цюрих\" са начело с по шест точки, а \"Лудогорец\" и кипърците са без точки. В следващия си мач българският отбор гостува на АЕК на 25 октомври. Мачът в Швейцария беше оспорван, равностоен, но с малко интересни положения пред двете врати. С по-голяма настоятелност и старание \"Цюрих\" съумя да стигне до важната победа. \"Лудогорец\" беше далеч от добрите си дни и не игра на познато ниво. Пауло Аутуори започна със състава, с който излезе срещу \"Байер\", като единствената разлика беше включването на Брандао вместо Клаудиу Кешеру в нападението, след като румънецът получи контузия. Домакините имаха възможност да поведат, но след мощен удар от фаул топката мина покрай гредата. \"Лудогорец\" направи хубава атака в 25-ата минута, когато Брандао пусна към влизащия на скорост Марселиньо, но той не отигра добре. \"Лудогорец\" започна устремено втората част. В 53-ата минута Марселиньо получи вдясно и стреля, но не беше точен. Малко след това Натанаел отправи силен удар от далеч, а топката мина встрани. Аутуори потърси подобряване на играта с пускането на Шверчок, Горалски и Мей Махлангу, но това не се получи. В 84-ата минута Козмин Моци върна лошо към вратаря Ренан и се стигна до ъглов удар. След късо изпълнение топката беше центрирана в наказателното поле и Палсон с глава вкара.", "date": "2018.10.04", "title": "Втора загуба усложни задачата на \"Лудогорец\" в Лига Европа"}
{"url": "https://www.dnevnik.bg/photos/2018/10/04/3321561_fotogaleriia_svetovnite_snimki_na_denia_-_4_oktomvri/", "text": "Изригване на вулкан в Индонезия.", "date": "2018.10.04", "title": "Фотогалерия: Световните снимки на деня - 4 октомври 2018 г."}
{"url": "https://www.dnevnik.bg/sport/2018/10/04/3322099_sudut_pridviji_s_krachka_napred_procedurata_svurzana_s/", "text": "Върховния касационен съд придвижи с крачка напред процедурата, свързана с казуса за плащането по търга за активите на фалиралия ПФК ЦСКА АД. Съдът отхвърли жалбата на Атанас Борносузов срещу разпределението на парите. Търгът беше спечелен от \"Ред енимълс\". Фирмата, свързана със собственика на \"ЦСКА - София\" Гриша Ганчев, спечели с предложение от 8 млн. лева. След изчистване на всички възражения започва да тече седемдневен срок, в който сумата трябва да бъде платена. Ако това не стане, ще бъде даден срок за плащане на лицата, представили следващото по ред предложение в търга, което е за около 2 млн. лева. Преди седмица втородивизионният \"ЦСКА 1948\" обяви, че се е договорил с носителите на втората оферта в търга, без да посочва никакви подробности. \"Финансовата структура за реализиране на сделката е обезпечена и няма да се отрази негативно върху оперативния бюджет на клуба\", заявиха от клуба. \"Дневник\" потърси за коментар синдика на фалиралото дружество Дора Милева, но тя не отговори на обажданията. Преди година административният директор на \"ЦСКА - София\"  Милко Георгиев каза, че Ганчев ще плати с удоволствие парите за активите, но се чака приключване на процедурата . Сумата от 8 милиона лева е почти пет пъти над тази, на която бяха оценени активите - 1 646 325 лева. В пакета най-голяма тежест имат емблемите на ЦСКА - 971 705 лева, както и няколко имота край морето и в Панчарево, които са оценени на 490 410 лева. Именно с имот край Бяла беше свързан друг казус около активите. Бизнесменът Вълкан Стойновски заяви преди време, че е спечелил дело за собствеността на имотите, включени в общия пакет, предложен на търга и претендира, че те не трябва да бъдат включвани в общия пакет с активите. Тогава  Милева заяви, че нов търг няма да се прави . По думите на Георгиев Ганчев би платил, но преди това трябва синдикът Милева да представи \"чисто удостоверение за тежести\" на имотите, които бяха включени в търга за активите.", "date": "2018.10.04", "title": "Съдът придвижи с крачка напред процедурата, свързана с активите на ПФК ЦСКА АД"}
{"url": "https://www.dnevnik.bg/sport/2018/10/04/3322095_juventus_podkrepi_kristiano_ronaldo_v_razgara_na/", "text": "Ювентус\" оказа подкрепа на звездата си Кристиано Роналдо в разгара на разследването срещу него по обвинения в изнасилване. Италианският шампион поздрави португалеца за професионализма му. \"Кристиано Роналдо показа в последните месеци отличните си професионализъм и отдаденост, които са оценени от всички в \"Ювентус\", написаха от клуба в \"Туитър\". \"Бианконерите\" посочват, че събитията, които са отпреди близо десет години, не променят това мнение, \"споделяно от всеки, докоснал се до този велик шампион\".  Преди дни  полицията в Лас Вегас обяви, че е подновила разследване  за сексуално насилие от 2009 г. Според обвиненията, които бяха публикувани първо в германския вестник \"Шпигел\", 33-годишният футболист е изнасилил американката Катрин Майорга в хотелска стая в Лас Вегас. \"Категорично отричам обвиненията срещу мен. Изнасилването е ужасно престъпление, което противоречи на всичко, което съм и в което вярвам\",  се казва в изявлението на Роналдо в социалните мрежи . Нападателят остана извън състава на Португалия за мача с Полша от Лигата на нациите и за приятелската среща с Шотландия.", "date": "2018.10.04", "title": "\"Ювентус\" подкрепи Кристиано Роналдо в разгара на кризата"}
