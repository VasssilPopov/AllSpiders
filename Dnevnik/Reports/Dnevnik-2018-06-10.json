{"url": "https://www.dnevnik.bg/sport/2018/06/10/3197962_nyovil_otmukna_rali_sardiniia_sus_sedem_deseti_ot/", "text": "Победата в рали \"Сардиния\", седми кръг от сезона в Световния рали шампионат (WRC) беше решена от по-малко от секунда. Развръзката дойде в последния етап, след който Тиери Ньовил изпревари световния шампион Себастиен Ожие със седем десети от секундата. Ньовил започна посления ден от ралито с пасив от четири секунди, но спечели и четирите скоростни отсечки в неделя. Успехът е трети за Ньовил от началото на сезона, след като преди това той триумфира в рали \"Швеция\" и рали \"Португалия\". Благодарение на двете си поредни побед белгиецът събра 149 точки и води в генералното класиране. Авансът на Ньовил обаче е 27 точки вместо 9, защото Ожие получи наказание. Тимът на французина \"М-Спорт\" допусна грешка като го пусна да стартира в предпоследния етап без пътна карта и така Ожие беше лишен от точките, които спечели в ралито. \"Дадох буквално всичко от себе си в този последен ден, знаех че няма да е никак лесно. Преди последния етап разликата беше много малка и си казах, че тръгвам за победа, нищо друго. Вярвах и не спирах да натискам\", каза Ньовил. Денят започна с първо преминаване на Кала Флумини (14.06 км), след което Ньовил стопи само осем десети от секундата от преднината на съперника си. В 18-ия етап той навакса още 1.8 секунди, а след второто преминаване на Кала Флумини авансът на Ожие вече беше 0.8 секунди. Последният пауър стейдж беше много драматичен, след като след първата контрола Ожие имаше малка преднина пред съперника си, но във втората по-технична част пилотът на \"Хюдай\" премина по-добре и завърши с 1.5 секунди аванс, което му донесе победата в ралито с 0.7 секунди. Трети в етапа завърши От Танак, докато друг пилот на \"Тойота\" се качи на подиума – Есапека Лапи. Следващият старт за сезона е рали \"Финландия\" между 26 и 29 юли. До края на сезона остават шест състезания.", "date": "2018.06.10", "title": "Ньовил отмъкна рали \"Сардиния\" със седем десети от секундата пред Ожие"}
{"url": "https://www.dnevnik.bg/kultura/2018/06/10/3186598_otkus_ot_morska_kniga_ot_morten_stryoksnes/", "text": "\"Мръдни, Ишмиъл. Помести се, Йона. Направете място за един разказ за риби, шеговит и фантастичен, странен и меланхоличен, който следва да заеме полагащото му се място сред класическите екзистенциални разкази за обитателите на океанските дълбини.\" Хамптън Сайдс, автор на \"В царството на леда\" Мортен Стрьокснес (роден 1965 г.) е норвежки интелектуалец, историк, фотограф и писател. След като завършва образованието си в Осло и Кеймбридж, Стрьокснес се занимава с журналистика. Пише репортажи, есета, портрети, колонки и рецензии за повечето водещи норвежки вестници и списания, и е чест участник в разнообразни публични дебати. Стрьокснес е автор на осем книги с литературни репортажи и съавтор на още няколко. През 2010 г. излиза книгата му \"Убийство в Конго\", разказ за събитията, свързани с двама норвежци, Тьостолв Моланд и Йошуа Френч, в Конго, и процеса срещу тях. Мортен Строьокснес е носител на редица награди, сред които Награда Språkråd (2011), Награда Brage (2015), Наградата на норвежката критика (2015), Наградата на норвежките блогъри (2015) и немската Награда за най-вълнуваща книга на познавателна тематика (2017), в чието жури влизат водещи журналисти и изследователи. До момента \"Морска книга\" е издадена на 22 езика. Отзиви за \"Морска книга\": \"Всяка страница изглежда като шкаф, пълен с рядкости, с изненади, от които ти увисва ченето, с кюлчета мъдрост и дивни прозрения. Възхитително написана и съвършено пристрастяваща.\" Майкъл Финкел, автор на \"Странник в гората\" \"Много повече от приключенска книга. Морска книга отдава почит на свирепия Луфутен и островните обитатели, някогашни и днешни. Изящна и интелигентна книга, в която реалност и въображение вървят ръка за ръка.\" NRC Handelsblad \"Ерудицията на Строькснес, превъзходният му стил и интелигентният му поглед към екологията ни припомнят онези омайни мигове, в които сме гледали филмите на Кусто, преди да се гмурнем в 20 хиляди левги под водата или Моби Дик. В това е чарът на тази вълшебна книга: възрастните, към които е насочена, незабавно са превърнати в деца.\" Le Figaro превод Мария Змийчарова Насред Вестфюрен моля Хюго да намали скоростта, за да си сваля термо дрехите. Никога досега не ми се е случвало по тези места топлината да е проблем. Луфутвеген се е приближил, но заради мъглата сякаш чезне, сякаш планините се размиват или стопяват. Веднага след като Хюго отново подкарва лодката, забелязвам воден стълб, който се издига право нагоре от водата, на много километри пред нас, пò към щирборда. Обръщам се и го посочвам на Хюго, който кимва и дава газ. Бързо приближаваме нещо като ниско, излъскано от вълните островче, което проблясва на слънцето. Но ние сме в открито море, тук няма oстровчета, да не говорим, че това пред нас се движи. Вече видяхме няколко морски свине, но това очевидно е нещо съвсем друго. Хюго поч ва да разсъждава на глас: – Едно е сигурно – не е малък ивичест кит. Може би стадо гринди? Намираме се на няколкостотин метра разстояние, когато Хюго осъзнава, че и второто му предположение не може да е вярно. Това пред нас няма гръбна перка, каквато имат гриндите. И не е никакво стадо, а едно единствено огромно животно. За част от секундата ми минава мисълта дали не е подводница. Тялото на Хюго е напрегнато, а погледът – съсредоточен, устата – отворена, докато трескаво прелиства каталога с различните китове в главата си. Само на стотина метра от животното сме, когато той възкликва: – Това е кашалот! Над водата се показва гърбът на най-големия от зъбатите китове. Докато го приближаваме, кашалотът започва да се извива. На трийсет метра от него сме, когато за последен път издишва през духалото си, а после забива глава дълбоко във водата. Гърбицата и опашката се издигат право нагоре, иконични като скална рисунка, преди морето отново да се затвори над тях. Няма го китът, сякаш някой го дръпна като с връв и дълбините го засмукаха. Хюго гаси мотора. Вече близо петдесет години плава по моретата, а във Вестфюрен излиза толкова често, че почти може да се брои за част от местната фауна. През това време е видял какво ли не. Стадата гринди са почти рутинна гледка, да не говорим за малките ивичести китове, делфините или морските свине. Но за всички тези години Хюго нито веднъж не е виждал кашалот. Сега остава само да чакаме. Защото макар че кашалотът може да задържа дъха си до деветдесет минути, по-дълго от всяко друго същество с бели дробове, все някога трябва да се покаже отново. Кашалотът (Physeter macrocephalus) e не просто най-едрият хищник в света. Той е най-едрият хищник, живял някога. Забравете тиранозавър рекс, мегалодона или кронозаврите. Кашалотът е и по-тежък, и по-дълъг. Почти никое животно, изчезнало или съвременно, включително и най-големите китове, не може да се мери с него. Животното, което ние видяхме, беше самец единак, около двайсет метра дълъг и тежък над петдесет тона. Двата пола се различават доста. Женските тежат само една трета от теглото на мъжките и са стадни животни, които се грижат за малките – своите и на другите женски в групата, които са се гмурнали да търсят храна. Младите мъжкари също плуват в общи групи. Когато наближат трийсет години, пубертетът свършва. Мъжкият кашалот се е наобщувал за цял живот. От този момент нататък той тръгва сам из световните морета. Китът, който ние видяхме, може да е дошъл чак от Антарктическия океан. Ако срещне стадо женски, може и да се чифтоса с някоя от тях, но веднага щом приключи, изчезва. Случва се кашалоти да проявят агресия дори при среща с представители на собствения си вид. Може би сексуалната фрустрация кара самците да се бият, дори и когато са привидно спокойни. Разгоненият кашалот беснее като разгонен слон, казва Хюго. Кашалотът, който изчезна в дълбините, може би е на лов за главоноги или за гигантски калмари, които достигат тегло до петстотин килограма. По пътя си надолу кашалотът може да захапе главоногото и да го запрати към дъното. А ако не открие нищо при спускането си, пробва отново на връщане обратно нагоре. На дъното се изляга по гръб и на фона на слабата светлина от повърхността оглежда водите над себе си за силуети. Или използва сонарната система в предната част на главата си, за да локализира пасажи риба или главоноги. Ако открие нещо интересно, се спуска към плячката и я поглъща – устата му е достатъчно голяма, за да захапе лодката, в която се намираме с Хюго, напречно. По кожата на изхвърлени на брега кашалоти неведнъж са наблюдавани дълбоки рани от засмукване, някои с диаметър двайсет сантиметра. Никой човек не е ставал свидетел на битката между гигантски калмар и кашалот, но билетите за подобно зрелище биха се разграбили за отрицателно време. Гигантският калмар, който дълго време бил смятан за плод на нечие въображение, не само има осем пипала, всяко от които може да достигне осем метра дължина, но и противна костна човка, която може да строши почти всичко. Според Жул Верн пипалата на това чудовищно изчадие са като косите на Фурия. А да срещнеш погледа им не би било трудно, защото кръглите им очи са огромни и нямат клепачи, така че никога не мигат. В предната част на главата на кашалота се намира най-големият звуков орган в животинския свят. Теглото само на този орган може да стигне десет тона. Цъкащите звуци, които произвежда, са измерени до 230 децибела, равносилни на изстрел с пушка на разстояние десет сантиметра от ухото. Тези тежки трясъци ги издават мъжките, женските говорят по-бързо, в нещо като морзов код. Кашалотът е еволюционният шампион тежка категория и човек би предположил, че си плува най-спокойно с огромен сребърен колан на кръста. Но дори и той има врагове. Кашалотите се плодят по-малко от всички други китове и са им необходими много години да отхранят, изучат и опазят малките си. Бебетата и ранените животни са потенциална плячка за стада косатки или гринди. Затова кашалотите използват така наречената формация \"маргаритка\", при която всички възрастни животни се подреждат в кръг около малките и така далеч по-бързите и подвижни косатки не могат да изолират уязвимите животни от стадото, което би означавало краят им. \"Пазачите\" при нужда се извъртат и използват зъбите и опашките си като оръжия срещу нападателитe. Кашалотите могат да се гмуркат на дълбочина до близо три хиляди метра, което е рекорд при бозайниците. На подобна дълбочина налягането буквално смазва белите дробове. В главата на животните има голяма камера за изравняване на това огромно налягане, като спермацетът се охлажда, втвърдява се и става по-плътен по пътя надолу към дъното. В близост до повърхността той се стопля и втечнява, което улеснява плаваемостта на кита. До откриването на синтетичните заместители на спермацета преди около сто години, той е бил най-скъпото от всички масла – чисто, прозрачно и ароматно. В главата само на един едър екземпляр може да има до две хиляди литра спермацет. От тази бледорозова, подобна на восък или сперма течност се правели най-качествените свещи, сапуни и козметика. Спермацетът се е използвал и за смазване на най-скъпите фини инструменти. И други части на това животно също били много ценени. От един-единствен кит може да се добият десетки тонове месо и мас, а огромните зъби били ценни колкото слоновата кост. Казват, че китоловците дори си шиели дъждобрани от кожата на огромния пенис. Кашалотът безспорно е надарен, но не само в това отношение – той има най-големия мозък от всички животни, обитавали някога земята. Мозъкът на кашалота тежи шест пъти повече от човешкия. Пенисът му – няколкостотин пъти повече. На всичкото отгоре в храносмилателната система на кашалота се отделя амбра. Именно тя е била най-ценното от целия кит, защото била използвана в парфюмерията, а мнозина ѝ приписвали и всякакви чудодейни свойства. Навремето, когато откриели амбра да се носи по повърхността на водата или изхвърлена на брега, хората смятали, че това са плюнките на морските змии. Хюго също е намирал амбра – която наричали китов кехлибар – след отлив. Описва я като сиви буци, подобни на восък и с много особен, сладникав аромат. Кашалотите били много търсени и съответно масово избивани, така че видът бил сериозно застрашен от изчезване. В морето край Анденес систематичният лов на кашалоти продължил чак до края на 70-те години на ХХ век. Преди навлизането на харпуните с гранати китоловците използвали обикновени дълги харпуни, които пробождали кита от край до край и се законтряли с куки. Не всички успявали да ги изтеглят на борда и ако не били засегнати жизненоважни органи, се случвало тези китове да продължат да си плуват години наред с харпуна, нанизан в тялото. Около нас двамата с Хюго цари тишина, с изключение на нежното мелодично плискане на водите. Водата ближе вътрешността на външната си ципа блясък от небе над плитчини и дупки. Морето – огромен лист светлина – проблясва така ярко, сякаш самото то свети.", "date": "2018.06.10", "title": "Откъс от \"Морска книга\" на Мортен Стрьокснес"}
{"url": "https://www.dnevnik.bg/bulgaria/2018/06/10/3197747_sinodut_shte_pomaga_na_makedonskata_curkva_no_sus/", "text": "Към българска патриаршия са били отправени \"незаслужени упреци, достигащи до обвинения в предателство\" заради отказа й да участва в тържествата, проведени на 27 и 28 май в историческия храм на божията премъдрост в град Охрид. Това се казва в патриаршеското и синодално послание по време на тържествена архиерейска света литургия. Поводът е 1000 годишнината от основаването на Българската Охридска Архиепископия, отслужена в патриаршеската катедрала \"Св. Александър Невски\" тази сутрин. В посланието се посочва, че част от големия проблем за статута на Православната църква в днешна Македония е въпросът за историческата съдба на съществувалата в миналото Българска Охридска архиепископия. Обръщението все пак завършва с това, че Светият синод ще помага на македонската църква, но със съгласието на останалите православни църкви. Българска православна църква припомня, че историята на Архиепископската катедра на древния и прославен в църковното минало Охрид е органична, безусловна част от историческата приемственост на родната ни Българска Патриаршия, както е записано и в приетия и утвърден от Шестия църковно-народен събор (2008 г.) неин устав. \"Фактите от българската история са такива и те не могат да бъдат променени и изопачени, независимо от конюнктурата на деня,\" се казва в посланието на църквата ни. От там припомнят, че римският император Василий II учредява в Охрид именно Българска архиепископия, каквато остава до закриването си през 1767 г. Началото на организираното движение за завръщане на църковната ни самостоятелност е поставено отново в Охрид, а дейците на църковната ни независимост настояват за възстановяване на Православната ни църква като приемник едновременно на Търновската патриаршия и на Охридската архиепископия.  Обръщайки се към българите църквата казва, че днес на Балканите съществуват съвсем различни – в сравнение с далечното минало, държавни и църковни реалности. \"След различни обществено-политически процеси в този регион през годините са утвърдени нови държави и нови православни църкви - приемници на една или друга, съществувала в миналото църковна юрисдикция. \"Онова, което продължава и днес да обединява всички нас - без изключение - е нашата от Христа Иисуса поверена ни спасителна православна християнска вяра,\" се казва в посланието.  И се отбелязва, че заради това Българската църква е приела ролята на посредник за уреждането на каноническия църковен статут на Православната църква в Република Македония. Посланието продължава с това, че \"ние сме готови и днес да сторим всичко, което е по силите ни и което е в съгласие със свещените канони на светата Църква, за да подпомогнем нашите православни братя в днешна Македония - в съгласие с изричната и ясно изразена воля и на останалите братски православни църкви\". ", "date": "2018.06.10", "title": "Синодът ще помага на македонската църква, но със съгласието на другите православни църкви"}
{"url": "https://www.dnevnik.bg/sviat/2018/06/10/3196671_shveicarcite_glasuvat_na_referendum_koito_moje_da/", "text": "Швейцарите приключват днес гласуването в референдум, който може радикално да промени финансовата система в страната като драстично ограничи правата на търговските банки да отпускат кредити. Ако това бъде одобрено, ще има последици далеч отвъд швейцарските граници. Вотът се извършва по пощата и приключва в ранните следобедни часове, а първите резултати ще бъдат известни привечер. Той е по т.нар. Инициатива за суверенните пари, известна на немски като Vollgeld (реални пари). Референдумът е резултат от швейцарската система за пряка демокрация, според която почти всеки въпрос, събрал подкрепата на над 100 000 души, отива на всенародно допитване. Този път целта на инициаторите е Швейцарската национална банка (SNB) да остане единствената институция, емитираща пари в страната. Става дума за това, че - противно на масовата представа - паричната маса в една икономика не се създава единствено от емисиите на националната банка. Това правят и търговските банки, основно чрез кредитирането далеч над депозитите на граждани и фирми, с които разполагат. Привържениците на Vollgeld казват, че така националната финансова система ще бъде по-сигурна и парите по сметки на гражданите ще бъдат защитени от банкери, които съсипват банките си с лошо управление и превземане на средствата по депозтите. Противниците, сред които са SNB, правителството и банките, твърдят, че планът е опасен експеримент, от който националната икономика може да пострада Последните социологически проучвания също показват, че участниците в референдума няма да одобрят промяната - 54% са против нея, а одобрение дават 34%. В Швейцария едва около 10% от парите се създават от SNB, а останалите 90% са електронно генерирани от търговските банки, казват привържениците на инициативата. Според тях промяната ще даде на банковите клиенти сметки с \"истински пари\", които са подкрепени с пари на централната банка и се водят извън балансовите числа на търговските банки. Опонентите обясняват, че това само би довело до по-високи банкови такси, ще задуши достъпа до кредитиране и ще съсипе икономическия растеж на страната. Привържениците отвръщат, че именно раздаването на кредити, основано на увереността, че повечето от тях ще бъдат върнати - фундамент на глобалната капиталистическа система - създава нереално високи показатели за икономически растеж. Ако победят, банките ще трябва да разчитат само на дългосрочни депозити на клиентите си, на националната банка или на финансовите пазари, от които да заемат средства. При решение в полза на инициативатаще трябва в швейцарската конституция да бъде записан специален текст, а правителството да намери начин да го приложи в рамките на 3 години. Референдумът е резултат от растящо разочарование в традиционно приятелски настроената към банкирането Швейцария от финансовия сектор и особено, след като UBS, най-голямата банка в страната, бе спасена от правителството през 2008г. с пари на данъкоплатците. В същото време мнозина са разочаровани от изключително ниската доходност по депозитите, която за тях не се връзва с многомилионните заплати на банкерите. Затова някои от тях са готови да върнат банковата система 100 години назад, за да се сложи край на практика, която само стимулира поемането на прекалени рискове, за които плащат обикновените граждани, депозитари и акционери. В случай на победа на инициативата, Швейцария ще стане първата страна в света, приела система на суверенни пари, създавани и пускани в обращение единствено от от публична институция - в случая, централната банка. Банкнотите и монетите са единствената форма на суверенни пари, достъпни за масовия потребител, макар че терминът се прилага и за средствата, депозирани от търговските банки в централната банка, обяснява \"Ройтерс\".", "date": "2018.06.10", "title": "Швейцарците гласуват на референдум, който може да предизвика революция в банкирането"}
{"url": "https://www.dnevnik.bg/photos/snimka_na_denia/2018/06/10/3197697_snimka_na_denia_skorost_po_italianski_v_rali_sardiniia/", "text": "На една ръка разстояние, така състезателните автомобили в Световния рали шампионат (WRC) преминават край зрителите в неутралната зона на рали \"Сардиния\".  е сниман от феновете в град Алгеро.", "date": "2018.06.10", "title": "Снимка на деня: Скорост по италиански в рали \"Сардиния\""}
{"url": "https://www.dnevnik.bg/sviat/2018/06/10/3197763_iztochnoevropeiskite_prezidenti_vkljuchitelno_radev_sa/", "text": "Президентите на девет източноевропейски страни, сред които и Румен Радев, настояват за по-силно присъствие на НАТО в източната и южната част на Европа. Те се надяват на по-добра защита от тероризъм и от Русия, съобщава \"Дойче веле\" за резултатите от петъчната среща във Варшава във формата Б9. Регионалната инициатива Б9 възникна през 2015 година в Букурещ и затова използва в наименованието си първата буква от името на румънската столица. Тя иска да бъде единният глас на източния фланг на НАТО, както и да се погрижи за това на срещите на върха на Алианса проблемите на източноевропейския регион да бъдат чути, пояснява \"Дойче веле\". \"Увеличаването на бойната мощ и военната мобилност на Алианса\" има голямо значение за отбраната на източния фланг на НАТО, се казва във Варшавската декларация на групата, подписана от президентите на Полша, Словакия, Унгария, Румъния, България и трите балтийски държави - Естония, Латвия и Литва. Само Чехия изпрати на срещата парламентарен представител. В декларацията си те споменават все още нерешения конфликт в Украйна и произтичащите от Русия заплахи. Те призовават срещата на върха на НАТО, планирана за месец юли в Брюксел, да укрепи единството на пакта и да подготви отговор на \"хибридната\" заплаха, допълва \"Франс прес\" като пояснява, че изразът \"тактики на хибридната война\" описва това, което според Запада е позволило на Русия да анексира полуостров Крим през 2014 г., съчетавайки дезинформация, заплахи към гражданската инфраструктура и интервенция на специални сили под прикритие. В декларацията деветимата лидери потвърждават доктрината на НАТО за Русия - съчетаваща възпиране и начало на политически диалог, добавя френската агенция. В текста на декларацията, коята не е публикувана на сайта на президента на България, между другото се казва, че подписалите я: \"отбелязват с дълбока загриженост, че Русия продължава разнообразните, дестабилизиращи действия и политики извън границите на НАТО, както и на територията на Алианса, заедно с продължаващо трупане на атакуващ капацитет за конвенционална и хибридна война, както и с агресивното си поведение, заплашващо дългогодишната ни визия за Европа като единна, свободна и мирна, отправя фундаментално предизвикателство срещу Алианса и руши евро-атлантиеската сигурност. Държавните глави отхвърлят факта, че напредъкът към уреждане на конфликти в съседство на нашите страни остава блокиран от незаконното и нелигитимно анексиране на Крим, дестабилизирането на Източна Украйна и продължаващото предизвикателство към териториалния интегритет на Грузия и Молдова\". Деветте страни са единодушни, че в региона на Черно море е нужно засилване на присъствието на НАТО с \"военноморски и военновъздушен компонент\", заяви полският президент Анджей Дуда на съвместна пресконференция с румънския президент Клаус Йоханис. Йоханис подчерта, че за него евроатлантическите връзки са много по-важни от двустранните отношения. Той очаква от НАТО подкрепа по отношение на \"хибридните заплахи\", както и в борбата срещу тероризма в източната и южната част на Европа. Текстът на  общата декларация  е публикуван на английски език на сайта на държавния глава на Румъния. В петък пресслужбата на българското президентство в  прессъобщение  се ограничи да информира само за съдържанието на изказванията на Радев във Варшава, но не и че е подписал документ. Според прессъобщението българският президент е заявил, че България подкрепя усилията на НАТО за изграждане на съвременни отбранителни способности и модернизацията на Българската армия е част от този процес. Той е подчертал, че \"предизвикателствата, пред които сме изправени в сферата на сигурността, надхвърлят ограничените възможностите на отделните държави за тяхното преодоляване и изискват общ отговор\". Отношенията на Алианса с Русия трябва да бъдат водени от реализъм и прагматизъм, е казал Радев и е призовал да се оценяват променените условия, да се търсят възможности за намаляване на напрежението и нормализиране на отношенията, като се избягва агресивният тон.", "date": "2018.06.10", "title": "Източноевропейските президенти, включително Радев, са поискали повече НАТО в региона"}
{"url": "https://www.dnevnik.bg/bulgaria/2018/06/10/3197785_kratki_novini_proverka_hvana_piian_shofyor_na_detska/", "text": "Проверка хвана пиян шофьор на детска екскурзия Задържан е пиян и дрогиран шофьор на автобус, който е трябвало да превозва деца на ученическа екскурзия, съобщи полицията във Варна. Това е станало тази сутрин при задължителната полицейска проверка на автобуса преди пътуването. Установено е, че 41-годишният шофьор е имал алкохол в кръвта с концентрация 1.27 промила, а след това тестове са установили, че е употребил и наркотици. Веганският съюз протестира срещу софийския зоопарк Членове на Българския вегански съюз протестираха пред столичния зоопарк с искане той да бъде затворен, а животните да бъдат настанени в защитени паркове на голяма площ, съобщи БНР. \"На какво учим децата си, когато ги водим в зоопарк\", попита участничка в протеста. ", "date": "2018.06.10", "title": "Кратки новини: Проверка хвана пиян шофьор на детска екскурзия"}
{"url": "https://www.dnevnik.bg/sport/2018/06/10/3197777_blizo_100_dushi_se_vkljuchiha_v_purvoto_nadbiagvane_po/", "text": "Иван Сираков и Десислава Христова станаха шампиони в първото издание на състезанието  Red Bull Moreni Challenge . В надпреварата, която се проведе върху морените в местността Златните мостове на Витоша, премериха сили 93 участници от 18 до 48 години. Състезателите изминаха опасно трасе с дължина 700 метра по формираната около 5 милиона години каменна река. Предизвикателството беше с масов старт, като всеки участник трябва да се справи сам, без да разчита на външна помощ. Сираков беше най-бърз в конкуренцията на 84 мъже, които бяха разделени в три квалификационни серии. Състезателят в ориентирането, който през 2016 г.  раздели победата в ултрамаратона \"Пирин ултра\" с Кирил Николов-Дизела , измина трасето във финала за 6:02 минути. За първото си място Сираков спечели полет със  скоростен самолет  в Румъния. Той сподели, че минава трасето за първи път и именно ориентирането много му е помогнало за успеха. Втори и трети с изоставане 17 и 21 секунди завършиха Велизар Блъсков и Камен Недков.  При жените най-бърза беше Десислава Христова с време 9:08 мин. Победителката в  държавното първенство по скайрънинг за 2017 г.  отвя конкуренцията, като финишира с преднина 3:50 мин. пред втората Вяра Пелова. Челната тройка допълни Теодора Василева, която измина трасето за 13:07 мин. Медици и екип на \"Спасителна служба\" следяха състоянието на участниците по време на надпреварата. Организаторите уточниха, че състезанието е преминало без инциденти. ", "date": "2018.06.10", "title": "Близо 100 души се включиха в първото надбягване по морените на Витоша"}
{"url": "https://www.dnevnik.bg/istorii_na_denia/2018/06/10/3197710_nai-komentiranoto_v_dnevnik_pokanata_na_trump_kum/", "text": "Традиционно ви представяме най-коментираните статии в \"Дневник\" през изминаващата седмица. Справката е направена в 19 часа на 9 юни: 1.  Тръмп покани Русия обратно в Г-7, Москва отвърна, че не я интересува  - 295 коментара 2.  Съпругата на Томислав Дончев предизвика полемика във \"Фейсбук\" с антиромско изказване  - 266 коментара 3.  ГЕРБ и БСП предлагат инвеститор за АЕЦ \"Белене\" да се търси до 31 октомври  - 237 коментара 4.  Защо Илон Мъск тръгна на война с медиите  - 191 коментара 5.  Парламентът възроди проекта АЕЦ \"Белене\"  (допълнена) - 187 коментара 6.  Ами ако и думата \"българи\" има чужд корен  - 182 коментара 7.  ЕС трябва да помогне на Италия, а не да я поучава, каза Джордж Сорос  - 182 коментара 8. \" София прайд 2018 г.\" за достоен и открит живот   - 179 коментара 9.  България да втвърди тона към Европейския съюз, препоръча Красимир Каракачанов  - 177 коментара 10.  Личен мотив е най-вероятната причина за убийството на хазартен бос в Слънчев бряг, има задържан  - 174 коментара", "date": "2018.06.10", "title": "Най-коментираното в \"Дневник\": Поканата на Тръмп към Русия обратно в Г-7"}
{"url": "https://www.dnevnik.bg/skorost/2018/06/10/3190698_fotorazkaz_kakvo_predlagat_nai-moshtnite_versii_na_bmv/", "text": "На пазара на нови автомобили дванадесетцилиндровите модели са рядкост дори при марките със спортни амбиции и традиции. Въпреки манията към даунсайзинг, подчинена на намаляване на работните обеми на моторите и повишаване на мощността им с турбокомпресори и разни технологични нововъведения, една от последните лансирани версии на лимузината Серия 7 на БМВ е с V12 мотор.", "date": "2018.06.10", "title": "Фоторазказ: Най-мощната и бърза лимузина на БМВ"}
{"url": "https://www.dnevnik.bg/sviat/2018/06/10/3197762_tri_chetvurti_ot_shveicarcite_glasuvaha_da_ne_se/", "text": "Радикалният план за връщане на финансовата система на Швейцария 100 години назад не получи одобрението на швейцарските избиратели. Според телевизия SRF първоначалните данни от приключилия в неделя  референдум по въпроса  показват, че почти 74% от участвалите са го отхвърлили. Първите официални данни се очакват около 18 часа българско време. Инициативата за т.нар. суверенни пари бе да се позволи единствено на националната банка да емитира парични средства и да се забрани на търговските банки да създават чрез кредитиране парична маса в икономиката. Почти три четвърти от участвалите избиратели обаче са преценили, че рисковете за икономиката на страната им са далеч по-големи. Същата препоръка отправиха националната банка, правителството и търговските банки на Швейцария. \"Това би било катастрофа на всяко едно равнище\", заяви преди дни Мари Оуенс Томсен, анализатор в  Indosuez Wealth Management. Въпреки че социологическите проучвания показваха спад на одобрението на инициативата от 44 на 34 процента, инвеститорите се застраховаха срещу драматично движение на обменния курс на швейцарския франк, в случай че крайният резултат е \"да\". Тази седмица S&P Global предупреди, че \"ако видим растящ риск за финансирането или ако инвеститорите поставят под въпрос способността на банките да се адаптират към потенциално нов режим, преходът към система на суверенни пари може да има незабавен ефект върху рейтинга на швейцарския франк\". \"В дългосрочен план въвеждането на система на суверенни пари може да отслаби доходността на швейцарските банки и да постави под въпрос бъдещето на техния бизнес модел\", допълват от агенцията. Ако референдумът беше приключил с одобрение, трябваше решението да влезе в конституцията и до 3 години правителството да намери начин да го приложи. Предвиденият модел бе търговските банки да отпускат кредити не с презумпцията, че почти всички ще бъдат върнати, а според това с какво реално разполагат - собствени, средства от централната банка и заети от финансовите пазари. Ролята на националната банка вече нямаше да е да определя нивата на лихвите, за да стимулира или ограничи кредитирането, а да се заеме с директно управление на паричната маса. Гражданите щяха да имат напълно гарантирани от централната банка депозити, които няма да им носят никаква доходност, но могат да ги изтеглят изцяло във всеки един момент, ако сметнат, че банката им рухва. На практика това би било банкова система, основана изцяло на наличните резерви. Никоя страна в света не използва този модел в наши дни.", "date": "2018.06.10", "title": "Три четвърти от швейцарците гласуваха да не се връща 100 години назад банковата им система"}
{"url": "https://www.dnevnik.bg/bulgaria/2018/06/10/3192136_momcheto_koeto_subira_knigi_za_selski_biblioteki/", "text": "Кирил Балдев започва акция за събиране на книги за библиотеката в родното му село, след като пожар я опустошава. Случката е отпреди три години, когато той е четиринайсетгодишен. След това решава да продължи и да събира книги и за други библиотеки в села и малки населени места. Защо - \"ако имаше организация, която да го прави, нямаше изобщо да се наемам да събирам книги\". Целта му - да се върне любовта към четенето. Убеден е, че делото му има смисъл. Обяснява: Не ги дарявам от моята библиотека, просто помагам на хората чрез мен да си дарят книгите. Самият той няма най-любима книга и е на мнение, че всяка е ценна сама по себе си. Все пак казва, че има любима литература – българската. Много харесва творчеството на Иван Вазов и Христо Ботев.  Учи в математическата гимназия в Пазарджик. Прави впечатление на много мъдър за възрастта си. Живее в социален дом в пазарджишкото село Звъничево. Понякога и семейството му изпраща пари. Не се чувства ощетен. А е щастлив, когато има възможност да общува  Тъй като обича да пише поезия, понякога участва в литературни конкурси. Иска да следва журналистика и да бъде журналист. Харесва му това, че тази работа ще му даде възможност да разкаже много добри истории.  За предразсъдъка, че децата от социалните домове са лъжливи и крадливи, Кирил коментира: \"В домовете има както такива деца, така и други, които се развиват. Човек, който не е попадал или работил в такава институция, не може да е добре запознат с тази среда и да сочи с пръст. Всяко дете в такъв дом има своята индивидуална история\".  Слуша всякаква музика. Включително и поп фолк, когато се събира с приятели. Казва: \"Чалгата е просто забавление и не носи никаква ценност. Тя временно отклонява вниманието на хората от проблемите, затова се слуша много\". А що се отнася до киното, най-много харесва документалните филми.  Казват, че в младите доброто често липсва. Но покрай кампаниите виждам, че и в младите доброто съществува , казва Кирил. Убеден е, че у всеки човек има нещо добро независимо как се държи. Допълва:  Ако вярвам, че някой е добър, а се окаже, че той не е, тогава дори и мнението си не казвам за този човек Кирил не брои колко книги са дарени с неговата помощ, нито на колко читалища ги е предоставил. Вмята, че по доброволчеството често има разходи, които остават за негова сметка. Случва се да плаща доставки Помагат му приятели, хора с бизнес и с хубави професии, които имат възможност да дарят. Мисли си обаче, че общините трябва да отпускат повече пари за книги на читалищните библиотеки.  Мечтае да живее в страна, в която животът е спокоен. Признава, че особено като гледа хората, които стоят посред ден в кафенетата, защото за тях няма работа. Владее английски език и си мисли, че евентуално би могъл да живее в САЩ или в Обединеното кралство.  Не е оптимист за бъдещето на България. Казва: \"Проблемът е, че хората не живеят с мисълта, че трябва да се образоват всеки ден. Вземат ли висшето си образование, просто спират да учат\". Не му харесва и това как медиите влияят на хората: \"Ако прочетат статия, дори и да е фалшива, веднага избухват и коментират\" Кирил не може да каже дали ще продължи да се занимава с това да събира и дарява книги в бъдеще. Не обича да прави планове. Но знае: Само от мен зависи какво ще бъде бъдещето ми.", "date": "2018.06.10", "title": "Момчето, което събира книги за селски библиотеки"}
{"url": "https://www.dnevnik.bg/biznes/2018/06/10/3197795_dogan_vleze_v_sudrujie_s_gaitanski_za_biznes_vuv/", "text": "Почетният председател на ДПС Ахмед Доган е регистрирал общо дружество с Румен Гайтански, наричан Вълка заради името на друга негова компания - \"Волф\", която в продължение на дълги години извозва сметта в София по договори с общината. За създаването на компанията \"Уотър Витал\" съобщи сайтът  \"Бивол\".  Справка в Търговския регистър показва, че дружеството е създадено още през октомври 2017 г. Това е първо официално бизнес начинание на почетния председател на ДПС. Двамата с Гайтански участват с по 10 хил. лв. в капитала на \"Уотър Витал\". Предметът на дейност на компанията е добив, бутилиране, разпространение и продажба на минерална вода, проекти за изграждане, ремонт и реконструкция на водоемни съоръжения, ВЕЦ и пречиствателни станции и ВиК мрежи; експлоатация на язовири. Освен в управлението на отпадъците Гайтански има интереси и в други области: през 2016 г. негово дружество стана концесионер на летището в Горна Оряховица. Извън политическата си дейност Доган пък стана известен с договора си за 1 млн. лв. като консултант в строителството на язовир \"Цанков камък\" - област, близка до предмета на дейност и на новоучреденото дружество. Секторът е значим - по съвпадение именно днес Министерството на регионалното развитие съобщи, че до 2023 г.  във водна инфраструктура ще бъдат вложени 1.6 млрд. лв  от еврофондовете. \"Уотър Витал\" е регистрирана на софийския адрес бул. \"Цариградско шосе\" 48-50, където се помещават и други дружества на Гайтански. ", "date": "2018.06.10", "title": "Доган влезе в съдружие с Гайтански за бизнес във водния сектор"}
{"url": "https://www.dnevnik.bg/sport/2018/06/10/3197714_istoriiata_na_svetovnite_purvenstva_erata_na_totalniia/", "text": "След златните години на бразилския футбол и трите световни титли между 1954 и 1970 г. настъпва нова ера във футбола. \"Самбата\" отстъпва място на \"тоталния футбол\", въведен от \"Аякс\" и пренесен на национално ниво от Холандия, водена от Ринус Михелс и Йохан Кройф. Атлетизмът и бързината взимат надмощие над чистата техника. Хармоничното придвижване на топката, без излишни рискове, бързите комбинации и смяната на местата взимат надмощие над индивидуалните действия. Холандия въвежда нова мода във футбола и вдъхновява феновете по света, но така и не успява да стигне до световна титла. \"Лалетата\" стигат до два поредни финала, но губят битките с домакините на шампионатите през 1974 и 1978 г. ФРГ 1974 Турнирът през 1974 г. е белязан от първите излъчвания на мачовете с цветна картина по телевизията. Спечеленият от Бразилия трофей \"Жул Риме\" е заменен с нова солидна златна статуетка на скулптора Силвио Гадзаниджа, известна като Световната купа на ФИФА. За пръв път домакините не откриват турнира. Първата среща е между носителя на трофея Бразилия и Югославия, които продължават серията от нулеви равенства в мачовете на откриването. В турнира отново участват 16 отбора, но има промяна във формулата. Въведена е нова групова фаза. Осемте най-добри от първия кръг се разделят в две групи. Победителите от тях се класират за финала, а заелите второто място спорят за бронзовите медали. Шотландия единствена от всички участници не допуска загуба в групата си, но въпреки това не стига до втората фаза. Дебюти правят ГДР, Хаити, Австралия и Заир, а големите отсъстващи са Унгария, Испания, Франция и Англия, която за втори пореден път след титлата през 1966 г. не се класира. СССР също пропуска мондиала, след като отказва да играе реванша в баража си с Чили по политически причини.  Холандците с блестящия Йохан Кройф, Йохан Неескенс, Джони Реп и Рони Рензенбринк демонстрират невероятна игра. В първия кръг \"лалетата\" срещат трудности само при нулевото равенство с Швеция, но с лекота печелят групата след победи с 2:0 срещу Уругвай и 4:1 срещу България, която записва четвърто поредно участие на световните финали. Холандия набира скорост и прави впечатляващо представяне във втората групова фаза. Три страхотни победи - с 4:0 срещу Аржентина, 2:0 срещу ГДР и 2:0 срещу шампиона Бразилия пращат Кройф и компания в мача за титлата. От другата страна Западна Германия започва с колеблива игра, но победа срещу Чили (1:0), последвана от лесен успех срещу дебютанта Австралия (3:0). След това бундестимът, воден от неудържимия Франц Бекенбауер, допуска \"тактическа\" загуба от ГДР, за да остане на второ място в групата и да се размине с Холандия. Във втората фаза Западна Германия печели три победи, като в решаващия мач успява да пречупи Полша (1:0) с гол на Мюлер в 76-ата минута. Преди това двата отбора са спечелили по две победи срещу Югославия и Швеция, за да стигнат до директна битка за място във финала. Западна Германия също разполага с изключителен отбор с неизчерпаема енергия и атлетизъм. В отбора личат имената на вратаря Сеп Майер, Берти Фогтс, Волфганг Оверат, Ули Хьонес, Паул Брайтнер и машината за голове Герд Мюлер. Полша, водена от нападателя Гжегож Лато, е другият отбор, който прави страхотно впечатление. Лато става голмайстор на първенството със седем попадения, последното от които носи бронзовите медали на \"дружина полска\" след победа с 1:0 над Бразилия. Във финала Неескенс дава аванс на Холандия с гол от дузпа още във втората минута. \"Лалетата\" пропускат няколко изгодни положения да поведат с 2:0 и в 25-ата минута отново от дузпа Брайтнер изравнява. Две минути преди почивката Мюлер извежда Западна Германия напред. Холандците така и не стигат до гол през второто полувреме и домакините печелят втората си световна титла след 1954 г. Аржентина 1978 След като стига до финала през 1930 г., Аржентина трябва да чака цели 48 години, за да получи нов шанс да спечели световната титла. Вдъхновени от единствения в състава си играещ в Европа футболист - Марио Кемпес, аржентинците печелят трофея на родна земя, а Холандия отново трябва да изживее разочарованието от сребърните медали.  Рядко борбата за световната титла е съпътствана от толкова противоречия, както на 11-ия турнир в Аржентина. Футболът е изместен на заден план, след като вниманието е привлечено от споровете дали състезанието трябва да бъде бойкотирано като протест срещу тоталитарния режим на генерал Видела и нарушаването на човешките права. От турнира отсъства голямата звезда на световния футбол Йохан Кройф. Дълго време се смята, че той бойкотира турнира заради политическата ситуация в Аржентина. 30 години по-късно холандската легенда отрича и обявява, че истинската причина е въоръжен опит за отвличане срещу него и семейството му в Барселона. Способността на страната да организира безпроблемно турнира е поставена под въпрос, след като дни преди началото на първенството върху пресцентър в Буенос Айрес пада бомба. Въпреки това събитието е успешно във футболно отношение, макар че в мача на откриването Западна Германия и Полша завършват без отбелязан гол и това е четвъртото поредно нулево равенство в първи мач от световни финали. В крайна сметка въпреки призивите за протест всички водещи футболни нации пращат отборите си с изключение на тези, които не успяват да се класират. Сред тях са Англия (за втори пореден път), Югославия и СССР. България се класира за пето поредно световно първенство. Иран и Тунис отбелязват своя дебют. Франция се завръща след 12-годишно отсъствие. Именно французите слагат край на серията на България от четири поредни участия на световни първенства. Воденият от Мишел Идалго отбор със звезди като Мишел Платини обаче отпада още в първия кръг на финалите. Повече се очаква и от Шотландия с Кени Далглиш и Греъм Сунес, която също си заминава след първата фаза. Британският отбор побеждава Холандия с 3:2 в последния си мач, но заради по-лоша голова разлика от \"лалетата\" остава на трето място в групата. Перу заема първото място.  Постепенно Холандия набира скорост, Рони Рензенбринк поема лидерската роля в отсъствието на Кройф, а \"тоталният\" футбол отново впечатлява. Победи с 5:1 срещу Австрия и с 2:1 срещу Италия и равенство 2:2 със Западна Германия носят първото място на холандците във втората групова фаза и второ поредно участие във финал. В другата полуфинална група са Аржентина и Бразилия. В първия кръг те записват убедителни победи срещу Перу и Полша, след което правят нулево равенство помежду си. В последния кръг \"селесао\" печели с 3:1 срещу Полша. Мачът се играе преди двубоя на домакините с Перу и те вече са наясно от какъв резултат се нуждаят - победа с четири гола разлика. Срещата завършва 6:0.  Във финала, който се играе пред 77 250 зрители на стадион \"Ривър плейт\" в Буенос Айрес, отборът на Сесар Луис Меноти печели в продължения с 3:1. При резултат 1:1 в заключителните минути на редовното време изстрел на Резенбринк среща гредата. Въпреки качествата на играчи като Даниел Пасарела и Освалдо Ардилес голямата заслуга за триумфа безспорно е на Кемпес. Нападателят с номер 10 в състава на синьо-белите не впечатлява особено в началото, но в решаващите мачове е неудържим, като вкарва два гола и на финала. Той става голмайстор на турнира с шест попадения, всяко едно от които във втората фаза на турнира. В 38 мача са вкарани 102 гола, средно по 2.68 на мач. Най-много голове вкарват отборите на Холандия и Аржентина (по 15). Мачовете са гледани от общо 1 610 215 зрители, средно по 42 374 на мач. Първа част: Уругвай 1930 Втора част: Италия на Поцо... и Мусолини Трета част: Завръщането на мондиала и бразилската трагедия Четвърта част: Чудото от Берн Пета част: Началото на бразилската легенда Шеста част: Единственият триумф за родината на футбола Седма част: Пеле и Бразилия завинаги", "date": "2018.06.10", "title": "Историята на световните първенства: Ерата на тоталния футбол"}
{"url": "https://www.dnevnik.bg/photos/2018/06/10/3197752_fotogaleriia_za_brazilskite_plemena_i_globite_za_soevi/", "text": "Там, където доскоро Жоао Понсе е ловил елени и диви свине в саваната на Бразилия, сега има равно подредени редици от соя и царевица, обработвани с пестициди. Понсе е ръководител на местната общност в Уирапуру, позволила на фермерите да произвеждат реколтата на една трета от резервата си от 18 000 хектара в третия най-голям щат в Бразилия Мато Гросо. Една десета от реколтата помага на местните в Пареци да си купуват коли, смартфони, телевизори, да заменят хамаците с легла, да си набавят фризери и антени за интернет. Но партньорството с фермери, които не са местни, и ненаситното търсене на бразилска соя в Китай и на други пазари е незаконно и тревожи природозащитниците.", "date": "2018.06.10", "title": "Фотогалерия: За бразилските племена и глобите за соеви ГМО култури в резерват"}
{"url": "https://www.dnevnik.bg/kultura/2018/06/10/3192048_1968_aleksandur_dimitrov_za_bunta_i_za_komunizma_s/", "text": "През януари 1988 г. трима милиционери позвъняват в дома на Александър Димитров, а минути по-късно го откарват с червена жигула до 4-то районно управление. Официалната причина е, че Димитров този път не се е явил в управлението на обичайната си принудителна явка с милицията. Заради неявяването си Димитров е глобен с 20 лева, но получава и покана от началника на управлението да започне да се занимава с политическа дейност. \"Ние ще ти помогнем\", казал му началникът, разказва Димитров, сякаш говори за най-обикновени житейски събития. \"Тогава разбрах, че Тодор Живков си отива\", допълва. Проблемите на Димитров с милицията и Държавна сигурност (ДС) започват през 1968 г., когато той заедно с двамата си състуденти от курса по история в Софийския университет - Едуард Генов и Валентин Радев, започват да разпространяват в пощенски кутии позиви с текст \"Вън войските на марионетката Живков от ЧССР!\". Поводът за протеста им е прегазването на \"Пражката пролет\" от войските на Съветския съюз и страните от Варшавския договор (военния съюз на социалистическите страни ) през 1968 г. За навлизането на войските в Чехословакия Димитров научава от Би Би Си. Тримата следели събитията през английската медия и от радио \"Скопие\", защото \"в един момент тукашните вестници спряха да пишат за това, а то бяха и едни вестници - никой не ги четеше\" припомня си той. Чета с предател Към акцията си тримата успяват да привлекат и други съмишленици. Един от тях обаче се оказва сътрудник на ДС. Написан от него донос има основна роля при последвалия съдебен процес срещу тримата. Осъдени са на затвор. Присъдата на Генов е за 5 години, на Димитров за 3, а на Радев - година и половина. Днес Генов и Радев са покойници. \"Той беше провокатор и явно по нареждане на службите ни предлагаше да преобърнем влак, за което щяха да ни осъдят за саботаж\", разказва Димитров. Окончателните им присъди обаче са за \"антипартийна\", а не \"антинародна дейност\", като според Димитров причината е, че е \"имало нареждане от Москва да не се раздухват нещата\". Различните присъди се дължат на информацията, която службите са имали за тримата. \"Явно ни бяха следили, но Едуард говореше по-открито срещу режима\", разказва Димитров. Той и Валентин Радев пък се опитвали да овладеят комсомолското бюро на курса. Те се опитвали да пренесат на местна почва идеята на лидера на комунистите в Чехословакия Александър Дубчек за социализъм с човешко лице. Не успели, но получили подкрепа от членове на комсомола с известно комунистическо потекло. Едуард Генов обаче ги критикувал, че се \"заиграват\" с комунистите. \"Той ги мразеше комунистите, та пушек се вдигаше,\" казва Димитров за Генов. Тримата ги водело усещането, че промяната в България е възможна. \"Това, което се случи през 89-а, вярвахме, че може да се случи в България през 68-ма година\", връща се назад Димитров. Целта им била да \"помръднат нещо\", поне да отслабят полицейския натиск, защото \"на един гражданин имаше по двама доносници\".  Попитан дали наистина е вярвал, че комунизмът може да има човешко лице, той отговаря: \"А вярвате ли, че нацизмът може да има човешко лице?\". Все пак е на мнение, че \"ако чешкият комунизъм се беше наложил в източната система, щеше да е съвсем по-различно\". Следен до края на държавата След ареста и делото за разпространяването на позивите освободили Димитров и Радев за известно време. Едуард Генов - не, защото \"явно го бяха следили отпреди това\". Макар и на свобода Димитров знаел, че е следен и умишлено не се срещал със съмишленици. Ходил на кино и на балнеокурорти. Така веднъж отива в Кюстендил, откъдето организирали екскурзии до връх Руен. Записал се, но го арестували, явно за да не премине държавната граница и да избяга. Изпратен е в затвора за политически престъпници в Стара Загора, където остава около година и го освобождават предсрочно. Връща се в София, но не за дълго, пак е следен. \"Явно решиха, че съм вреден в столицата и ме изселиха в едно село край Свищов\". Изборът не бил случаен - кметът на селото бил историк и често канил Димитров в дома си. \"Бяха го избрали точно за да намерим обща приказка\", казва Димитров. При тези срещи той внимавал много, защото \"само аз говорих, а той мълчеше и ме слушаше\". Останал в селото две години и половина, оженил се за момиче, с което се запознали в Свищов. Димитров посещавал често градската библиотека. Ела, ще ти помогнем До промените през 1989 г. подвързвал счетоводни документи. Службите му предлагали да го върнат в университета в различни специалности, но не и история. Той отказвал. По това време периодично бил привикван в 4-то районно управление без видима причина. Веднъж го държали 4 часа в районното, без никой да разговаря с него. Когато се прибрал у дома, видял, че апартаментът му бил претърсен. Тогава решил, че повече няма да се отзовава на повикванията на милицията и следващия път не отива.  Оттогава, от 1988 г., е и историята с тримата милиционери и червената жигула. В управлението милиционерите го попитали защо не се е явил. \"Защото се гаврите с мен\", отговорил той. \"Началникът иска да говори с теб\", му казали и го отвели при човек, когото Димитров не познавал. \"Той приятелски ми каза: Ела, Саше.\" После му предложил подкрепа за политическа кариера. Отказал, но след това разбрал, че идеята била да бъде внедрен като агент в Независимото дружество за защита правата на човека - една от първите опозиционни организации преди промените, на което неговият приятел Едуард Генов бил съосновател. \"Идеята им беше да го следя\", казва Димитров. Дни след падането на ръководителя на Българската комунистическа партия и държавата Тодор Живков в края на 1989 г. той подал документите си в университета и завършил \"История\", а след това и \"Международни отношения\". Като историк пише поредицата в три тома \"История на 50 века\". Занимава се и с политика като член на Алтернативната социаллиберална партия /АСП/, която бе част от Съюза на демократическите сили (СДС). Влиза в Столичния общински съвет и като председател на комисията по култура връща оригиналните имена на много от софийските улици. През 2008 г., по повод 40-годишнината от събитията в Чехословакия, получава орден \"Крамарж\" от чешкия премиер Мирек Тополанек заедно с граждани от други страни от бившия съветски блок за протестите срещу потушаването на \"Пражката пролет\".", "date": "2018.06.10", "title": "1968: Александър Димитров за бунта и за комунизма с нечовешко лице"}
{"url": "https://www.dnevnik.bg/evropa/2018/06/10/3189267_populistite_imat_plan_za_evroizborite_prez_2019_g_i_es/", "text": "Евроскептиците имат план да \"взривят\" политиката в Европейския парламент през 2019 г. и заедно с това радикално да променят ЕС, пише \"Политико\". Окуражени от успеха на популистките модели  в Италия  и Австрия, водещи членове на двете евоскептични групи в парламента започнаха работа по паралелни стратегии за разширяване на влиянието си. Усилията са насочени към агресивен тласък на европейските избори през май следващата година, включително не толкова открито евроскептично послание към избирателите, нови парламентарни съюзи и никакво споменаване на Брекзит. Въпреки че няма изричен призив за напускане на ЕС, това не означава смекчаване на позициите към Брюксел. Макар трудният напредък в преговорите за излизане на Великобритания от ЕС да отказва някои европейски избиратели от идеята за напускане на клуба, реформата, която се върти в главите на водещи евроскептици, ще означава цялостно разрушаване на ЕС в сегашната му форма. Евентуалното силно присъствие на популисти в следващия Европейски парламент все повече тревожи Брюксел и други ключови столици в ЕС. Това би означавало водещите десни и леви партии да загубят контрола си в институцията и би усложнило плановете за попълване на едни от най-висшите позиции в ЕС, които ще останат свободни през 2019 г. -  председател на Европейската комисия , на Европейския съвет и  президент на Европейската централна банка . Освен това подобен сценарий би попречил на амбициите на френския президент Еманюел Макрон да реформира Европа. Ако популистите се справят добре и успеят да се обединят като една сила в европарламента, може да получат достатъчно влияние, за да приложат своя дневен ред за ЕС. Друга Европа Никола Бей, член на партията на Марин льо Пен Национален фронт във Франция и съпредседател на групата \"Европа на нациите и свободите\" в европарламента, коментира, че неговата партия ще предложи \"истинска алтернатива\". Тя вече няма да се основава само на критиките срещу ЕС, а на \"реален европейски проект, насочен към друга Европа – Европа, която е замислена по различен начин\". Преди две седмици партията гласува за преименуването си на Национално обединение като част от усилията за увеличаване на подкрепата си и за разграничаване от расовата омраза и антисемитизма, свързвани с нейния основател, бащата на Льо Пен – Жан-Мари. В момента от всички 751 евродепутати 151 принадлежат към групи, които са открито критични или враждебни към ЕС. Макар че вероятно дясноцентристката Европейска народна партия (ЕНП) ще остане доминиращата политическа сила в институцията, популистите се представиха добре на скорошни избори и вотът за евродепутати може би ще отрази тази тенденция. Крайнодясната \"Алтернатива за Германия\" например в момента има само един евродепутат, но на националните избори миналата година спечели 12.6% от гласовете. Популисткото Движение \"Пет звезди\" и крайнодясната Лига в Италия станаха най-големите партии на изборите по-рано тази година, а в Австрия Партията на свободата е част от управляващата коалиция. В същото време лявоцентристките партии във Франция, Германия и Италия понесоха тежки поражения, а излизането на Великобритания от ЕС (заедно с нейните 73 евродепутати) добавя нов аспект към бъдещия състав на парламента. \"Неоспоримо е, че тези (евроскептични) групи ще спечелят много след изборите и ако всички те са обединят и създадат една партия, няма да са далеч от първата по големина сила\", коментира Шарл дьо Марсийи, председател на брюкселския офис на френската Фондация \"Робер Шуман\". За Бей политическият кипеж предлага шанс за нови съюзи – нещо, което той цели чрез обиколки на европейските столици в търсене на потенциални политически приятели. Мълчание за Брекзит За да привлекат избиратели, популистите в Европа постепенно отстъпват от някои от най-острите си послания. Под новото си име Национален фронт се надява да се възползва политически от стратегията си да промени някои от най-твърдите си послания. Този процес започна преди миналогодишните президентски избори в страната. Партията вече не настоява за излизане на Франция от ЕС или от еврозоната. В Италия правителството на Лигата и Движение \"Пет звезди\" също вече не иска напускане на валутния съюз, въпреки че в миналото и двете партии водеха кампании в защита на тази идея. Брекзит също не се оказа обединителната сила, на която някои се надяваха. \"Забелязахме, че хората изразяват желание за различна Европа... Ние защитаваме предоговарянето, не Фрекзит\", казва Бей. В Брюксел предложенията на партията за реформи в ЕС са смятани за радикални. Сред тях са премахване на Европейската комисия, която според Бей \"решава за всичко\" и \"се подчинява на исканията на финансовите пазари\". По думите му еврокомисията трябва да бъде заменена от малка институция като генерален секретариат, отговарящ за нормите, който да се намесва само на основата \"проект по проект\". Немскоговорещи популисти Другата важна евроскептична сила в парламента е групата \"Европа на свободата и пряката демокрация\", която след Брекзит ще загуби 19 евродепутати от британската Партия за независимостта на Обединеното кралство. Единственият евродепутат от \"Алтернатива за Германия\" Йорг Мойтен е член на тази група, но предвид неясното й бъдеще той възнамерява да използва сегашния си мандат, за да намери съюзници и да създаде нова група за 2019 г. \"Очаквам, че ще имаме 15 или малко повече нови членове на \"Алтернатива за Германия\" (след изборите през 2019 г.), посочва той, допълвайки, че води разговори за съюз с австрийската Партия на свободата (в момента тя е член на \"Европа на нациите и свободите\"). \"Алтернатива за Германия\" подобно на други евроскептични партии е против политиката на ЕС за миграцията и бежанците, но подкрепя свободния пазар в Европа и иска излизане от еврозоната. По думите на Дьо Марсийи \"Национален фронт е твърде лява партия\". Той иска Германия да бъде част от един реформиран ЕС. \"Моята позиция е да се опитаме да направим един по-добър и по-малък ЕС, а не да го убиваме. Трябва да бъдем ясни, че ЕС, ако бъде правилно конструиран, предлага много предимства за членовете си\". Остава въпросът дали евроскептиците са способни да сформират единна съгласувана парламентарна сила. Освен че имат различия за политиките, \"Алтернатива за Германия\" смята Национален фронт за антисемитска група и в миналото те са отказвали да работят заедно. Най-основно Дьо Марсийи казва, че това, което разделя отделните популистки групи, включително \"Алтернатива за Германия\" и Национален фронт, е визията им за еврото. \"Трябва да направят конкретни предложения, а днес тяхното ДНК са критиките. Искат ли да бъдат евроскептици или еврофоби?\", пита той.", "date": "2018.06.10", "title": "Популистите имат план за евроизборите през 2019 г. и ЕС няма да го хареса"}
{"url": "https://www.dnevnik.bg/sport/2018/06/10/3197653_fotogaleriia_istoriiata_na_topkite_na_svetovnite/", "text": "Футболната топка, с която Уругвай и Аржентина играят през първото полувреме във финала на първото световно първенство през 1930 г. Преди срещата възникнал спор с коя топка да бъде определен първият световен шампион. Затова било взето решение през първото полувреме да бъде използвана топката на Аржентина, а през второто - топката на Уругвай. След първите 45 минути Аржентина води с 2:1, но губи мача с 2:4.", "date": "2018.06.10", "title": "Фотогалерия: Историята на топките на световните първенства"}
{"url": "https://www.dnevnik.bg/analizi/2018/06/10/3191692_mujete_sa_problemut_na_bulgariia/", "text": "В разговори за България обичам да се хваля с разни не съвсем очевидни неща. Едно от тях е успехът на българските жени. Когато наскоро назначиха Мариана Коцева за генерален директор на Евростат, няколко колеги ми писаха, къде на шега, къде на истина, как, ето на, още една българка се озовала във властова позиция. В предишното правителство на ГЕРБ правеше впечатление, че 50% от министрите са жени. Много рядка статистика за Европа. Всички български еврокомисари досега са жени. За Мария Габриел е може би още малко рано да се каже, но Меглена Кунева и Кристалина Георгиева имаха много висока репутация в Брюксел. Георгиева оглави Световната банка. Из Брюксел има много българки на все по-ключови позиции. А в България жени заемат ред трудни и войнствени политически позиции - в енергетиката, външната политика, съдебната реформа, редица важни кметски постове, София е най-очевидният пример. Жени ръководят традиционно мъжки предприятия - например в банковия и енергийния сектор. Наскоро един еврокомисар ми каза как няколко държави се събрали на енергийна среща на високо равнище, всички делегации - само мъже, българската делегация - само жени. Жени оглавяват повечето медии и комуникационни фирми. Това не са само лични впечатления, а също и статистики. България неизменно стои в първите позиции в Европа по съотношение на жени спрямо мъже в ръководни постове, ИТ индустрия, наука, инженерни позиции, висши финансови длъжности и какво ли още не. България е единствената страна в Европа, в която повече жени, отколкото мъже заемат висши длъжности в централната банка. Примерите са много.  Мимоходом, един PR съвет в нашенски разговори с белгийци, германци и люксембургци - като говорите с тях, загрижено им казвайте, че са на абсолютното дъно по този показател. С две думи, историята как жените управляват България, колко са напред и нагоре и какво равенство на половете цари сред българите е една от най-изненадващите позитивни истории, които може да разкажете, когато усетите, че върху вас тежат погледите на хора, замислени и загрижени, че идвате от най-бедния и корумпиран край в Европа, в който олигарси с остри брадви изсичат всяко дърво, което им попадне пред очите, изтребват редки видове животни и птици, пеят руски песни и са си разделили помежду си парламента, медиите и въздуха като бащино имане. Тогава идва историята с жените и отваря един по-различен и ведър разговор за България. Наглед изключително. Въпросът обаче, който е редно да си зададем, за да знаем хубава ли е тази работа или лоша, е дали жените на България са много свестни или мъжете не струват. Тук нещата се объркват. Да започнем с това, че в България няма партия, предприятие или някаква друга организация, която да има политика за издигане на жени. У нас властва балканска култура на пренебрежение към жените, техния ум, разум и умения за всичко извън кухнята, леглото и детското обгрижване. Един мъж на власт наскоро дори каза, че брачният договор анулира категорията сексуално насилие, тоест тайнството на брака включва задължение за сексуално обслужване (само от страна на жената, разбира се). Голям дял от жените са жертва на домашно насилие, много други, на натурална местна домашна дискриминация. Жената трябва да сготви, да изчисти, да отглежда деца, да се грижи за роднини и близки и ако не го прави както трябва, тя не е стока. Като свърши всичко това, тя може в свободното си време да върши нещо друго - да печели пари, да стане изпълнителен директор, министър, депутат или да започне свой бизнес. Или по-скоро семеен бизнес, в който тя върши всичко, а мъжът ѝ знае всичко. Често ще чуете обяснението, че българската женска работа била такава, защото комунизмът, добър или лош, въвел равенство между половете. Не е така. Скандинавските страни не са били комунистически, а с тях сме често в една статистическа група. Румъния, Словакия, Полша са страдали не по-малко от комунизъм, но там само 10-20% жени държат висши позиции в централната банка, у нас са над 50%. Половината от висшите длъжности в научни институции в България се заемат от жени, в Унгария са 9%, Полша са 8%, в Румъния и Словения са 0%. В България 70% от висшите длъжности в медиите се държат от жени, в Полша - 0%. Не е комунизмът, надали е и османското наследство или пък южният вятър. Може да е образованието, фактът, че жените някак по-прилежно изкарват по-високи оценки и се учат по-дълго, докато мъжете, поне от пубертета нататък, зависят повече от училищната дисциплина. А училищната дисциплина у нас е много ниска, тя може да се окаже просто най-основният проблем на българското образование. Възможно е да става дума и за някакъв тип семейна култура, която разглезва момчетата и ги прави безполезни. Или липсата на спорт в училище. (Не, не е липсата на казарма.) Или пък е потиснатата гордост на мъжете на прехода, които не можаха да преглътнат, че от инженери, военни и научни работници 2ра степен трябваше да станат таксиджии или да продават краве сирене в гаража, обърнат от жена им в дребна квартална бакалия. Атаката срещу Истанбулската конвенция, освен другите странности и влияния, показа също и колко примитивна е обществената позиция спрямо насилието над жени. Удивителното беше, че тази атака беше подкрепена и от много жени, които сякаш казаха \"това, че ни бият си е наша работа\". Изглежда някои жени се държат като майки и защитават безполезния си съпруг, който за нищо не става, освен да я бие и да не знае защо, но да си е неин. Разбира се, не всеки безполезен мъж бие жена си. Има такива, които са кротко безполезни. Но това им тежи.  Така както много неща правим донякъде – реформи, строежи, образование, раздяла с миналото или осмислянето на миналото. Може би в това донякъде жените са се еманципирали, но те все още подържат мита за главата на семейството, защото така е редно. Така или иначе необяснимо е защо България ще е хем страната, в която жените са най-еманципирани, хем те са подложени на ракиено презрение и кухненска принадлежност. Проблемът е тежък и доста усложнен. Човек не знае от къде да го подхване. Признаването му е поне една крачка напред. Очевидно нещо крием. Истерията около Истанбулската конвенция не би била възможна в общество, в което няма някакво дълбоко и много тъмно табу, свързано с отношенията в семейството, отношенията между половете, отношенията към децата и очакванията, които имаме един към друг. Без това дълбоко тъмно табу можехме пак да спорим за конвенцията, но този спор щеше да изглежда по много по-различен начин. Много. Едва след като си отговорим на въпроса какво крием, ще можем да започнем и своето лечение. А по-късно и своето възстановяване. Това ще е дълъг процес. Той може и никога да не започне. И без него ще оцелеем. Въпросът е на каква цена.", "date": "2018.06.10", "title": "Мъжете са проблемът на България"}
{"url": "https://www.dnevnik.bg/sport/2018/06/10/3197633_tiim_zastava_na_putia_na_nadal_kum_11-ata_titla_ot/", "text": "В своя първи финал в турнирите от Големия шлем Доминик Тийм ще опита да направи най-трудното нещо в тениса - да победи Рафаел Надал на \"Ролан Гарос\". 32-годишният испанец се протяга към 11-ата си титла на червените кортове в Париж, а 24-годишният австриец е последното препятствие на пътя му. Двубоят започва в 16.00 часа българско време и ще бъде предаван пряко по \"Евроспорт\". Това ще бъде десета среща между двамата, като носителят на 16 титли от Големия шлем води с 6:3 победи в директните им сблъсъци. Световният №1 има 85 победи в 87-те си мача във френската столица. Единствените му две загуби дойдоха през 2009 г. срещу Робин Сьодерлинг в осминафиналите и през 2015 г. срещу Новак Джокович в четвъртфиналите. И в двата случая той имаше физически проблеми и след това следваха дълги отсъствия заради контузии. Ако има обаче тенисист, който в настоящия момент да не изглежда обречен срещу Надал, това е именно Тийм. Австриецът е единственият играч с две победи срещу испанеца на клей, откакто лидерът в световната ранглиста се завърна на корта в началото на 2017 г. след няколко месеца отсъствие заради проблеми с китката. Първата беше миналата година в Рим, а втората - преди месец в Мадрид. И в двата случая обаче ставаше въпрос за четвъртфинални мачове в два от три сета. Във финални мачове във формат три от пет сета Надал все още не познава вкуса на поражението. \"Рафа е гений на клей. Толкова е напред тактически. Не можеш да предвидиш както ще направи, докато не го направи. А когато го направи, всичко изглежда толкова очевидно\", коментира анализаторът на \"Евроспорт\" Матс Виландер. Тийм има отлични резултати на клей в последните три години. През този сезон обаче австриецът добави повече агресия към солидните си оръжия на червени кортове - особено в ударите от форхенд. Това му донесе 26 победи в 32 мача на клей през 2018 г. Той е и тенисистът с най-много спечелени мачове от началото на сезона - 35, или с един повече от Александър Зверев, когото отстрани в четвъртфиналите в Париж. \"Единственият начин да победиш Рафа на клей е да рискуваш. Трябва да поемаш повече рискове, отколкото ти е комфортно. Ако Тийм успее да го направи и натрупа достатъчно самочувствие в първия час, час и половина, и ако евентуално вземе първия сет, ще може да направи мача доста физически, както беше в Мадрид. Не съм сигурен, че тогава Рафа ще спечели. Тийм е животно във физическо отношение и удря топката изключително здраво от форхенд\", каза Виландер. Всеки един от досегашните девет двубоя между Надал и Тийм се е играл на червени кортове. Тази година двамата изиграха две срещи, като размениха по една победа. Австриецът спечели със 7:5, 6:3 в Мадрид, за да  сложи край на историческата серия на испанеца  от 50 поредни спечелени сета на клей. Няколко седмици по-рано  световният №1 се наложи с категоричното 6:0, 6:2  на четвъртфиналите в Монте Карло. Преди година двамата отново се срещнаха в Париж. Това се случи в полуфиналите, когато Надал спечели с 6:3, 6:4, 6:0 по пътя към Десетата. \"Тийм трябва да забрави за десетте му титли и да забрави какво се случи миналата година. Той трябва да помни какво се случи в Мадрид, защото това е турнир, който Рафа иска да печели почти толкова силно, колкото и \"Ролан Гарос\", каза още Виландер в навечерието на двубоя. Тийм опитва да стане едва вторият австриец с титла от Големия шлем след Томас Мустер, който триумфира в Париж през 1995 г. Букмейкърите обаче не дават големи шансове на 24-годишния австриец в днешния мач. Залози за него успех се приемат при коефициент 4.50 (bet365), докато победата на Надал е оценена на 1.22. ", "date": "2018.06.10", "title": "Тийм застава на пътя на Надал към 11-а титла от \"Ролан Гарос\""}
{"url": "https://www.dnevnik.bg/sport/2018/06/10/3197687_voleibolistite_zavurshiha_turnira_v_iaponiia_sus/", "text": "Мъжкият национален отбор по волейбол загуби и третия си мач от турнира в Япония, част от Лигата на нациите, отстъпвайки на световния шампион Полша. Българският тим загуби с 1:3 (21:25, 26:24, 18:25, 19:25) след голям брой грешки. Както и в срещата с Италия в събота, възпитаниците на Пламен Константинов бяха на ниво само в определени моменти, но нямаха отговор на действията на поляците в голяма част от мача. Загубата е шеста за волейболистите в девет мача, което отрежда 11-о място на България. Полша постигна осма победа и оглави класирането в Лигата на нациите с 23 точки. Най-резултатен в мача беше Давид Конарски, който завърши с 18 точки, а Бартош Кволек добави 17. В българския тим с 15 се отчете Розалин Пенчев, а Боян Йорданов, който се завърна след контузия завърши с 13. Николай Пенчев добави 12. Пламен Константинов отново направи промени в състава, като започна със Светослав Гоцев, Розалин Пенчев, Николай Учиков, Герги Сеганов, Николай Пенчев и Алекс Грозданов, а либеро беше Петър Каракашев. Опитните Виктор Йосифов и Теодор Салпаров получиха почивка. Първият гейм беше оспорван като до втората техническа пауза резултатът се движеше точка за точка. След това обаче поляците имаха контрол и го затвориха с 25:21. Във втората част българският тим се представи на ниво, но това беше единственият момент в мача, в който момчетата на Пламен Константинов имаха предимство. След много обрати в крайна сметка България изравни. Това се дължеше и на влизането на Боян Йорданов, който смени Учиков и разнообрази атаката. В третия гейм блокадата на Полша заработи, както и мощния начален удар. Конарски беше движещата сила на световните шампиони и те безпроблемно спечелиха третата част с 25:18. Конснтантинов направи промени и за четвъртия гейм, но те бяха в самия край, когато грешките на Георги Сеганов зачестиха и на игрището влезе Добромир Димитров, както и крайният нападател Димитър Маринков. Решаваща за изхода на мача се оказа разликата в блокадата. Полша завърши с 12 блокади срещу шест за България. Българският тим направи и 38 грешки. През следващата четвърта състезателна седмица в Лигата на нациите България е домакин на Франция, Канада и Бразилия в зала \"Конгресна\" във Варна.", "date": "2018.06.10", "title": "Волейболистите завършиха турнира в Япония със загуба от Полша"}
{"url": "https://www.dnevnik.bg/tehnologii/2018/06/09/3191915_video_kakvo_se_sluchi_na_zemiata_prez_poslednite_20/", "text": "От близо 20 години НАСА събира данни за всичко случващо се на Земята. Благодарение на мощните си сателити \"Тера\" и \"Аква\", които обикалят планетата съответно от 1999 и 2002 г., учените от американската космическа агенция имат информация за всяка планетарна промяна, която по един или друг начин се отразява на хората. Сега за първи път всички снимки от сателитите са събрани на едно място, като са достъпни на  специалната онлайн платформа на НАСА Worldview . Благодарение на работата на няколко екипа от учени всеки човек може бързо и лесно да разгледа интерактивно какво се е случвало на планетата от 2000 г. насам. Работата по проекта е продължила повече от 5 години и представлява най-дългият непрекъснат дневен глобален сателитен запис на Земята, който някога е съставян. И определено има какво да се види. От големите пожари в края на миналата година в Калифорния, през покритата за няколко месеца със смог Индия до изригването на исландския вулкан Ейяфятлайокутъл през 2010 г., което затрудни въздушния транспорт в цяла Европа. Благодарение на платформата Worldview може да се видят още последиците от урагана \"Катрина\" през 2005 г., който потопи под вода огромни територии в района на Мексиканския залив. Освен това може да се наблюдава и топящият се лед на Северния полюс. От НАСА се похвалиха, че работата им по проекта е направила така, че само за няколко минути може да се проследи даден процес на Земята, който е траял седмици, месеци, дори години.", "date": "2018.06.10", "title": "Видео: Какво се случи на Земята през последните 20 години"}
{"url": "https://www.dnevnik.bg/detski_dnevnik/2018/06/10/3197281_izpitut_v_sedmi_klas_shte_obhvashta_bulgarskata/", "text": "Изпитите за национално външно оценяване по български език и литература и по математика в седми клас ще имат изцяло нов формат от следващата учебна година. Те ще измерват постигнатото в целия прогимназиален етап, т.е. в пети, шести и седми клас, но ще бъдат насочени и към оценка на професионалната грамотност, обясниха от просветното министерство. Концептуалният модел на изпита по български език и литература, изготвен от експерти от образователното ведомство и от университетски преподаватели, предвижда да се включват само литературни произведения от българската литература, които се изучават в прогимназията. В момента в седми клас се учи изцяло българска литература. В пети и шести клас се учат отделни произведения на български автори. Задачата, в която се изисква коментар на внушения от даден текст, няма да присъства в изпита всяка година, както е сега. Предвижда се понякога тя да бъде заменена със задача за създаване на характеристика на герой от изучаван литературен текст - нещо, върху което се обучават учениците в шести клас. Освен преразказ на неизучаван текст и дидактическа задача върху него в различни години на изпита се предвижда да има и сбит преразказ на неизучаван художествен текст.", "date": "2018.06.10", "title": "Изпитът в седми клас ще обхваща българската литература от цялата прогимназия"}
{"url": "https://www.dnevnik.bg/sport/2018/06/10/3197693_franciia_i_ispaniia_se_predstaviha_koleblivo_v/", "text": "Два от фаворитите на световното първенство Франция и Испания изиграха последните си контролни срещи преди началото на турнира в Русия. Световните шампиони от 2010 г. победиха Тунис с 1:0, докато французите стигнаха до 1:1 със САЩ, но и двата тима не убедиха с представянето си. В Краснодар Испания победи с 1:0 друг участник на Мондиала след късен гол на резервата Яго Аспас. Преди почивката Испания игра с голяма част от титулярите, сред които Пике, Рамос, Бускетс, Давид Силва, Иниеста и Жорди Алба, но не успя да отправи нито едн точен удар към вратата на Матлути. През втората част на терена влязоха Марко Асенсио, Диего Коста, Коке и Аспас и играта се промени. Испания започна да действа с повече скорост, а решаваща се оказа появата на нападателя на \"Селта\". Аспас влезе на терена в 76-ата минута и осем по-късно вкара. Диего Коста се озова в наказателното поле, задържа топката и я пусна към Аспас, който с плътен удар с левия крак я прати зад вратаря Матлути и защитник, застанал на голлинията. Мачът в Краснодар беше исторически за Андрес Иниеста, който изигра своя мач №127 за \"Фурия роха\". Халфът е четвърти във вечната ранглиста като пред него са единствено Икер Касияс (167), Серхио Рамос (152) и Шави Ернандес (133). Испания ще стартира участието си на световното първенство с мач срещу Португалия на 15 юни. Тунис пък се изправя срещу Англия на 18 юни. В Лион на стадион \"Групама\" Франция завърши 1:1 със САЩ. Мачът беше интересен, но въпреки предимството си французите не успяха да стигнат до успех. Те бяха много активни, но допуснаха да изостават в резултата след първата част. Буквално с единствената си атака и удар САЩ вкара гол в 44-ата минута чрез Джулиан Грийн. Десният бек на Франция Джибрил Сидибе се намеси и не успя да изчисти, а Грийн стреля от малък ъгъл, с което изненада Юго Лорис. През втората част Франция започна да атакува още по-масирано, но вкара гол едва в последния четвърт час. Тогава на терена вече не бяха Антоан Гризман и Оливие Жиру, излязъл заради удар в главата. Изравнителният гол вкара Килиан Мбапе след много хубаво подаване на Бенжамен Павар. Той центрира отдясно към връхлитащия Мбапе и младият нападател нямаше как да сгеши. Първият мач на Франция на световното първенство е на 16 юни срещу Австралия. Тимът е в група С заедно още с Перу и Дания. В други контролни мачове Сърбия победи Боливия с 5:1, а Дания се справи с Мексико с 2:0. Друг от участниците на световното Перу завърши 0:0 с Швеция.", "date": "2018.06.10", "title": "Франция и Испания се представиха колебливо в последните си контроли преди световното"}
{"url": "https://www.dnevnik.bg/sport/2018/06/10/3197701_taisun_fjuri_se_zavurna_na_profesionalniia_ring_s/", "text": "Бившият световен шампион по бокс в тежка категория Тайсън Фюри се завърна на професионалния ринг след 32-месечно отсъствие. Британецът победи 39-годишния албанец Сефер Сефери, постигайки своя 26-и успех от 26 срещи. Фюри не се беше боксирал точно 925 дни, откакто победи Владимир Кличко и отне четирите пояса на великия украинец. След това британският боксьор имаше проблеми извън ринга, борейки се с депресия, а по-късно получи и забрана от Британската антидопингова агенция (UKAD). Срещу Сефери 29-годишният Фюри не срещна никакви проблеми в \"Манчестър арена\". Той се оказа с 30 килограма по-тежък от съперника си, което до голяма степен предреши изхода на мача. В началните два рунда Фюри буквално се подиграваше на Сефери, играейки без гард. В третия и четвъртия рунд Фюри беше по-активен и започна да пласира тежки удар в главата и тялото на албанеца. Все пак Сефери се задържа на краката си, но отказа да започне петия рунд и реферът присъди победата на Фюри. \"Това е едно добро начало, макар да знам, че още имам дълъг път, който да извървя. Мотивацията ми не бива да се поставя под въпрос. Аз показах, че имам желание да се върне и за следващия си мач ще съм още по-подготвен\", каза Фюри след мача. Той свали близо 40 килограма, за да влезе във форма в последните месеци и да се върне на ринга. Следващият мач на британеца ще бъде на 18 август в Белфаст, Северна Ирландия, но съперникът му още не е ясен. \"Научих, че две години и половина са много дълго време. Заради това вече се отнасям много сериозно към кариерата ми. Имам желание да се върна там, където бях преди\", каза Фюри. Мачът му със Сефери обаче беше помрачен от бой в публиката в \"Манчестър арена\", който беше забелязан и от двамата боксьори. Все пак ситуацията беше овладяна и част от залата опразнена след инцидента.", "date": "2018.06.10", "title": "Тайсън Фюри се завърна на професионалния ринг с победа над албанец"}
{"url": "https://www.dnevnik.bg/sviat/2018/06/10/3197703_trump_provali_veche_podpisan_finalen_dokument_na_g-7/", "text": "Срещата на лидерите на седемте индустриално най-развити държави завърши хаотично, след като президентът Доналд Тръмп оттегли подписа на американската делегация от заключителния документ, в който Г-7 се ангажираше да се бори с протекционизма. Тръмп си тръгна преди края на фолума в канадския град Шарлевоа, за да се подготви за срещата в Сингапур със севернокорейския диктатор Ким Чен Ун във вторник. Вече извън Канада той се ядоса на изказване на канадския домакин - премиерът Джъстин Трюдо, отказа се от вече договорения документ и заплаши с нови наказателни мита срещу автомобилната индустрия. Бомбастичното изявление на президента торпилира крехкия консенсус в търговския спор между Вашингтон и съюзниците му, коментира \"Ройтерс\". Европейският съюз и Великобритания потвърдиха, че стоят зад комюникето, въпреки оттеглянето на САЩ. В него се казва, че страните защитават \"основана на правила търговска система\". Но на заключителната си пресконференция Трюдо каза, че в отговор на наложените от САЩ наказателнимита за канадската стомана и алуминий страната му ще наложи ответни търговски мерки на 1 юли. Според него е \"унизително\" обяснението на Тръмп да наложи митата за защита на националната сигурност. \"Със съжаление, но и с абсолютна твърдост и яснота продължаваме напред с ответните мерки на 1 юли. Канадците са възпитани и разумни хора, но и няма да позволим да ни изблъскват.\" От кабинета му обясниха по-късно, че думите не съдържат нищо, което Трюдо да не е казвал досега публично или в частни разговори с Доналд Тръмп. Американският президент, обаче, реагира остро в профила си в \"Туитър\", като нарече канадския премиер \"много нечестен и слаб\". Тръмп допълни, че е инструктирал американските представители \"да не прилагат комюникето, тъй като проучваме мита за автомобилите\". Действията ми са основани на \"фалшивите изявления [на Трюдо] на пресконференцията и на факта, че Канада налага мащабни мита на нашите американски фермери, работници и компании\", написа още Тръмп. Според него само върху млечната продукция от САЩ канадските мита за 270%. Представител на френското президентство заяви, цитиран от \"Ройтерс\", че Франция и Европа стоят зад текста и всеки, който се дистанцира от коментарите по време на срещата, само демонстрира \"непостоянство и несъгласуваност\" на позициите си. \"Международното сътруничество не може да зависи от гнева и от ефектни изказвания. Неа се държим сериозно\", казвапредставителят, пожелал анонимност. Негов колега описа по-рано, че на срещата на лидерите изказването на Тръмп било \"тирада\", пълна с нападки срещу търговските партньори на САЩ, последвано от публично изявление на президента, че няма никакво напрежение между него и колегите му в Шарлевоа, а оценката му за отношенията им е \"10\". Поведението на американския президент изнервя и бизнеса, защото реакцията му днес се възприема като поредно потвърждение, че той е твърдо решен да промени световната система за търговия. В събота той повтори, че настоява в предоговарянето на споразумението за свободна търговия в Северна Америка (NAFTA) да има клауза за краен срок за неговото действие. Канада отново го отхвърли и заедно с Мексико се опитва да спре вдигането на митнически бариери пред продукцията на много компании - включително американски, регистрирани в двете страни - срещу износа към САЩ на техни стоки. Преди две седмици администрацията във Вашингтон каза, че проверява дали вносът на автомобили накърнява американската национална сигурност. Това е първата крачка в процедура за евентуално налагане на мита като тези срещу стоманата и алуминия. В събота Тръмп заяви пред репортери, че би било \"много лесно\" да се аргументира за митата срещу вносни коли с позоваване на защита на националната сигурност. \"Това е икономика. Счетоводни сметки. За да имаш страхотва армия, ти трябват и страхотви сметоводни баланси.\"", "date": "2018.06.10", "title": "Тръмп провали вече подписания финален документ на Г-7"}
{"url": "https://www.dnevnik.bg/bulgaria/2018/06/10/3191020_koga_shte_prikljuchi_goliamoto_chetene_na/", "text": "Ако на едно заседание трима прокурори четат по 50 страници от общо 5 000 обвинителен акт, а съдът насрочва по 40 заседания на година, колко време ще е нужно да започне делото по същество? Отговорът е 2 години. Толкова време ще е необходимо, за да приключи четенето на заключителната част на обвинителния акт по делото за фалита на КТБ, ако върви с досегашните темпове. Едва след това делото ще може да започне по същество. Изчисленията, които \"Дневник\" направи, са базирани на скоростта на четене в досегашните заседания и броя на планираните съдебни заседания до края на годината. До първата почивка на седмото подред заседание бяха прочетени 345 страници. Проста сметка показва, че на заседание прокурорите прочитат между 50 и 60 страници от малко над 5 000. Това се случва след изрично искане на защитата на основния подсъдим - бившия мажоритарен собственик на банката Цветан Василев, което беше подкрепено и от други адвокати на останалите 17 изправени на съд по обвинение за участие в престъпна група, ръководена от Василев. Всеки прокурор чете с различна скорост и в някои дни може да се прочитат повече страници, но сметнато средно, за да бъде прочетен целия диспозитив, са нужни поне 80 заседания. Тази седмица приключи осмото, а до края на годината са насрочени още 34, обясниха от съда за \"Дневник\" като подчертаха, че може да бъдат насрочени и нови дати до края на 2018 г. Ако обаче адвокатите и съда не \"се споразумеят\" за дни, в които всички да могат да присъстват в залата, може да останат само 42 заседания за тази година. Това означава, че само за прочитането на обвинението ще са нужни най-малко 2 години. Да видим кой ще издържи На 9 май, когато  делото за КТБ тръгна по същество , шефът на спецпрокуратурата, който е наблюдаващият процеса обвинител - Иван Гешев, настоя да не се приема искането на защитата за прочитане на заключителната част на обвинителния акт в съдебната зала. Той се обоснова с практиката по останалите дела, когато страните се съгласяват да не се чете диспозитивът, а в съдебния протокол се записва, че е прочетен. Записването се прави, за да се спази законовото изискване, според което \"съдебното следствие започва с прочитане на заключителната част на обвинителния акт от прокурора\". Гешев се аргументира още и с това, че обвинителният акт е изпратен на страните много преди началото на делото, а освен това е качен на интернет страницата на прокуратурата година и половина преди началото на процеса. Адвокатите обаче не отстъпиха от искането си. Константин Симеонов - защитник на Василев, отговори на Гешев, че \"порочната практика   не трябва да се превръща в закон\". Адвокат Христо Ботев пък попита кога Гешев е бил на делата, по които те се явяват, и знае как се действа. \"Ние сме заменяеми. Цялата прокуратура ще участва и ще чете. Да видим кой ще издържи\", заяви в началото на процеса пред журналисти Гешев. Колко струва четенето \"Данъкоплатците не ми плащат за четене\" - така прокурор Антоанета Софрониева отговори на въпрос до коя страница е стигнало четенето на обвинителния акт. Тя повтори аргументите на Гешев - че такова четене няма в никоя европейска държава. Освен това никъде в Европа не се пишат такива дълги обвинителни актове. И според двамата е нужна законодателна промяна. От думите на прокурорите се разбра още, че според тях защитата бави процеса, защото чака резултат от жалбата на Цветан Василев в САЩ по закона \"Магнитски\". То обаче няма да повлияе на съдебния процес в България, заявиха обвинителите.  Основната заплата на съдията и прокурорите - без да се изчисляват рангът и стажът, е 2940 лв. И след като в един месец има средно 20 работни дни, а процедурата по прочитане ще отнеме 80 заседания, държавата ще плаща заплати на един съдия и прокурор по това дело четири месеца, само за да се изчете заключителната част на обвинителния акт. Заплати за слушане в продължение на четири месеца ще получат и съдебните заседатели, и съдебният протоколчик. Разходите за адвокатски хонорари трудно могат да бъдат изчислени, тъй като няма официална информация за тях. На всяко заседание идват над 20 адвокати ( ) да слушат заключителната част на обвинителния акт. В залата обикновено има по трима прокурори, които се редуват в четенето. Другите - подсъдими или адвокати, четат книги, спят или работят нещо на лаптопите, които си носят.", "date": "2018.06.10", "title": "Кога ще приключи голямото четене на обвинителния акт за КТБ"}
{"url": "https://www.dnevnik.bg/sport/2018/06/10/3197688_istoriiata_na_svetovnite_purvenstva_pele_i_braziliia/", "text": "Деветото световно първенство е истински празник на атакуващия футбол. С изключителен състав, в който блестят имена като Пеле, Жаирзиньо, Ривелиньо, Тостао, Жерсон и Карлос Алберто, Бразилия печели трета световна титла и получава завинаги трофея \"Жул Руме\". Шампионатът е поверен на Мексико и е първият на територията на Северна Америка. Турнирът се превръща в едно глобално телевизионно събитие. За да бъде съобразена програмата с изискванията на телевизионните компании, някои oт мачовете започват в 12 часа на обяд. Това решение е посрещнато с недоволство от треньори и футболисти заради високите температури в Мексико. Освен това за пръв път се играе на толкова голяма надморска височина - Мексико сити (2240 м), Толука (2680 м), Пуебла (2190 м), Леон (1855 м) и Гуадалахара (1589 м). Извън тези притеснения световното първенство преминава в страхотна обстановка. Домакините, натрупали опит от домакинството на летните олимпийски игри през 1968 г., се справят отлично с организацията. Страстта на местните към футбола допринася за празничната атмосфера. Мачовете преминават без грубите прояви, характерни за предишните два мондиала, и шампионатът завършва без изгонен футболист. За пръв път е позволено да се правят смени и са въведени жълтият и червеният картон. Преди турнира се провеждат семинари, организирани от ФИФА, за да бъдат уеднаквени критериите на съдиите. В Мексико наистина властва красивият футбол. В този шампионат се изиграват някои от най-великите мачове в историята: Бразилия - Англия, Англия - Западна Германия и невероятният полуфинал Италия - Западна Германия. А играта на Пеле и неговите съотборници е истинска наслада за окото. Oтново е подобрен рекордът за брой на участниците в квалификациите - 75 отбора. Някои от отборите, считани за фаворити, не успяват да се класират. Сред тях са Аржентина, Франция, Испания, Унгария и бронзовият медалист от предишния мондиал Португалия. Израел и Мароко са дебютантите в турнира. Мароканците стават първите представители на Африка, класирали се за финалите. Първият африкански участник е Египет, който обаче получава директна квота за световното през 1934 г., а не играе квалификации. Мароканците са сред атракциите на първия кръг заедно с Перу. Двата отбора са в една група със Западна Германия и България. Българският отбор участва на световните финали за трети пореден път. Тимът, в който личат имена като Симеонов, Шаламанов, Пенев, Ивков, Гаганелов, Жечев, Бонев, Попов, Котков, Дерменджиев, Колев, Якимов и Аспарухов, е достигнал до четвъртфиналите на европейското през 1968 г. Отпада драматично от бъдещия шампион Италия след победа у дома с 3:2 и загуба с 0:2 като гост. Силният български състав преминава през квалификациите с три победи в трите си домакинства - 2:0 срещу Холандия, 2:1 срещу Люксембург и впечатляващото 4:1 срещу Полша. В първите си две гостувания националите правят равен с Холандия (1:1) и губят от Полша (0:3), но си осигурява първото място в групата след успех с 3:1 над Люксембруг в последния кръг. По терените в Мексико обаче България отново не успява да стигне до първата си победа. В първия си мач отборът, воден от Стефан Божков, повежда с 2:0 на Перу, но губи с 2:3. Следва очаквана загуба с 2:5 от Западна Германия. Без шанс за място в следващия кръг българите завършват участието си с равенство срещу Мароко (1:1). За африканците това също е първата точка в турнира. В група А СССР и Мексико правят предпазливо 0:0 в първия кръг, след което печелят по две победи срещу Белгия и Салвадор. Без изненади се развиват нещата и в група С. Бразилия печели три победи и вкарва осем гола, а Англия заема второто място в конкуренцията на Румъния и Чехословакия. Мачът между \"селесао\" и \"трите лъва\", спечелен от южноамериканците с 1:0, се превръща в истински спектакъл и до днес остава в историята като един от най-качествените на световни първенства. Завързана се оказва само група В, където са майсторите на дефанзивния футбол Италия и Уругвай в компанията на Швеция и Израел. \"Скуадра адзура\" побеждава шведите с 1:0 в първия си мач, след което прави две нулеви равенства и в крайна сметка печели групата с един отбелязан гол. Уругвай се добира до второто място заради по-добра голова разлика от Швеция - 2:1 срещу 2:2, въпреки че скандинавците печелят мача помежду им. В четвъртфиналите Перу показва отлична игра срещу Бразилия и дълго време се задържа в мача, но губи с 2:4. Италия слага край на надеждите на домакините за отличие след категорична победа с 4:1. С гол в 117-ата минута Уругвай успява да излъже СССР след продължения. Най-запомнящият се мач в тази фаза обаче е между финалистите от 1966 г. - Англия и Западна Германия. Германците губят с два гола 20 минути преди края, но в характерния си стил обръщат развоя на мача и печелят с 3:2 в продължения. Още по-драматична битка очаква германците в полуфиналите срещу Италия на новия стадион \"Ацтека\", построен специално за световното първенство. След 90 минути резултатът е 1:1, а случилото се в продълженията влиза в историята с непрекъснатите обрати. Франц Бекенбауер остава на терена дори и с извадено рамо, като ръката му е привързана към тялото. Неговият героизъм обаче не е възнаграден - Италия печели с 4:3 и стига до финала. Петте гола в продълженията на този мач остават ненадминат рекорд. Във финала италианците са изтощени от тежката битка с Германия, а Бразилия е във вихъра си. Пеле, Жерсон, Жаирзиньо и Карлос Алберто носят категорична победа за \"селесао\" с 4:1.  Бразилия става първият отбор с три световни титли и получава завинаги трофея \"Жул Риме\", а разплаканият Пеле е понесен на ръце. Това ще се окаже последният му мач на световни първенства. Впоследствие статуетката с богинята Нике е открадната и за разлика от случая в Англия четири години по-рано не е намерена. Така за бразилците остава само копие от трофея. В 32-та мача по терените в Мексико са отбелязани общо 95 гола, средно по 2.97 на мач. Герд Мюлер става голмайстор на турнира с 10 попадения, като вкарва два хеттрика - срещу България и Перу. Общо 1 673 975 зрители гледат срещите, средно по 52 312 на мач.  Първа част: Уругвай 1930 Втора част: Италия на Поцо... и Мусолини Трета част: Завръщането на мондиала и бразилската трагедия Четвърта част: Чудото от Берн Пета част: Началото на бразилската легенда Шеста част: Единственият триумф за родината на футбола", "date": "2018.06.10", "title": "Историята на световните първенства: Пеле и Бразилия завинаги"}
{"url": "https://www.dnevnik.bg/tehnologii/2018/06/10/3197360_kak_jutjub_promenia_kozmetichnata_industriia/", "text": "Милиони хора гледат уроци по гримиране в Youtube всеки ден - \"опушени очи за пет минути\", \"как да нанесем очна линия\", \"какво си купих днес\". Но доколко те влияят на индустрията, анализира Би Би Си. През 2017 г. глобалните продажби на цветна козметика достигнаха 45.5 млрд. долара – от руж и бронзанти до пудра и червила. Анализаторите от Mintel очакват покачване с 6% през 2018 г., като САЩ ще изхарчат най-много пари – 12.1 млрд. долара. Япония и Южна Корея също са в топ пет с прогнозни разходи от 6.4 млрд. долара и 2.2 млрд. долара. Техните индустрии също така вкарват на пазара иновативни продукти – от кремове с екстракт от охлюви до нови типове маски. Досега през 2018 г. хората са гледали средно милион гримьорски видеа в Youtube всеки ден, а козметичните компании вече си сътрудничат с влогърите, за да стигнат до по-младите потребители. Изпращат им тестъри, купуват си позициониране в известни канали, използват интернет звезди като посланици на марката – всичко това са популярни тактики. Ако влогърите получат заплащане или безплатен продукт в замяна на видео, те трябва да информират платформата при качването му. В САЩ платените партньорства трябва да са изрично обявени като \"рекламни\" или \"спонсорирани\". Във Великобритания трябва да има информация в текст на екрана или чрез обяснение от водещия. \"Инстаграм\" звездите също са задължени да тагват бизнес партньорите си в постове, за които им е плащано или съдържат продуктово позициониране. Момичетата и жените на възраст между 16 и 24 години са най-големите потребители на грим за последната година във Великобритания, Германия, Франция, Италия и Испания. Сред младите италианки, проучени от Mintel, 95% са си купували грим, а най-популярният продукт е коректорът. А пазаруването започва рано – според британската статистическа служба момиченцата на възраст 7 до 9 години харчат 20 пенса седмично за козметика и тоалетни продукти, а във възрастта между 13 и 15 години числото скача на 1.70 лири. Най, най, най Най-популярната бюти влогърка е Юя – 25-годишната мексиканка с над 21 млн. последователи. Базираната във Великобритания Зоела е на второ място със своите 12 млн. фена. През 2017 г. най-продаваната марка е L'Oreal – с продажби на продукти на стойност 28.6 млрд. Следват я Unilever, Procter & Gamble и Estee Lauder – компании, които имат собствени марки като Bobbi Brown and Clinique. Групата L'Oreal е най-голямата козметична фирма в света, след като придоби марки като Nyx Cosmetics и Urban Decay. Течните им червила и палитрите за очи се обсъждат в много уроци и постове.", "date": "2018.06.10", "title": "Как \"Ютюб\" променя козметичната индустрия"}
{"url": "https://www.dnevnik.bg/razvlechenie/2018/06/10/3197709_nai-chetenoto_v_dnevnik_zavrushtaneto_na_barekov_i/", "text": "1.  \"Имаме новина\" - Бареков се връща в сутрешния телевизионен ефир  - 31461 прочитания 2.  В кои училища има най-високи резултати на матурите след 7 клас  - 31079 прочитания 3.  Три социални мрежи изпреварват \"Фейсбук\" по популярност сред юношите  - 22789 прочитания 4.  Съпругата на Томислав Дончев предизвика полемика във \"Фейсбук\" с антиромско изказване  - 20594 прочитания 5.  Излязоха резултатите от матурите на седмокласниците  - 17558 прочитания 6.  Известният американски готвач Антъни Бурдейн се е самоубил  | - 16610 прочитания 7.  \"Национална лотария\": Предоговаряме отношенията си с \"Нова телевизия\"  - 16230 прочитания 8.  Президентът към Борисов: За разлика от други аз нямам началници  - 15900 прочитания 9.  Борисов за визитата си в Москва: Това, което трасира Радев, постигнахме и ние - нищо  (допълнена) - 15626 прочитания 10.  Зъбите на Хитлер слагат край на конспирациите за смъртта му  - 14685 прочитания", "date": "2018.06.10", "title": "Най-четеното в \"Дневник\": Завръщането на Бареков и училищата с най-високи оценки на матурата след 7 клас"}
{"url": "https://www.dnevnik.bg/biznes/2018/06/10/3197712_vodna_infrastruktura_za_blizo_16_mlrd_lv_shte_bude/", "text": "Близо 300 обекта от ВиК инфраструктурата ще се реконструират и изграждат в страната с европейско финансиране до 2023 г. Обектите са определени с изготвените от Министерството на регионалното развитие и благоустройството (МРРБ) Регионални прединвестиционни проучвания (РПИП) в 14 области, съобщи пресцентърът на ведомството. Това са 19 пречиствателни станции за питейни и отпадъчни води, близо 1300 км водопроводи и канализация, 146 помпени станции и други съоръжения в 51 населени места. Обектите са определени от МРРБ, в момента вървят съгласувателни процедури по екологичното законодателство. По процедура Министерството на околната среда и водите (МОСВ) трябва да се произнесе дали е необходимо да се извърши оценка за въздействието върху околната среда (ОВОС) на изготвените РПИП за всяка една от 14-те обособени територии. Очаква се строителството на някои от обектите да започне още в края на 2018 г., а за други - през 2019 г. Планираните инвестиции са в размер на 1.59 млрд. лв. от Оперативна програма \"Околна среда 2014-2020 г.\" С реализацията на проекта от подобрени ВиК услуги ще се ползват над 2 млн. българи. Благоприятен ще бъде ефектът и върху околната среда, защото ще се ограничи замърсяването на почвите и реките с отпадъчни води, се посочва в съобщението. За първи път проектите ще се изпълняват от ВиК операторите. Друга новост е, че всеки един от тях ще се реализира с оглед на най-неотложните нужди на отделните области - подход, който досега не е прилаган. Министерството уверява, че при реконструкциите ще се използват съвременни инженерни решения като така ще се гарантира, че ремонтите няма да се отразят негативно на по-старите участъци. Над 90 хил. км е ВиК мрежата в страната в момента. Наред с тях работят 5430 резервоара, 3370 помпени станции за питейни води, 67 пречиствателни станции за питейни води и още 97 за отпадъчни.", "date": "2018.06.10", "title": "Водна инфраструктура за близо 1.6 млрд. лв. ще бъде изградена до 2023 г."}
{"url": "https://www.dnevnik.bg/sport/2018/06/10/3197716_mesi_ako_barselona_privlche_grizman_shte_e_chudesno/", "text": "Звездата на \"Барселона\"  Лионел Меси се готви за световното първенство  в Русия с родината си Аржентина. Нападателят се надява на добро представяне на световното, четири години след като тимът му игра финал, който загуби от Германия. Дни преди началото на първенството Меси даде интервю за испанското издание \"Спорт\", в което говори повече за \"Барселона\". Според него каталунците трябва да се подсилят, за да атакуват отново Шампионската лига. За последно \"Барселона\" триумфира в турнира през сезон 2014-15. Откакто Меси играе на \"Камп ноу\" тимът спечели Шампионската лига четири пъти. \"Нашият сезон беше силен, спечелихме дубъл, но титлата е едно, а Шампионската лига друго. Там трябва всеки мач да си на ниво, защото нямаш право на грешка\", каза Меси. Според него напускането на треньора на \"Реал\" (Мадрид) Зинедин Зидан е голяма изненада, която никой не е очаквал. \"Едва ли някой го е очаквал, но не можем да го съдим. Той има своите причини, а и винаги е хубаво да знаеш кога да спреш. Не гледах финала в Шампионската лига, защото бях в Аржентина, а там часовата разлика е голяма, след това се запознах от репортажи\", каза още нападателят. В последните седмици упорито се говори, че Антоан Гризман от \"Атлетико\" (Мадрид) може да стане съотборник на Меси. Аржентинецът обясни, че не би имал нищо против да играе с французина. \"Не знам дали той е приоритет на клуба, но знам само, че ако искаме да печелим отново Шампионската лига ни трябват най-добрите играчи, а Гризман е от тях. Всичко зависи от шефовете, но ако \"Барселона\" го привлече, ще е чудесно\", добави Меси. Аржентинецът обясни още, че не би искал приятелят му и бивш съотборник Неймар да преминава в \"Реал\". Също така Меси разкри, че около  проблемите му с данъчните  преди години са били замесени от Мадрид. \"Имаше заповед от Мадрид да ме атакуват и преследват. Да се възползват от моя момент на слабост, знам че беше така. Беше тежко и ме болеше, защото говореха всякакви неща за мен, а това стана преди световното в Бразилия\".", "date": "2018.06.10", "title": "Меси: Ако \"Барселона\" привлече Гризман ще е чудесно"}
{"url": "https://www.dnevnik.bg/sviat/2018/06/10/3197711_kim_chen_un_pristigna_v_singapur_za_istoricheska/", "text": "Севернокорейският лидер Ким Чен Ун пристигна в неделя в Сингапур за историческа среща с американския президент Доналд Тръмп във вторник. На разговорите им се възлагат надежди да се прекрати ядреното противостоене между двете страни, да се премине към прекратяване на състоянието на война на Корейския полуостров и КНДР да започне да излиза от самоизолацията и мизерията. Това е най-дългото разстояние, на което Ким Чен Ун се е отдалечавал от страната си, живееща в азиатска версия на сталинистка диктатура близо 70 години. До последно не беше известно какъв самолет ще използва той, включително заради строгите мерки за сигурност. Японски медии спекулираха, че това може да е личния му Ил-62, а южнокорейските - че Китай ще му предостави Боинг-747. В крайна сметка той пристигна на борда на самолет, използван от висшето ръководство на Китайската народна република. Данни на системата за проследяване на самолеит Flightradar24 от днес показва, че китайският боинг е излетял от Пхенян за Пекин, след което е променил крайната си дестинация. Едва на 34 години, както се смята, Ким Чен Ун е един от най-младите държавни ръководители в света и никой не очакваше да направи историческата крачка, която не сториха баща му и дядо му. \n     Самият факт на срещата на остров Сентоса на 12 юни е исторически още преди тя да е започнала. Врагове след Корейската война от 1950-1953 година, лидерите на двете страни никога не са разговаряли по телефона, да не говорим за лична среща. През септември след шестия и най-мощен ядрен севернокорейски опит Тръмп написа в \"Туитър\", че ким Чен Ун \"очевидно е луд човек, който не се интересува от това да умори от глад или да убива собствения си народ\". В отговор Ким Чен Ун го нареме \"психически нестабилен американски изкуфял старец\". Всъщност, кореецът изглежда постига своето - да използва ядрената програма като средство да принуди най-силната страна в света да признае международно режима му и статута на КНДР като фактор в Азия и света. Анализатори напомнят, че той е безпощаден диктатор, за когото се твърди, че е разстрелял чичо си със зенитна картечница, отровил е своя полубрат, отговорен е за екзекуциите на стотици военни, в чиято лоялност се съмнява, и хвърли огромни средства за създаване на ядрена бомба и ракети, докато народът му гладува.", "date": "2018.06.10", "title": "Ким Чен Ун пристигна в Сингапур за историческа среща с Доналд Тръмп"}
{"url": "https://www.dnevnik.bg/sviat/2018/06/10/3197718_putin_ne_sme_napuskali_g-7_i_sum_gotov_da_buda_domakin/", "text": "Русия не е избрала да напусне Г-7 и ще се радва да бъде домакин на среща на членовете ѝ в Москва. Това заяви руският президент Владимир Путин в Китай на въпрос как ще коментира идеята на колегата му Доналд Тръмп страната да бъде допусната обратно сред икономически най-развитите в света. Путин не бе поканен след като анексира Крим и подкрепи въоръженото завземане на властта от проруски сепаратисти в Източна Украйна през 2014 г. Така групата Г-8 се върна към предишния формат Г-7, а сега Москва казва, че и за нея това е минало и тя се интересува от други организации, включително Шанхайската организация за сътрудничество, на чиято среща на върха Путин участва през уикенда. \"Не сме я напуснали, нашите колеги отказаха да дойдат в Русия заради известни причини. Моля ви, бихме мили щастливи да ги видим всичките в Москва\", каза той на форума в Цингдао. След това той все пак намекна, че и за него това вече няма особено значение, защото страните от шанхайската организация имали съвкупно по-голяма покупателна способност от тези в Г-7, съставена от САЩ, Германия, Франция, Великобритания, Италия, Япония и Канада. Следващата среща на Г-7 е във френския град Биариц и домакините биха искали там да присъства Русия, но за това има поне едно ясно условие - значителен напредък по прилагане на Минските споразумения за уреждане на конфликта в Източна Украйна. \"Русия е велика държава. Трябва да работим заедно\", заяви във видео обръщение президентат Еманюел Макрон. \"Но сме длъжни и да бъдем последователни - ще разширим формата Г-7 на Г-8 тогава и единствено тогава, когато се спазват минските споразумения за Украйна. Сега всичко зависи от Русия, топката е в нейното поле\". Срещата на лидерите на Г-7 в Канада приключи с комюнике, в което се казва, че Русия трябва да прекрати \"подкопаването на демократичните системи\" и че при необходимост страните са готови да приемат \"допълнителни ограничителни мерки\" срещу нея. За диалог с Русия се говори единствено в контекста на \"решаване на регионални и световни кризи\".", "date": "2018.06.10", "title": "Путин: Не сме напускали Г-7 и съм готов да бъда домакин на групата в Москва"}
{"url": "https://www.dnevnik.bg/politika/2018/06/10/3197749_s_proekta_belene_gerb_riskuva_da_zagubi_privurjenici/", "text": "С възобновяването на проекта за АЕЦ \"Белене\" ГЕРБ рискува да загуби немалка част от привържениците си, които са против този проект, но са гласували за Бойко Борисов на последните избори. Това коментира пред БНР социологът от \"Алфа рисърч\" Геновева Петрова. По думите й  при дебатите и при гласуването на решението  за \"Белене\" ГЕРБ е откроила достатъчно различия от БСП, но е позволила дебатът да се преформулира от \"за\" и \"против\" проекта към това как да се осъществява. Искрите на противопоставяне между ГЕРБ и коалиционния партньор \"Обединени патриоти\" според социолога не са идеологически или спор за политики, а са породени от бизнес интереси. \"Те са облечени с подобни аргументи, но в същността - и в туризма, и в хазарта, това в много по-голяма степен е противопоставяне на бизнес интереси\", каза Петрова. В отговор на въпрос тя посочи, че в момента няма причина да се очакват промени в кабинета, нито, че такъв момент наближава. \"Ако това съревнование на бизнес интереси продължи и някои от тях надделеят над останалите, ще можем да разсъждаваме по този въпрос\" добави социологът.", "date": "2018.06.10", "title": "С проекта \"Белене\" ГЕРБ рискува да загуби привърженици, според социолог"}
{"url": "https://www.dnevnik.bg/sport/2018/06/10/3196963_fotogaleriia_futbolut_i_negovoto_cvetno_raznoobrazie/", "text": "След броени дни започва световното първенство по футбол и за голяма част от хората по света това ще е водещ извор на вълнения. Покрай подготовката за турнира в Русия \"Рохтерс\" представи поглед към футболната страст из различни точки на света. Защото независимо от условията,футболът си е футбол. На снимката: Деца играят футбол на плаващо игрище в рибарското село Ко Пани в Тайланд.", "date": "2018.06.10", "title": "Фотогалерия: Футболът и неговото цветно разнообразие по света"}
{"url": "https://www.dnevnik.bg/biznes/2018/06/10/3197798_biznesut_vidia_lobizum_v_samoregulaciiata_na/", "text": "Проектозаконът за създаване на Българска автомобилна камара, внесен от депутати от ГЕРБ, \"Обединени патриоти\" и \"Воля\" нарушава правилата на конкуренцията, поставя фирмите в бранша в конфликт на интереси и увеличава финансовата и административната тежест за тях. Това се казва в становище на три от четирите национално представителни работодателски организации - Българската стопанска камара, търговско-промишлената палата и Асоциацията на индустриалния капитал. Вносителите мотивираха  необходимостта с голямата концентрация на контролни функции в изпълнителната агенция \"Автомобилна администрация\" и последващите \"съмнителни практики\" там. Идеята им е всички превозвачи да бъдат задължени да членуват в професионалното сдружение, а то да издава лицензите, да следи за спазването им и да ги спира или отнема при нарушения. Според работодателските съюзи прехвърлянето на регулации към новото сдружение със задължително членство може да доведе до това, че вече стъпилите на пазара да отказват на нови играчи лиценз или поне да го бавят, създават се предпоставки за картелиране, договаряне на прагови цени на услугите и изтласкване на малките и срединте фирми от пазара. Поради характера на задължителното членство и заплахата от отнемане на лиценз, нарастват възможностите за натиск върху членовете и упражняване на рекет в процеса на вземане на решения, предупреждават трите организации. Зад текстовете на законопроекта прозират очевидни партикуларни корпоративни лобистки интереси, различни от тези на преобладаващата част от ангажираните в автотранспортния сектор, както и на общия публичен интерес, пишат работодателите до парламента.", "date": "2018.06.10", "title": "Бизнесът видя лобизъм в саморегулацията на автомобилните превози"}
{"url": "https://www.dnevnik.bg/sport/2018/06/10/3197779_halep_se_chuvstva_zavurshena_tenisistka_sled_triumfa/", "text": "Новата шампионка на \"Ролан Гарос\" Симона Халеп заяви, че ще пази красив спомен през целия си живот от първата си титла в Големия шлем. Румънката  спечели в събота финала срещу Слоун Стивънс  в три сета в много драматичен мач и 40 години след последната румънска титла в Париж триумфира във френската столица. Халеп нарече трофея \"Сюзан Ленглен\", който получи, красив и обеща, че ще заеме централно място в нейния дом. \"Толкова дълго чаках тази титла, но въпреки загубите не се предадох нито за момент. Казвала съм и друг път, че не се чувствах пълноценна №1, без да имам титла от Шлема. Сега мога да се нарека завършена тенисистка по този показател\", каза Халеп. Преди година румънката  сензационно загуби от Йелена Остапенко , когато водеше със сет и пробив. Според Халеп вината е само нейна, но тази загуба я е направила по-силна. \"В миналогодишния финал играх защитно, особено когато водех. Реших, че само трябва да връщам топката и да чакам моя момент, и грешах. Сега беше различно, аз трябваше да съм агресивна и това ми помогна\", добави световната №1. Победата на румънката в Париж беше много добре приета в света на тениса. Голяма част от елита в женския тенис поздрави Халеп, като сред първите бяха Каролина Плишкова, Петра Квитова и Джоана Конта. \"Много е хубаво да видиш други състезателки щастливи заради моята титла. Ние сме едно голямо семейство, което пътува по целия свят и играе помежду си\", каза още румънката.", "date": "2018.06.10", "title": "Халеп се чувства завършена тенисистка след триумфа на \"Ролан Гарос\""}
{"url": "https://www.dnevnik.bg/bulgaria/2018/06/10/3197852_reklamna_agenciia_za_2018_g_e_gutsbrainsddb_a/", "text": "Рекламна агенция за 2018 г. е guts&brainsDDB, а рекламодател на годината е \"Теленор\". Победители бяха отличени и наградени на рекламния фестивал ФАРА 2018 на тържествена церемония този уикенд, съобщиха организаторите на събитието БАКА.  Тази година в конкурса се включиха 28 рекламни агенции с 322 заявки. Броят на желаещите да вземат участие в рекламното съревнование е значително по-висок от предходната година и е поставил журито на конкурса пред двудневно предизвикателство да избере най-добрите кампании сред всички номинирани, обясняват организаторите на събитието.  За 2018 г. творческата концепция на фестивала заложи на връзката агенция – клиент и споделения резултат от работата им. Фестивалът мина под мотото \"Работим заедно. Печелим заедно\" и за първи път статуетката звезда е разделена на две. \"Високият интерес към ФАРА 2018 се дължи както на силната година сред творческите агенции, така и на заявеното уважение към усилията на клиентите. За първи път от основаването на наградите взехме решение \"звездата\" на ФАРА да бъде разделена на две, за да споделим успеха на кампании, базирани на взаимното доверие и екипна работа\", обяснява Николай Караджов, изпълнителен директор БАКА. Конкурсът се провежда за 19-а поредна година. Във фестивалната част участие в уъркшопове и лекции взеха световни имена като Пол Арнолд, Стийв Хенри, Ричард Мълъндър, Гурдийп Пури, Леван Лепсверидзе и Катаржина Драгович, които представиха актуални тенденции и съвети от рекламния бранш, обмениха опит с местните рекламисти и маркетолози. Във фестивала бяха отличени агенция и клиенти за рекламни форми и кампании в следните категории:  ТВ РЕКЛАМА И КИНОРЕКЛАМА СТОКИ СРЕБРО Рекламодател: Ростар БГ ЕООД Агенция: Nitram БРОНЗ Рекламодател: Загорка АД Агенция: Nitram БРОНЗ Рекламодател: Филикон 97 АД Агенция: reforma БРОНЗ Рекламодател: Загорка АД Агенция: All Channels Advertising ФИНАЛИСТ Рекламодател: Нухелт АД Агенция: The Smarts ЗЛАТО Рекламодател: Банка ДСК Агенция: Noble Graphics  СРЕБРО Рекламодател: UniCredit Bulbank Агенция: The Smarts СРЕБРО Рекламодател: Telenor Агенция: guts&brainsDDB БРОНЗ Рекламодател: Глобал брандс дистрибюшън ООД Агенция: Ogilvy Group БРОНЗ Рекламодател: EVN България Агенция: guts&brainsDDB БРОНЗ Рекламодател: Лидл България Агенция: guts&brainsDDB БРОНЗ Рекламодател: Telenor Агенция: guts&brainsDDB БРОНЗ Рекламодател: Банка ДСК Агенция: Noble Graphics БРОНЗ Рекламодател: Telenor Агенция: guts&brainsDDB ФИНАЛИСТ Рекламодател: Telenor Агенция: guts&brainsDDB & Tribal Worldwidе София ЗЛАТО Рекламодател: Международен София филм фест Агенция: guts&brainsDDB СРЕБРО Рекламодател: Ростар БГ ЕООД Агенция: Nitram БРОНЗ Рекламодател: Сдружение \"Национална мрежа за децата\" Агенция: reforma БРОНЗ Рекламодател: Трейдинг 212 Агенция: guts&brainsDDB БРОНЗ Рекламодател: Трейдинг 212 Агенция: guts&brainsDDB ФИНАЛИСТИ Рекламодател: Клиър лендинг АД Агенция: Nitram Рекламодател: Лидл България Агенция: guts&brainsDDB РАДИОРЕКЛАМА БРОНЗ Рекламодател: OLX Агенция: guts&brainsDDB ЗЛАТО Рекламодател: Ростар БГ ЕООД Агенция: Nitram ЗЛАТО Рекламодател: Ростар БГ ЕООД Агенция: Nitram БРОНЗ Рекламодател: OLX Агенция: guts&brainsDDB БРОНЗ Рекламодател: Банка ДСК Агенция: Noble Graphics БРОНЗ Рекламодател: Ростар БГ ЕООД Агенция: Nitram ФИНАЛИСТИ Рекламодател: Порше изток ООД Агенция: Tribal Worldwide София Рекламодател: Филикон 97 АД Агенция: reforma Рекламодател: Tavex ЕООД Агенция: Tribal Worldwide София ЗЛАТО Рекламодател: Перно Рикар България Агенция: guts&brainsDDB ЗЛАТО Рекламодател: Загорка АД Агенция: All Channels Advertising СРЕБРО Рекламодател: Перно Рикар България Агенция: All Channels Advertising СРЕБРО Рекламодател: Трейдинг 212 Агенция: guts&brainsDDB БРОНЗ Рекламодател: Смартс ООД Агенция: The Smarts ФИНАЛИСТИ Рекламодател: Сдружение Национална мрежа за децата Агенция: reforma Рекламодател: Порше БГ Агенция: 121 Agency СРЕБРО Рекламодател: Порше изток ООД Агенция: Tribal Worldwide София СРЕБРО Рекламодател: Фондация \"ГЛАС\" Агенция: NEXT-DC БРОНЗ Рекламодател: Банка ДСК Агенция: Noble Graphics ФИНАЛИСТИ Рекламодател: Мари Бризар уайн енд спиритс България ЕООД Агенция: All Channels Advertising Рекламодател: WWF България Агенция: Noble Graphics ЗЛАТО Рекламодател: Нухелт АД Агенция: The Smarts СРЕБРО Рекламодател: Български хелзинкски комитет Агенция: Noble Graphics СРЕБРО Рекламодател: Carlsberg България Агенция: Noble Graphics БРОНЗ Рекламодател: Bianki Shoes Агенция: Yellowmark. БРОНЗ Рекламодател: Народен театър \"Иван Вазов\" Агенция: The Smarts ФИНАЛИСТИ Рекламодател: Kaufland България Агенция: Noble Graphics Рекламодател: Сдружение \"Национална мрежа за децата\" Агенция: reforma Рекламодател: Ростар БГ ЕООД Агенция: Nitram ЗЛАТО Рекламодател: THEATRO Агенция: Noble Graphics СРЕБРО Рекламодател: Порше БГ Агенция: NRG BRANDS СРЕБРО Рекламодател: Нов български университет Агенция: NRG BRANDS ФИНАЛИСТ Рекламодател: НПО \"Еволюционен поглед\" Агенция: reforma ЗЛАТО Рекламодател: Inter Expo Center Агенция: Noble Graphics ЗЛАТО Рекламодател: Фондация Америка за България Агенция: Tribal Worldwide София СРЕБРО Рекламодател: Shoot! Агенция: The Smarts БРОНЗ Рекламодател: Изба Карабунар ООД Агенция: New Moment New Ideas Company БРОНЗ Рекламодател: Power Pops Агенция: FOUR PLUS БРОНЗ Рекламодател: Reinvent | The Innovation Law Hub Агенция: FOUR PLUS ФИНАЛИСТИ Рекламодател: Смартс ООД Агенция: The Smarts Рекламодател: Фондация Америка за България Агенция: Tribal Worldwide София СРЕБРО Рекламодател: Перно Рикар България Агенция: Tribal Worldwide София СРЕБРО Рекламодател: \"Златен мед\" Агенция: A Team БРОНЗ Рекламодател: Изба Карабунар ООД Агенция: New Moment New Ideas Company ЗЛАТО Рекламодател: Глобал брандс дистрибюшън ООД Агенция: Ogilvy Group СРЕБРО Рекламодател: Нухелт АД Агенция: The Smarts БРОНЗ Рекламодател: UniCredit Bulbank Агенция: The Smarts  БРОНЗ Рекламодател: Международен София филм фест Агенция: guts&brainsDDB БРОНЗ Рекламодател: Международен София филм фест Агенция: guts&brainsDDB ФИНАЛИСТИ Рекламодател: Мари Бризар уайн енд спиритс България ЕООД Агенция: All Channels Advertising Рекламодател: Kaufland България Агенция: Noble Graphics Рекламодател: Carlsberg България Агенция: Noble Graphics Рекламодател: Трейдинг 212 Агенция: guts&brainsDDB ЗЛАТО Рекламодател: THEATRO Агенция: Noble Graphics СРЕБРО Рекламодател: Carlsberg България Агенция: Noble Graphics СРЕБРО Рекламодател: Нов български университет Агенция: NRG BRANDS БРОНЗ Рекламодател: Сердика център Агенция: guts&brainsDDB БРОНЗ Рекламодател: Kaufland България Агенция: Noble Graphics БРОНЗ Рекламодател: Фондация \"Америка за България\" Агенция: FOUR PLUS БРОНЗ Рекламодател: Перно Рикар България Агенция: Tribal Worldwide София ФИНАЛИСТ Рекламодател: WWF България Агенция: Noble Graphics ЗЛАТО Рекламодател: Перно Рикар България Агенция: guts&brainsDDB СРЕБРО Рекламодател: WWF България Агенция: Noble Graphics БРОНЗ Рекламодател: EVN България Агенция: guts&brainsDDB ФИНАЛИСТ Рекламодател: Сдружение Национална мрежа за децата Агенция: reforma ЗЛАТО Рекламодател: DECATHLON България Агенция: All Channels Advertising СРЕБРО Рекламодател: EVN България Агенция: guts&brainsDDB БРОНЗ Рекламодател: Порше изток ООД Агенция: Tribal Worldwide София  БРОНЗ Рекламодател: Клиър лендинг АД Агенция: Nitram БРОНЗ Рекламодател: Трейдинг 212 Агенция: guts&brainsDDB ФИНАЛИСТИ Рекламодател: Загорка АД Агенция: All Channels Advertising Рекламодател: Carlsberg България Агенция: Noble Graphics СРЕБРО Рекламодател: Telenor Агенция: guts&brainsDDB СРЕБРО Рекламодател: VISA Агенция: NEXT-DC  БРОНЗ Рекламодател: DECATHLON България Агенция: All Channels Advertising БРОНЗ Рекламодател: WWF България Агенция: Noble Graphics БРОНЗ Рекламодател: ТЕСИ Агенция: Noble Graphics ФИНАЛИСТ Рекламодател: Ростар БГ ЕООД Агенция: Nitram БРОНЗ Рекламодател: Макдоналдс™ Агенция: guts&brainsDDB ФИНАЛИСТИ Рекламодател: EVN България Агенция: guts&brainsDDB Рекламодател: Хаус маркет България Агенция: Ogilvy Group СОЦИАЛНИ МЕДИИ ЗЛАТО Рекламодател: Загорка АД Агенция: All Channels Advertising СРЕБРО Рекламодател: Загорка АД Агенция: All Channels Advertising БРОНЗ Рекламодател: Тук-Там / Back2Bg Агенция: gobox БРОНЗ Рекламодател: Загорка АД Агенция: All Channels Advertising БРОНЗ Рекламодател: Банка ДСК Агенция: Noble Graphics ФИНАЛИСТИ Рекламодател: Загорка АД Агенция: The Smarts  Рекламодател: Загорка АД Агенция: All Channels Advertising СРЕБРО Рекламодател: Макдоналдс™ Агенция: guts&brainsDDB БРОНЗ Рекламодател: EVN България Агенция: guts&brainsDDB ФИНАЛИСТ Рекламодател: Перно Рикар България  Агенция: Tribal Worldwide София ДИГИТАЛНА КАМПАНИЯ ЗЛАТО Рекламодател: Telenor Агенция: guts&brainsDDB СРЕБРО Рекламодател: VISA Агенция: NEXT-DC БРОНЗ Рекламодател: DECATHLON България Агенция: All Channels Advertising БРОНЗ Рекламодател: Telenor Агенция: guts&brainsDDB  СРЕБРО Рекламодател: Филикон 97 АД Агенция: reforma СРЕБРО Рекламодател: Ростар БГ ЕООД Агенция: Nitram БРОНЗ Рекламодател: Canon Агенция: NEXT-DC БРОНЗ Рекламодател: Перно Рикар България Агенция: All Channels Advertising БРОНЗ Рекламодател: Carlsberg България Агенция: Noble Graphics БРОНЗ Рекламодател: Загорка АД Агенция: All Channels Advertising ЗЛАТО Рекламодател: Лидл България Агенция: guts&brainsDDB ЗЛАТО Рекламодател: Telenor Агенция: guts&brainsDDB ЗЛАТО Рекламодател: Трейдинг 212 Агенция: guts&brainsDDB СРЕБРО Рекламодател: DECATHLON България Агенция: All Channels Advertising СРЕБРО Рекламодател: Банка ДСК Агенция: Noble Graphics БРОНЗ Рекламодател: Клиър лендинг АД Агенция: Nitram БРОНЗ Рекламодател: EVN България Агенция: guts&brainsDDB БРОНЗ Рекламодател: Telenor Агенция: guts&brainsDDB ЗЛАТО Рекламодател: WWF България Агенция: Noble Graphics БРОНЗ Рекламодател: Български хелзинкски комитет Агенция: Noble Graphics Съпътстващ фестивала ФАРА конкурс за плакат \"Заедно за Пловдив 2019\"", "date": "2018.06.10", "title": "Звездата на ФАРА 2018 г. си разделиха guts&brainsDDB и \"Теленор\""}
{"url": "https://www.dnevnik.bg/politika/2018/06/10/3197860_ninova_izredi_provali_na_borisov_i_obeshta_viziia_za/", "text": "Визия за България\" - така социалистите са нарекли разработваната от тях алтернативна управленска програма, която ще бъде представена на 21 юни. Това съобщи лидерът на БСП Корнелия Нинова на днешен партиен пленум. По проекта работят експерти от БСП, както и учени от БАН, които вече са представили свои предложения за политики и решения. В словото си предсъпартийците си Нинова обвини сегашния премиер и лидер на ГЕРБ Бойко Борисов в поредица провали. \"През първия си мандат Борисов бе отмъстителят, който обещаваше да вкара в затвора всички престъпници и виновници за кражбите на прехода. Нищо такова не се случи. През втория си мандат бе строителят на магистрали и пътища. От доклада на Световния икономически форум за качеството на инфраструктурата става ясно, че пътищата в България са по-лоши, отколкото в Танзания, Алжир и Мали. () Днес той е в ролята на обединител - обединява Западните Балкани, обединява Европа с Русия, а не може да си обедини министрите в собствения си кабинет\", каза тя. На закрито заседание пленумът обсъди и докладите за модернизацията на Българската армия и въоръжените сили, одобрен от парламента тази седмица и с подкрепата на левите депутати. В приетата от партийния форум позиция се казва, че БСП ще настоява инвестираните средства за покупка на ново въоръжение и техника да се върнат в България по примера на страни като Полша и Румъния. От БСП считат, че българската отбранителна промишленост трябва да заеме мястото си в процеса на изграждането, развитието и поддържането на отбранителните способности.", "date": "2018.06.10", "title": "Нинова изреди провали на Борисов и обеща визия за България"}
{"url": "https://www.dnevnik.bg/sport/2018/06/10/3197866_plamen_konstantinov_se_nadiava_nacionalniiat_otbor_da/", "text": "Селекционерът на мъжкия национален отбор по волейбол Пламен Константинов смята, че загубата на тима от световния шампион Полша е очаквана. Българският тим  отстъпи на първенците на света с 1:3  в последния си мач от турнира в Япония и остава 11-и в Лигата на нациите. \"Поздравления за Полша за победите в трите мача в Осака. Смятам, че Полша е най-добрият отбор сред участниците. Направихме много директни грешки, не успяхме да контролираме играта. Ще се върнем в България за турнира следващата седмица и ще се опитаме да подобрим играта си за следващите срещи\", заяви Константинов. След три състезателни уикенда България има три победи и шест загуби. В двубоя с Полша българските волейболисти допуснаха 35 грешки, които се оказаха решаващи за крайния изход на мача. След предишните мачове Константинов обеща, че ще даде шанс на младите състезатели в отбора си. В срещите в Япония шанс получиха Алекс Грозданов, Димитър Маринков, както и Петър Каракашев, които преди играеха по-рядко. През следващата седмица България е домакин на Франция, Канада и Бразилия в зала \"Конгресна\" във Варна.", "date": "2018.06.10", "title": "Пламен Константинов се надява националният отбор да подобри представянето си"}
{"url": "https://www.dnevnik.bg/sport/2018/06/10/3197867_nadal_pokori_rolan_garos_za_11-i_titla_sled_obrazcov/", "text": "Рафаел Надал е първият тенисист в историята, който печели 11 титли от един турнир в Големия шлем в оупън ерата, след като покори отново \"Ролан Гарос\". Кралят на клея не остави никакви шансове на Доминик Тийм като защити титлата си от миналата година след 6:4, 6:3, 6:2 за два часа и 43 минути. Испанецът изнесе истинска лекция на съперника си, взимаше най-правилните решения и нито за момент не допусна спад в играта си. Надал завоюва 17-а титла от Големия шлем, с което отново се доближи само на три от рекордьора Роджър Федерер. По пътя към 11-ата си Купа на мускетарите в Париж Надал загуби само един сет (на четвъртфинал срещу Диего Шварцман) и даде 64 гейма на съперниците си на \"Ролан Гарос\". Испанецът постигна седма победа срещу Доминик Тийм в кариерата си в техния десети мач. Австриецът беше единственият, който постигна два успеха на световния №1 след завръщането му на корта. Преди месец Тийм победи Надал в Рим. Носителят на 11 титли от \"Ролан Гарос\" затвърди своето господство на турнира във френската столица, където вече има 86 победи в 87 мача. За пети път в своята кариера Надал спечели финалния мач в три сета. Преди това се беше случвало срещу Роджър Федерер (2008 г.), Робин Сьодерлинг (2010 г.), Давид Ферер (2013 г.) и Стан Вавринка (2017 г.). \"Това е невероятен момент за мен. Изиграх добър мач срещу страхотен и първокласен опонент, какъвто е Доминик. Убеден съм, че той един ден ще спечели титла от Големия шлем. Мога да го нарека мой приятел\", каза Надал след мача. \"Да спечелиш 11 титли на \"Ролан Гарос\" е нещо,което не може да се опише с думи, за мен е много специално и емоционално, всеки път идвам тук с огромно желание\", каза шампионът. Испанецът определи финалния мач като най-добрия, който направи в тазгодишното издание на турнира. \"Успехът ми над Дел Потро беше много важен, той ми даде голямо самочувствие. В третия сет имах малко проблеми, но ние сме хора и на всеки се случва\", каза още надал. Надал завърши мача без да направи нито един ас, но беше много стабилен в целия двубой. Той вкара 68% от първия си сервис и спечели 82% от разиграните точки при него. Той завърши с 26 уинъра и 24 непредизвикани грешки, докато при съперника му показателите бяха 34 и 42. Световният №1 беше безмилостен при играта на мрежата, където спечели 16 от 18-те точки (88%). \"Рафа, поздравления за поредния ти невероятно изигран турнир. Помня първият ти \"Ролан Гарос\", който спечели през 2005 г., тогава бях на 11 и гледах по телевизията. Да играя срещу теб на финал е сбъдната мечта\", каза достойният финалист Тийм. Той обеща при следващото си завръщане на церемонията в Париж да говори на френски. Мачът започна добре за Надал, който спечели гейм на нула и веднага след това проби Тийм. Австриецът обаче отговори много бързо, изравнявайки до 2:2, след което резултатът започна да се движи гейм за гейм. В края на сета Тийм започна да греши по-често, което се оказа решаващо, а в последния възможен момент Надал реализира пробив на нула, за да затвори сета с 6:4 след 58 минути игра. Световният №1 показа много разнообразна игра, за която Тийм не намери отговор. В първия сет Надал вкара 65% първи сервис и спечели 13 от 17-те разигравания при него (76%). При австриеца процентът на вкаран сервис беше едва 45, а спечелените точки 58%. В десетте гейма Тийм допусна 18 непредизвикани грешки, които натежаха въпреки 11-те уинъра на австриеца. Спечеленият първи сет донесе голямо настроение в играта на испанеца, който продължи вихрено във втория сет, повеждайки с 3:0. Той проби Тийм след маратонски гейм, в който осмият в света се спасяваше три пъти, но накрая нямаше сили. Той показа малко съвземане в четвъртия гейм, когато го взе на нула, а после поведе и с 30:0 при сервис на Надал, но испанецът отново намери по-верните решения и спечели подаването си. Тийм спечели още един сервис гейм на нула, след което седмата част се оказа много интересна. Австриецът стигна до точка за пробив, но Надал пак намери начин да се измъкне от трудна ситуация, повеждайки с 5:2. След това десеткратният шампион не срещна никакви проблеми и затвори втория сет след убедителен гейм. Вторият сет беше идентичен по продължителност на първия – 54 минути. В него Тийм увеличи процентите си на сервис до 79 и на спечелени точки до 68, но ранният пробив се оказа решаващ. За сметка на това Надал беше много сигурен при разиграванията на първия си сервис, където спечели 16 от 19 (84%). Световният №1 нямаше толкова уинъри – едва шест, но ограничи грешките до минимум, което му позволи да води с два сета. От този момент нататък Тийм започна да губи търпението си и реагираше емоционално при всяка точка, която губеше. Третият сет започна по начина, по който вървеше целият мач и Надал стигна до четири възможности за пробив при подаването на Тийм. Австриецът се измъкна, но в третия гейм испанецът беше безмилостен и след няколко прекраси разигравания взе точните решения, за да пробие Тийм. Точно в този момент пръстите на лявата ръка на Надал изтръпнаха и той не можеше да държи ракетата си. Наложи се влизане на един от физиотерапевтите, но много бързо испанецът се върна на корта и дори спечели подаването си, давайки само точка на съперника. Дори и физическите проблеми не спряха Надал, който бързо се събра и записа нов пробив. Послединят гейм беше много дълъг, въпреки че испанецът бързо поведе с 40:0. След това изненадващо допусна изравняване, но при петия си мачбол успя да затвори мача след само два часа и 42 минути.", "date": "2018.06.10", "title": "Надал покори \"Ролан Гарос\" за 11-и път след безапелационна победа над Тийм"}
{"url": "https://www.dnevnik.bg/sviat/2018/06/10/3197873_baski_napraviha_202_km_jiva_veriga_za_nezavisimost_ot/", "text": "Макар да се ползват от едни от най-щедрите данъчни и финансови привилегии за автономния в рамките на Испания в неделя десетки хиляди баски оформиха жива верига с дължина 202 км с призив да се проведе гласуване за независимост от Испания. Това става седмици след като терористичната организация ЕТА, борила се десетилетия наред с оръжие за независимост на страната на баските, се саморазпусна и разоръжи. Освен това на 1 юни в Мадрид се смени правителството след вот на недоверие срещу консервативното правителство на премиера Мариано Рахой. Съгласно Конституцията от 1978г. Испания е неделима, а миналогодишният опит на Каталуня да се отдели бе посрещнат с полицейска сила, временно замразяване на автономния статут и съдебни процеси срещу сепаратистите. Подобно на случая с Каталуня и в Страната на баските няма подкрепа за независимост, но има масово одобрение на идеята хората свободно да гласуват на референдум за независимост, коментира \"Ройтерс\". Живата верига бе организирана от баската група Gure Esku Dago (В собствените ни ръце) и се проточи от Доностия (Сан Себастиан) до парламента на баските в Гастеис (Витория).", "date": "2018.06.10", "title": "Баски направиха 202 км жива верига за независимост от Испания"}
{"url": "https://www.dnevnik.bg/bulgaria/2018/06/10/3197880_izdirvan_chrez_interpol_za_narkotrafik_se_e_vurnal_v/", "text": "На 7 юни 2018 г. издирваният с червена бюлетина на Интерпол Мартин Георгиев – Джито се е предал в ГДБОП в присъствието на адвокат, съобщи днес спецпрокуратурата. В официалното съобщение на държавното обвинение Георгиев е посочен само с инициалите си, като се съобщава, че той е обвинен от Специализираната прокуратура като един от ръководителите на организирана престъпна група за разпространение на наркотици по досъдебно производство от 2015 г. Той е бил задържан първоначално за 24 часа, а след това мярката е удължена до 72 часа. Би Ти Ви припомня, че той е син на Мила Георгиева, доведена дъщеря на бившия шеф на митниците Христо Кулишев и е смятан за едно от основните лица в т.нар \"Килърите 6\". Майка му е разследвана за източване на ДДС у нас и за кражба на близо 26 млн. евро от ЕС в Румъния, припомня Би Ти Ви.", "date": "2018.06.10", "title": "Издирван чрез интерпол за наркотрафик се е върнал в България и се е предал"}
{"url": "https://www.dnevnik.bg/sport/2018/06/10/3197888_ivet_lalova_triumfira_na_200_metra_v_stokholm_demireva/", "text": "Ивет Лалова спечели бягането на 200 метра от Диамантената лига по лека атлетика в Стокхолм. Най-добрата българска спринтьорска спря хронометрите на 22.63 секунди, с което подобри с една стотна най-силния си резултат за сезона. Предишното най-добро постижение на Лалова беше отново в  Диамантената лига, но на турнира в Рим , където остана втора. В Стокхолм след Лалова се класира представителката на Великобритания Бет Добин, която финишира с личен рекорд 22.83 секунди, а трета се класира друга британка Аника Онуора (23.38). Постижение имаше и в сектора на висок скок, където Мирела Демирева постигна личен рекорд. Олимпийската сребърна медалистка от Рио 2016 скочи 200 сантиметра за пръв път в своята кариера, подобрявайки с три сантиметра най-доброто си постижение. Българката преодоля височината от трети опит. Демирева направи неуспешен опит и на 202 см. Тя завърши втора зад Мария Ласицкене, която също преодоля 200, но от първи опит. Рускинята продължава невероятната си серия, след като няма загуба близо две години. Трета в Стокхолм се класира представителката на домакините Ерика Кинсей със 194 сантиметра.", "date": "2018.06.10", "title": "Ивет Лалова триумфира на 200 метра в Стокхолм, Демирева скочи 2 метра за пръв път"}
{"url": "https://www.dnevnik.bg/razvlechenie/2018/06/10/3197911_stotici_pileta_se_izljupiha_ot_izhvurleni_na_bokluka/", "text": "В грузинското градче Марнеули от изхвърлени на бунището яйца едновременно са се излюпили стотици пилета. Новородените успели да намерят пътя от сметището до центъра на града, където бързо били \"осиновени\" от местните жители, разказва руският \"Ведомости\" като цитира грузинското издание  Netgazeti . Кметът разказва, че яйцата били изхвърлени от местна птицеферма, защото се е предполагало, че са развалени. На сметището обаче условията за \"мътене\" били идеални - камъни и постоянна топлина. Яйцата се оказаха в същите условия като в полога и съответно се излюпиха много пилета, коментира кметът Темур Абазов. Жителите пуснаха в мрежите видео с \"нашествениците\".", "date": "2018.06.10", "title": "Стотици пилета се излюпиха от изхвърлени на боклука яйца в Грузия (видео)"}
{"url": "https://www.dnevnik.bg/photos/2018/06/10/3197818_fotogaleriia_svetovnite_snimki_na_denia_-_9-10_juni/", "text": "Местните индиански племена в най-големия бразилски щат Мато Гросо позволяват на фермерите да отглеждат земеделски култури в земите им. Една десета от реколтата помага на местните да си купуват коли, смартфони, телевизори, да заменят хамаците с легла, да си набавят фризери и антени за интернет. Но партньорството с фермери, които не са местни, и ненаситното търсене на бразилска соя в Китай и на други пазари е незаконно и тревожи природозащитниците. Още за проблема четете", "date": "2018.06.10", "title": "Фотогалерия: Световните снимки на деня - 9-10 юни"}
{"url": "https://www.dnevnik.bg/sport/2018/06/10/3197922_braziliia_stigna_do_pobeda_v_poslednata_si_kontrola/", "text": "Петкратният световен шампион Бразилия спечели нова победа пред участието си на първенството в Русия. \"Селесао\" разгроми с 3:0 Австрия на стадион \"Ернст Хапел\" във Виена, а точни в срещата бяха трите звезди в нападението на тима Габриел Жезуш, Неймар и Филипе Коутиньо. Неймар се завърна в титулярния състав на Бразилия и направи силен двубой. Нападателят връща формата си само три месеца след контузията, която го извади от терените в края на февруари. Преди почивката точен беше Жезуш, който отбеляза в 36-ата минута. През втората част Бразилия продължи да играе силно и в 63-ата Неймар се разписа след прекрасна акция. Той получи пас от Вилиан, финтира двама защитници на Австрия и технично прати топката зад вратаря. Шест минути по-късно Коутиньо вкара след хубав диагонален изстрел след подаване на Роберто Фирмино. \"Доволен съм от мача и от представянето на отбора. До световното още има време, но формата ни е добра. Важно е, че всички отиват без контузии и са здрави\", каза треньорът на тима Тите. Бразилия е в една група Е на световното с Швейцария, Коста Рика и Сърбия. Първият мач на тима е на 17 юни в Ростов срещу швейцарците.", "date": "2018.06.10", "title": "Бразилия стигна до победа в последната си контрола преди световното"}
{"url": "https://www.dnevnik.bg/politika/2018/06/10/3197919_zaradi_istanbulskata_konvenciia_pes_zaplashvala_da/", "text": "Партията на европейските социалисти (ПЕС), чийто лидер е бившият председател на БСП Сергей Станишев, е предупредила сегашното ръководство на БСП, че може да замрази членството й, ако не промени отрицателната си позиция спрямо Истанбулската конвенция. Това се разбира от публикация в сайта на партийния вестник \"Дума\" за дискусиите на днешния пленум. На него Нинова е призовала: \"Ако смятате, че е така и че трябва да променим позицията си, че съм пречка пред прогреса на БСП като лява партия, ми го кажете в очите.\" Едновременно с това тя е подсказала, че ще подаде оставка, ако пленумът възприеме позицията на европейските социалисти по темата. \"Ако се налага да направим този компромис, аз няма да мога\", е казала тя в закритата част на заседанието, цитирана от \"Дума\". Партийното издание информира, че форумът е застанал зад настоящия си лидер. Още вчера в  радиоинтервю  Нинова спомена, че емисари на ПЕС преди две седмици за пореден път предупредили, че \"БСП греши\" като се противопоставя на ратификацията на конвенцията срещу насилието над жените. Едновременно с това Нинова подчерта, че с позицията си \"против\" спасява българските деца и защитава християнските семейни ценности. С уговорката, че изказва лично мнение, тя допусна, че ще бъде подложена на атаки заради позицията си.", "date": "2018.06.10", "title": "Заради Истанбулската конвенция ПЕС заплашила да замрази членството на БСП"}
{"url": "https://www.dnevnik.bg/photos/2018/06/10/3197910_fotogaleriia_emocionalnata_11-a_titla_na_rafael_nadal/", "text": " и се превърна в първият тенисист в оупън ерата с подобен брой трофеи от един от турнирите в Големия шлем. Испанецът се справи безпроблемно с Доминик Тийм, побеждавайки го в три сета - 6:4, 6:3, 6:2.", "date": "2018.06.10", "title": "Фотогалерия: Емоционалната 11-а титла на Рафаел Надал от \"Ролан Гарос\""}
{"url": "https://www.dnevnik.bg/sport/2018/06/10/3197954_fetel_specheli_kategorichna_pobeda_v_gran_pri_na/", "text": "Себастиан Фетел спечели третата си победа от началото на сезона във Формула 1 и завърза битката в генералното класиране. Германският пилот триумфира по категоричен начин в Гран при на Канада, тръгвайки от първа позиция и не изпусна водачеството нито за момент. Той финишира с комфортен аванс от над седем секунди пред Валтери Ботас с \"Мерцедес\", а подиумът допълни Макс Верстапен с \"Ред бул\". За пръв път от 2004 г. \"Ферари\" спечели на пистата \"Жил Вилньов\" след рекордния седми успех на Михаел Шумахер. Фетел спечели 50-ата си победа във Формула 1 и стана едва четвъртият пилот в историята с подобно постижение. Пред четирикратния световен шампион са единствено Михаел Шумахер (91), Люис Хамилтън (64) и Ален Прост (51). Успехът изкачи Фетел на първо място във временното класиране след седем състезания. Преди старта на пистата \"Жил Вилньов\" той беше с 14 точки зад световния шампион Люис Хамилтън, но вече има с една повече (121 срещу 120). Първите трима завършиха в същия ред, в който стартираха, като в челото изпреварвания нямаше. Единственият, който направи скок беше Даниел Рикардо – той стартира шести, но завърши четвърти като се справи с Кими Райконен и Люис Хамилтън. \"Перфектно състезание, невероятно за нас. Беше важно да поддържаме темпото, постигахме добър резултат и аз съм много щастлив. Отдавна не бяхме печелили тук, така че зарадвахме феновете\", каза Фетел след състезанието. Според него има много време до края на сезона и битката тепърва ще влезе в решителната си фаза в следващите месеци. Фетел стартира много уверено и още от първата обиколка се откъсна пред останалите. Малко по-назад Рикардо изпревари Райконен във втория завой, но в шестия стана много драматично. Местният пилот Ланс Строл се удари с Брендан Хартли от \"Торо росо\", което доведе до отпадане и на двамата, както и до излизане на кола за сигурност. След рестартирането на състезанието Фетел се откъсна, а зад него всички продължиха без нови изпреварвания. Първите смени на гуми дойдоха рано за пилотите на \"Ред бул\" и Хамилтън, докато в челото останаха Фетел, Ботас и Райконен, които изтеглиха спиранията си назад във времето. От \"Ферари\" вкараха първо финландеца, но той беше забавен от трафик и излезе на пистата след Хамилтън, което лиши отбора от надежда да качат и двамата си пилоти на подиума. След средата на дистанцията лидерът Фетел смени гумите си, слагайки смесите суперсофт и продължи без особени проблеми. Той започна да трупа аванс пред Ботас, който беше съкратен за кратко до около 3.8 секунди, след което германецът отново увеличи темпото. В състезание №300 в своята кариера Фернандо Алонсо отпадна, след като имаше технически проблеми. Пилотът на \"Макларън\" не успя да стигне до финала, въпреки че се движеше в зоната на точките. В крайна сметка в последните обиколки битка имаше единствено за четвъртата позиция, след като Хамилтън се доближи до Рикардо. Той получи позволение от бокса да атакува, но австралиецът на свой ред увеличи темпото и не допусна никаква изненада, защитавайки мястото си. Зад Фетел, Ботас, Верстапен, Рикардо, Хамилтън и Райконен, местата в топ 10 допълниха Нико Хюлкенберг, Карлос Сайнц, Естебан Окон и Шарл Леклер. Следващият старт за сезона е Гран при на Франция на пистата \"Пол Рикар\" на 24 юни.", "date": "2018.06.10", "title": "Фетел спечели в Канада и поведе с една точка пред Хамилтън"}
