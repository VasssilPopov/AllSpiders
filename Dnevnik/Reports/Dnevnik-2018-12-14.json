{"url": "https://www.dnevnik.bg/sviat/2018/12/14/3362494_moje_li_kosovo_da_se_razpadne/", "text": "От ноември насам Косово  облага вноса от Сърбия с мита  от 100 процента. Мярката е следствие от действията на властите в Белград, които малко преди това осуетиха  приемането на Косово в Интерпол . Взаимните обвинения и претенции са само увертюра към едно опасно изостряне на кризата между сърби и косовари. А ЕС  отложи  и дългоочакваната от косоварите либерализация на визовия режим – факт, който допълнително усили тяхното разочарование и недоволство. Следващата фаза на ескалация предстои: на 14 декември парламентът в Прищина ще даде зелена светлина за създаването на собствена, косовска армия. Нещата вървят от лошо към още по-лошо. В същото време местни политици създават свършени факти, за да подтикнат решаването на косовския въпрос, но не по начина, желан от европейските посредници. След години на застой в \"замразения\" косовски конфликт, през 2018 за първи път открито беше повдигнат въпросът за размяната на територии и  преместването на граници  – така бе нарушено едно абсолютно табу в досегашната европейската политика. Сръбският президент Александър Вучич и косовският му колега Хашим Тачи лично инициираха този дебат и дори вече преговаряха помежду си. Идеята: населените предимно със сърби области в Северно Косово да бъдат придадени към Сърбия, а районите с албанско мнозинство в Южна Сърбия да преминат към Косово. Нови етнически граници в региона? Но никой вече не обсъжда тези планове официално, след като една среща в Брюксел, проведена през лятото, приключи със скандал, а сръбският президент си тръгна от нея видимо разгневен. Малко по-късно той отново поде старата песен: \"Косово е част от Сърбия\". Правителството в Косово на свой ред отказа да подкрепи идеята за размяна на територии, а премиерът Рамуш Харадинай, който е бивш сподвижник на Тичи от времето на войната в Косово, мобилизира политиката и обществеността за отпор срещу подобна възможност. Независимо от многобройните предупреждения на европейски политици - най-вече от Германия - да не се чертаят нови етнически граници в региона, темата изобщо не е отпаднала от дневния ред. Редовно се появяват съобщения, че Вучич и Тачи продължавали да преговарят. В същото време чувствително отслабва влиянието на ЕС, който дълги години ръководеше диалога между Белград и Прищина: на Брюксел почти не са му останали възможности да стимулира двете балкански държави, нито пък да ги заплашва с нещо по-сериозно. В началото на годината бе загатнато, че Сърбия може да бъде приета в ЕС през 2025 година, но сега вече никой не желае да се ангажира с конкретна дата. А в Косово, чиято независимост все още не е призната от 5 страни-членки на ЕС, постепенно се изпари еуфорията по Европа, след като Брюксел за пореден път отложи либерализирането на визовия режим за косоварите. Разочарованието на косоварите Всичко това кара хората в Косово да изпитват дълбоко разочарование. А сред тях почти няма човек без близки, роднини или познати в Германия или някоя друга страна-членка на ЕС. Цялата страна на практика оцелява благодарение на миграцията. Единственият изход: паспорт, който осигурява свободно придвижване. С такъв косоварите могат да се снабдят напр. в южната си съседка Албания. Още преди години ЕС премахна визите за албанските граждани, а албанският премиер Еди Рама им беше обещал паспорти в случай, че ЕС отново откаже да либерализира визовия режим за косовските граждани. И още нещо може да предложи Албания на северната си съседка: икономически връзки. На фона на досегашната икономическа зависимост на Косово от Сърбия, това е съществена алтернатива за Прищина. Но след като Белград блокира приема на Косово в Интерпол, Прищина вдигна митата за сръбските стоки, а вносът на практика замря. Въпреки предупрежденията на международните посредници, правителството на Косово държи на решението си и така блокира напълно търговията със Сърбия, която досега беше жизнено необходима за Косово. Тази празнина сега се запълва от Албания. Броени дни след като Косово наложи мита на сръбските стоки, в косовския град Печ се състоя едно необичайно събитие: под мотото \"Един народ, един език, една мечта\" на 26 ноември си дадоха среща правителствата на Косово и на Албания. На нея двата кабинета начертаха дългосрочни политически, икономически и културни цели: да вървят заедно напред към Европа. Това бе патетичното, но и недвусмислено послание от тази среща, а на семейната снимка се вижда и двуглавият албански орел – символ, който е твърде омразен на сърбите. Тази прегръдка с Албания внася нова динамика в региона, защото Косово може да отхвърли почти изцяло (до)сегашната си зависимост от Сърбия - не само политически, но и икономически. Потърпевши ще се окажат сърбите в Северно Косово,  които са откъснати от Сърбия , но пък отказват да се интегрират в структурите на косовската държава. Така етническото разделение вътре в Косово се задълбочава. Интересите на руснаците и американците Не е изключено събитията от последните няколко седмици да доведат до фактическото разделение на Косово, а по-късно - и до създаването на конфедерация между Албания и част от Косово. Местни анализатори и политици вече открито обсъждат този сценарий, който за Сърбия би представлявал истинска травма. Защото Белград не го е грижа толкова за \"бедняшката колиба\" Косово, колкото за един исторически символ, който е неотменима част от сръбската историческа памет - едно по-скоро емоционално, отколкото рационално поведение. Но и военната реторика се вписва в тази напрегната ситуация: Сърбия заплашва с война, ако Косово наистина реши да основе своя собствена армия и да изпрати военни подразделения в Северно Косово. Според сръбската министър-председателка Ана Бърнабич, Белград може да предприеме действия в защита на сръбското население в Северно Косово - въпреки присъствието в страната на 4000 войници от КФОР, които се грижат за мира и границите в региона. \"Надявам се, че все пак няма да ни се наложи да използваме армията си\", добави Бърнабич многозначително. Това, на практика, би означавало изпълнение на политическия план на Вучич и Тачи. По-мащабна военна конфронтация в региона обаче е малко вероятна, тъй като Косово е под пряката закрила на САЩ, които разполагат в региона с една от най-големите си военни бази извън САЩ - \"Бондстийл\". За разлика от други официални представители на НАТО, новият американски посланик вече се обяви за създаването на косовска армия. Тревожни са обаче сигналите от Москва. Кремъл обяви, че последиците от създаването на косовска армия могат да доведат до \"най-тежките последици не само за сръбското население в региона, но и като цяло за сигурността на Балканите\".", "date": "2018.12.14", "title": "Може ли Косово да се разпадне"}
{"url": "https://www.dnevnik.bg/sport/2018/12/14/3362485_pep_guardiola_i_deniat_na_koledniia_pulover_video/", "text": "Мениджърът на \"Манчестър сити\" Пеп Гуардиола за пореден път доказа, че уважава британските традиции, появявайки се с тематичен коледен пуловер на пресконференция. В Обединеното кралство се отбелязва денят на коледния пуловер, който е благотворителна кампания за събиране на средства за деца. Каталунският специалист говори на пресконференция преди двубоя с \"Евертън\" от 17-ия кръг във Висшата лига. Гуардиола обяви, че отборът няма намерение да купува играчи през зимата. Той добави, че на стадион \"Етихад\" е доволен от настоящия състав. \"Гражданите\" заемат второ място във Висшата лига с 41 точки след 16 кръга, като изостават на само точка от лидера \"Ливърпул\".", "date": "2018.12.14", "title": "Пеп Гуардиола и денят на коледния пуловер (видео)"}
{"url": "https://www.dnevnik.bg/sviat/2018/12/14/3362510_germaniia_vuvejda_treti_pol_v_aktovete_za_rajdane/", "text": "Германия легализира присъствието на трети пол в актовете за раждане, което прави страната пионер в Европа в признаването на интерсексуалните хора, предаде \"Франс прес\". Според законовия текст, одобрения снощи от Бундестага (долната камара на парламента), наред с традиционните женски и мъжки пол, в документите ще присъства и трети вариант - \"друг\". С това коалиционното правителство на консерваторите на Ангела Меркел и социалдемократите прилага решение на Конституционния съд от 2017 г. Най-висшата германска съдебна инстанция  даде на депутатите срок  до края на тази година да гласуват законодателството за \"трети пол\". От май 2013 г. досега в Германия беше възможно да не се дава сведение във връзка с пола, като полето за обозначаването му се остави празно. Така в течение на живота си човек можеше да избере мъжки или женски пол, или да не постави отметка. И други европейски страни, като Холандия и Австрия, са на път да признаят съществуването на трети пол. Във Франция до петия ден след раждането новороденото трябва да бъде записано като момче или момиче. Миналата година Касационният съд отхвърли признаването на \"неутрален пол\", отклонявайки молбата на човек, който по рождение няма нито пенис, нито вагина. Според статистиката на ООН между 0.05 и 1.7 процента от световното население е интерсексуално.", "date": "2018.12.14", "title": "Германия въвежда \"трети пол\" в актовете за раждане"}
{"url": "https://www.dnevnik.bg/sviat/2018/12/14/3362501_zashto_kanada_se_chuvstva_sama_v_sveta/", "text": "Първо президентът на САЩ Доналд Тръмп атакува Канада за търговията. После Саудитска Арабия я наказа заради това, че открито повдига въпроса за човешките права. Сега Китай е взел страната на прицел, задържайки двама канадци, очевидно за да си върне за арестуването на висш китайски технологичен служител по искане на Съединените щати. Канада е притисната между две свръхсили и понася наказанието, а нейният съюзник на юг не ѝ се притичва на помощ и това се забелязва. \"Никога не сме били толкова сами\", каза историкът Робърт Ботуел. \"Нямаме никакви сериозни съюзници. А мисля, че това е още един фактор за това, което правят китайците... Ние имаме много малко средства, с които да отвърнем. Китай е враждебна сила.\" Двамата канадци - бившият дипломат в Китай Майкъл Ковриг и предприемачът Майкъл Спейвър, живял в Североизточен Китай близо до севернокорейската граница, бяха задържани в понеделник по подозрение в \"участие в дейности, застрашаващи националната сигурност\" на Китай, каза говорителят на китайското външно министерство Лу Кан. Канадските консулски служители нямат достъп до тях. Задържането им засилва натиска върху Канада, която на 1 декември арестува главния финансов директор на телекомуникационния гигант \"Хуауей\" Мън Ванчжоу по искане на Съединените щати. САЩ искат тя да бъде екстрадирана, за да бъдат повдигнати обвинения срещу нея и компанията ѝ в заблуждаване на банки за бизнес дейностите на компанията в Иран. Във вторник канадски съдия освободи Мън под гаранция. Случаят предизвика дипломатическо напрежение между трите държави, при което Канада е притисната по средата. Досега Канада имаше предимно добри отношения с Китай, изградени от бащата на канадския министър-председател Джъстин Трюдо - покойния министър-председател позволила много други страни да признаят Китай през 70-те години на 20 век. Канада призна, че има едно правителство на Китай и не признава официално Тайван. Оттогава Китай стана вторият по големина търговски партньор на Канада след Съединените щати. Китайските инвестиции задвижиха бързото развитие в областта на недвижимите имоти във Ванкувър и Торонто. А една трета от чуждестранните студенти в Канада са китайци. Джъстин Трюдо дори е говорил за възможно споразумение за свободна търговия с Китай в опит да диверсифицира търговията на Канада, която разчита на САЩ за 75 процента от своя износ. Но канадският министър-председател не е казвал почти нищо, откакто стана известна новината за арестите тази седмица. Опозиционният консервативен лидер Андрю Шиър каза, че Трюдо не е достатъчно твърд към китайците. \"Тази ситуация показва, че наивният подход на Джъстин Трюдо към отношенията с Китай не работи\", каза Шиър. Това е вторият спор на Канада с водеща сила през тази година. През юни Тръмп се зарече да накара Канада да плати, след като Трюдо каза, че няма да бъде разиграван в преговори за разработване на ново северноамериканско споразумение за свободна търговия. Това беше нечувана атака срещу най-близкия съюзник на Америка. Тръмп определи Трюдо като слаб и нечестен - думи, които потресоха канадците. После Тръмп каза тази седмица, че може да се намеси в случая с \"Хуауей\", ако това би помогнало за постигане на търговско споразумение с Китай, хвърляйки в смут усилията на САЩ за и влизайки в противоречие с канадските служители, които казаха, че арестът не е политически. Канадският външен министър Кристия Фриланд атакува Тръмп, като каза, че е \"много ясно\", че всяка чужда страна, която иска екстрадиция, би трябвало да гарантира, че \"процесът не е политизиран\". \"Обикновено Канада може да разчита на Съединените щати за подкрепа по подобен въпрос\", каза бившият икономически съветник в посолството на САЩ в Отава и директор на Института за Канада в изследователския Център \"Уилсън\" във Вашингтон Лора Доусън. Тя каза, че е необичайно Вашингтон да \"остави Канада безпомощна\". \"Президентът Тръмп дава да се разбере, че старите съюзи вече нямат толкова голямо значение\", каза Доусън. \"Той не крие, че предпочита самостоятелния подход и че не зачита традиционните съюзи.\" В предишни години САЩ може би щяха да защитят Канада, когато тя бъде атакувана, а другите страни щяха да знаят, че САЩ имат подкрепата на Канада. Не и сега. През август саудитското правителство изгони канадския посланик от кралството и изтегли своя посланик, след като канадското външно министерство изрази в \"Туитър\" подкрепа за арестувана саудитска активистка. Саудитците също така продадоха канадските инвестиции и наредиха на своите граждани, които учат в Канада, да напуснат. Нито една страна, включително САЩ, не се обяви открито в подкрепа на Канада. А сега залозите са доста по-високи. Канада е една от малкото страни в света, които говорят открито, без да се притесняват, в защита на човешките права и международното върховенство на закона. Китайската търговия с Канада има все по-важно значение, а след като нейната търговия със САЩ е заплашена от митата на Тръмп върху канадските стоки. \"Когато Тръмп дойде на власт, се появи идеята, че може би китайците ще заместят американците\" като водещ търговски партньор на Канада, \"но това са просто глупости\", каза историкът Ботуел, който преподава в Университета на Торонто. \"За всяка по-малка страна отношенията с Китай са трудни.\" Специалистът по Китай в консервативния Институт \"Американ ентърпрайз\" Дерек Сизърс определи действията на Китай към Канада като \"побойнически\". \"Задържате канадец, защото канадците не могат да направят нищо. Това е побойническо поведение\", каза той. Сизърс, който отбеляза, че Канада просто следва рутинна процедура за екстрадиция със Съединените щати, заяви, че Америка би трябвало да каже: \"Защо задържате канадци? Вие имате проблем с нас.\" Бившият канадски посланик в Китай Дейвид Мълроуни каза, че не само САЩ, а и други западни държави би трябвало да подкрепят Канада. \"Би било хубаво, ако страни като Съединените щати, Великобритания, Австралия и Франция кажат някоя дума в наша защита - било публично или в частни разговори, и покажат на китайците колко вредно е това за тяхната репутация и за представата, че Китай е безопасно място за работа и преследване на кариера\", заяви Мълроуни. \"Мисля, че в момента много чужденци в Китай се оглеждат уплашено\", добави той. Кристофър Сандс от Института за съвременни международни изследвания във Вашингтон каза, че светът е забелязал как Тръмп се е отнесъл към Канада при търговските преговори и как САЩ са си мълчали, когато Саудитска Арабия реагира прекалено бурно на изразената от Канада тревога във връзка с човешките права заради отношението към саудитската дисидентка. \"При обичайни обстоятелства САЩ изпращат сигнал, обикновено дискретно, към съюзниците да спрат и да се държат добре\", каза Сандс. \"В случая нещата стават по-зле поради това, че Китай остро критикува Канада не заради нейна инициатива, а за това, че зачита заповед на САЩ. Нашето мълчание нанася наистина ужасна вреда от гледна точка на съюзническите отношения\", каза той. /БТА", "date": "2018.12.14", "title": "Защо Канада се чувства сама в света"}
{"url": "https://www.dnevnik.bg/sport/2018/12/14/3362522_salah_otnovo_stana_futbolist_na_godinata_v_afrika/", "text": "Голмайсторът на Висшата лига Мохамед Салах отново спечели наградата за футболист на годината в Африка. Нападател на \"Ливърпул\" е първият играч oт 14 години насам, който печели отличието на Би Би Си в две последователни години. За последно това направи нигериецът Джей Джей Окоча през 2003 и 2004 г. Само още един футболист е печелил два пъти наградата за футболист на годината в Африка - Нванкво Кану. Нигериецът грабна отличието през 1997 и 1999 г. Салах е третият египтянин, който печели наградата, след Мохамед Баракат (2005 г.) и Мохамед Абутрика (2008 г.). За трети пореден път и четвърти в последните пет години призът отива при футболист от Северна Африка. Алжирците Ясин Брахими и Рияд Марез бяха победители през 2014 и 2016 г. \"Чувството е страхотно. Искам да спечеля наградата и догодина. Имаше много страхотни моменти през 2018 г.  Мачът с \"Тотнъм\" (2:2)  беше върхът, а  двубоят с \"Рома\" (в Шампионската лига)  също беше невероятен. Надявам се догодина да помогна на \"Ливърпул\" да спечели нещо\", каза Салах при награждаването си. През 2018 г. той стана голмайстор на Висшата лига с рекорд и спечели всички индивидуални отличия за играч на сезона в Англия. Освен това египтянинът изведе \"Ливърпул\" до финал в Шампионската лига и игра на световното първенство. Салах беше избран за №1 в Африка в конкуренцията на съотборника си в \"Ливърпул\" Садио Мане (Сенегал), защитника на \"Ювентус\" Мехди Бенатия (Мароко), бранителя на \"Наполи\" Калиду Кулибали (Сенегал) и дефанзивния халф на \"Атлетико\" (Мадрид) Томас Партей (Гана). ", "date": "2018.12.14", "title": "Салах отново стана футболист на годината в Африка"}
{"url": "https://www.dnevnik.bg/zelen/2018/12/14/3362499_grajdani_namirat_murtvi_fazanite_pusnati_ot_obshtinata/", "text": "Общо 6 мъртви и 2 бедстващи фазана са събрани за 1 ден от граждани в Ловния парк в София, съобщи организацията \"Дивите животни\". Това се случва, след като Столична община подкрепи в четвъртък акция за освобождаване в парка на 120 питомни фазана в чест на 120 години от основаването на сдружението \"Съюз на ловците и риболовците в България\". От днес граждани и любители на парк \"Борисова градина\", от която Ловният парк е част, съобщават в социалните мрежи за открити трупове и бедстващи птици от освободените фазани. Любомила Кривошиева , основател на работещата чрез доброволци фондация \"Дивите животни\" в София, публикува снимка на мъртъв фазан и призив гражданите да се обръщат за помощ към фондацията. Любомила Кривошиева обясни, че 6 мъртви и 2 ранени са бройките само на животните, които са стигнали до \"Дивите животни\". Част от мъртвите птици са обезглавени - вероятно от котките и кучетата в района. Видени са още десетки полуизядени в Ловен парк. Много от фазаните са живи по клоните или мъртви и полуизядени в храстите в близост до двете заведения \"Магус\" и \"Виктория\", откъдето идват повечето сигнали. Според Любомила те са пострадали от това, че при подплашване фазаните реагират бурно, като се \"изстрелват\" внезапно и най-вероятно са умрели от удар след блъскане в дърво или близките сгради. След това те са нападани и от животни - котки и кучета.\" Според нейните думи животните са освободени в добро състояние - в добро тегло и със здрави пера, но в следващите дни ще гладуват, защото няма да се хранят заради непрекъснатия стрес и това, че са свикнали с друг тип храна в развъдника откъдето идват. За тях хранилките няма да свършат никаква работа. За идеята на Столична община да разреши освобождаване на питомни фазани в Ловния парк, Любомила Кривошиева коментира: \"Безумие. Това е в центъра на града и те в момента дори няма къде да се скрият. Те са отгледани в развъдник. Разумната практика в такъв случай е да се избере спокойно място, където ще се разселват и те трябва да престоят поне 20 дни на широко оградено пространство, преди да се отвори врата на оградата и те да могат да излизат.\" Според  съобщението на Столична община  от четвъртък, председателят на сдружението Васил Василев заявява по време на акцията по :\"Условията, които парк \"Борисова градина\" предлага, са изключително подходящи за разселване на фазаните. Борисовата градина е естествено местообитание за вида и ние вярваме, че с тази инициатива подкрепяме усилията на Столичната община да управлява по най-добрия начин зелената система на София.\"  Васил Терзийски, който управлява портала  БГЛОВ , коментира: \"Много от ловците днес разбрахме. Ловците смятаме, че това е пиар акция, по никакъв начин не е смислено действие. Ловците на година разселване хиляди птици, но това се прави в типични местообитания в природата и през пролетта. Поставят се временни вулиери в подходящи местности, в които те престояват, свикват с обстановката и след това фазаните излизат доброволно, но първите нощи се връщат\". Разказва, че птиците \"подивяват\" постепенно. Допълва, че пролетта е най-подходящият сезон за тази цел като се избере подходящо местообитание за питиците, за да могат лесно да намират естествена храна и така престават да разчитат на човека. \"В Ловния парк през зимата това няма как да се случи - за тях няма храна, а само заплахи. Специално в този случай това са зрели птици, които цял живот са в плен и на тази възраст няма как да се адаптират, дори и в подходяща среда. Цял живот са яли смески и сега е невъзможно да оцелеят самостоятелно.\" Терзийски е възмутен и от това, че акцията не е съгласувана с ловците. \"Пускане от щайги директно в парка е шоу, недопустимо за нас, ловците, които обичаме животните. Васил Василев със сигурност знае, че тези птици няма да оцелеят и той си прави пиар за сметка на 120 живота и накърнява името на българските ловци. А това се прави със средства на ловците от сдружението. Ние знаем, че той е собственик на озеленителна фирма и питаме има ли тази фирма договорни отношения със Столична община. В отговор на публикацията на БГЛОВ във фейсбук има само възмутени коментари. Вече сме се свързали с \"Дивите животни\" и сме обещали да помогнем, като транспортираме и разселим правилно фазаните, които те успеят да спасят\", обясни Терзийски. Също според съобщението от страницата на Столична община в четвъртък кметът на София Фандъкова благодари за инициативата на сдружението и на децата, които се включили в разселването на птиците. \"Общината има опит в пускането на свобода на птици\", казва кметът и дава пример с пускането на патиците в езерото на Борисовата градина, езерото в \"Дружба\" и парк \"Врана\".", "date": "2018.12.14", "title": "Граждани намират мъртви фазаните, пуснати от общината и ловен съюз в парк в София"}
{"url": "https://www.dnevnik.bg/photos/2018/12/14/3362361_fotogaleriia_svetovnite_snimki_na_denia_-_14_dekemvri/", "text": "Мандаринска патица, порода която се среща в Източна Азия, плува в езерце в Сентръл парк в Манхатан, Ню Йорк, САЩ.", "date": "2018.12.14", "title": "Фотогалерия: Световните снимки на деня - 14 декември 2018 г."}
{"url": "https://www.dnevnik.bg/biznes/2018/12/14/3362525_bnb_zapochna_da_puska_v_obrashtenie_nova_seriia/", "text": "Българската народна банка пуска в обращение нова серия банкноти. Общият дизайн и основните елементи на банкнотите от новата серия се запазват без съществени изменения спрямо банкнотите, които са в обращение. Промените в банкнотите от новата серия произтичат основно от въвеждането на нови защитни елементи. Първата банкнота от новата серия е с номинална стойност 100 лева, емисия 2018 г., и ще е в обращение от 28 декември 2018 г. като законно платежно средство, съобщи БТА. На лицевата страна на банкнотата са изобразени портрет на писателя Алеко Константинов, фигури и елементи, свързани с туристическото движение в България, заглавната страница на пътеписа \"До Чикаго и назад\", вертикално отпечатани текстове \"Алеко Константинов\" и \"1863-1897\" и е обозначена номиналната стойност на банкнотата с цифри и думи. На обратната страна са изобразени елементи, свързани с живота и творчеството на писателя Алеко Константинов, и е обозначена номиналната стойност на банкнотата с цифри и думи. Новите защитни елементи на банкнотата са: Допълнителен знак за незрящи граждани - състои се от пет дебели и шест тънки линии, разположени под ъгъл на двете къси страни на банкнотата; Холограмна лента с оптични ефекти- редуващи се при промяна на ъгъла на наблюдение изображения на еделвайс и профил на Алеко Константинов; цветен холограмен портрет на Алеко Константинов; детайл от паметник на Алеко Константинов, променящ цвета си от смарагдовозелено към сапфиреносиньо при промяна на ъгъла на наблюдение; динамичен шахматен ефект с промяна на цвета от смарагдовозелено към сапфиреносиньо при промяна на ъгъла на наблюдение и обемно триизмерно изображение на числото 100; Мастило с оптичен ефект - числото 100 е отпечатано с променящо цвета си мастило с динамичен шахматен ефект, което при промяна на ъгъла на наблюдение се променя от смарагдовозелено към сапфиреносиньо; Осигурителна нишка- вградена в хартията и частично излизаща от обратната страна със светъл повтарящ се текст \"БНБ 100\" и с динамичен шахматен ефект, променяща цвета си от смарагдовозелено към сапфиреносиньо. Изображението на повтарящия се текст \"БНБ 100\" се чете от лицевата страна при поставяне на банкнотата срещу източник на светлина; Воден знак с висока резолюция- наблюдава се при поставяне на банкнотата срещу източник на светлина. Състои се от полутоново изображение с висока резолюция на портрета на Алеко Константинов. Изображенията се наблюдават и от обратната страна на банкнотата.", "date": "2018.12.14", "title": "БНБ започна да пуска в обращение нова серия банкноти"}
{"url": "https://www.dnevnik.bg/sport/2018/12/14/3362498_aek_e_globen_za_nekorektni_ceni_na_biletite_za/", "text": "Гръцкият шампион АЕК (Атина) е глобен от УЕФА заради нарушение при продажбата на билети за мача с \"Байерн\" (Мюнхен) в Шампионската лига. Клубът от Атина е завишил цените на пропуските за гостуващите фенове за двубоя, който се игра на 23 октомври и  беше спечелен от баварците с 2:0 . Комисията по етика и контрол и дисциплинарната комисия на УЕФА разпоредиха АЕК да плати 32 880 евро на \"Байерн\". Сумата представлява по десет евро за всеки от 3288-те билета, които са били закупени от феновете на германския клуб. AEK получи и предупреждение за \"разликата в цените на билетите за привърженици на домакините и гостите\". В отделен случай УЕФА наложи глоба и на Гръцката футболна федерация. Тя е санкционирана с 10 хиляди евро заради расистко поведение на феновете в двубоя между Гърция и Естония от Лигата на нациите през ноември. Наскоро имаше още един проблем с двубой от Шампионската лига на олимпийския стадион в Атина. Феновете на АЕК  хвърлиха коктейл \"Молотив\" по агитката на \"Аякс\" . 11 души получиха леки наранявания, но сериозно пострадали нямаше.", "date": "2018.12.14", "title": "АЕК е глобен за некоректни цени на билетите за феновете на \"Байерн\""}
{"url": "https://www.dnevnik.bg/sport/2018/12/14/3362495_visshata_liga_osudi_zachestilite_sluchai_na_rasizum_ot/", "text": "Ръководството на Висшата лига излезе с отворено писмо след зачестилите случаи на расизъм в английския футбол. В изявление беше признато, че малък брой фенове се държат неприемливо. Затова Висшата лига призова за по-добра атмосфера на стадионите. Преди две седмици в дербито на Северен Лондон между \"Арсенал\" и \"Тотнъм\" фенове на \"шпорите\"  хвърлиха бананова кора по нападателя Пиер-Емерик Обамеянг . Седмица по-късно  Рахийм Стърлинг  от \"Манчестър сити\" беше обиждан от фенове на \"Челси\". След това в Лига Европа запалянковци на сините се замесиха в нов инцидент, скандирайки  антисемитски слогани срещу фенове на \"Тотнъм\" . \"През този сезон във Висшата лига се играе прекрасен футбол, който радва феновете по стадионите. Това обаче беше помрачено от някои неприемливи прояви на запалянковци на стадионите. Зачестилите инциденти на проява на дискриминация притесняват Висшата лига, която осъжда подобно поведение\". От Висшата лига призоваха феновете да подкрпеят страстно любимите си отбори, но да не преминават границата на нормалното поведение. Наскоро  Kick It Out съобщи, че случаите на дискриминация в английския футбол  са се увеличили с 11% спрямо предходната година. Организацията отчита, че 53% от случаите на дискриминация са именно за расизъм. Броят на тези инциденти е нараснал от 224 на 273.", "date": "2018.12.14", "title": "Висшата лига осъди зачестилите случаи на расизъм от феновете"}
{"url": "https://www.dnevnik.bg/politika/2018/12/14/3362526_borisov_s_postroiavaneto_na_hemus_shte_izravnim_severa/", "text": "С доизграждането на автомагистрала \"Хемус\" ще се изравни стандартът на живот между Северна и Южна България. Това се разбра от думите на премиера Бойко Борисов в интервю в предаването \"Панорама\" по БНТ, направено на запис по-рано през деня, тъй като премиерът е в Брюксел, където участва в заседание на Европейския съвет. Така мотивира  отпускането от излишъка в бюджета на тази година  на 1.3 млрд. лв. за изграждането на 134 км от магистралата, за  което бе критикуван  през деня от БСП. Ако искаме да изравним юга и севера \"Хемус\" е жизнено важна и затова отделихме средствата, за да просперира и Северна България. Няма ли пътища, няма траен просперитет, обяви Борисов. За раздаването на пари в края на годината от бюджетния излишък Борисов попита кой от проектите, за които са дадени пари е излишен. И обясни, че за разлика от БСП, при чието управление винаги има дефицит, то при ГЕРБ не е така, което се дължи на по-голямата събираемост. В политически смисъл нямам страх На въпрос дали очаква предсрочни избори заради недоволство от управлението на ГЕРБ премиерът посочи, че изборите струват 50 млн. лв., които е по-добре да се дадат за великденски добавки към пенсиите, както са дадени сега за коледни. Според него сега се говори по темата, защото, когато има излишък, апетитите за управление ставали големи. В политически смисъл нямам страх, падал съм, ставал съм, през какво ли не сме минали, обяви премиерът. Напомни, че догодина предстоят европейски избори и тогава щяло да се види кой колко струва, но в момента не виждал алтернатива. \"БСП много говори за алтернатива, но ако им се постави въпросът: \"А с кой ще управлявате, след като \"Обединените патриоти\" са толкова лоши, каква ще е формата на управление, покажете си едно правителство в сянка да видим кои ще са министрите?\" – ще ни улеснят много във взимането на решение, а и избирателите\", анализира той.  Уточни, че страховете му са свързани с миграционна вълна, макар че за разлика от ситуацията в други европейски страни българите били забравили за този проблем. Обяви също, че се страхува от война в региона като даде пример с опасността от това заради напрежението между Русия и Украйна. Без да меси на Русия призова да бъдат освободени обикновените моряци, задържани при конфликта в Керченския пролив, защото те не били виновни, а това ще е жест към техните близки. \"Затова искам геостратегическите проекти да минат през България, защото там, където ги има, война няма\", обяви той, добавяйки към предишна теза за нуждата от газовия хъб \"Балкан\". На въпрос дали цели да осигури стабилност като разчита на подкрепата на едрия бизнес Борисов обяви, че това не е вярно и разказа, че има няколко работодателски организации в страната и правителството води разговори с тях и със синдикатите и че техни членове са различни по големина фирми. Ние като дясна партия се стараем да подпомагаме целия бизнес, обяви той. Допусна, че зададеният му въпрос е по адрес на строителния бизнес, който определи като \"огромен бранш от малкото, които са доста силни в България\". Обяви, че строителните фирми по никакъв начин не зависят от правителството, а от участието им в обществени поръчки, обявявани от пътната агенция и общините. \"От нас зависи да осигурим финансов ресурс, за да има растеж и просперитет, който българите искат да им се случи\", допълни той. През седмицата  строителни фирми организираха \"мирен протест\"  и поискаха в срещи с управляващи от различни институции да се подреди браншът и да не се петни името им. Големи промени се правят трудно Разказа, че с президента на Франция Еманюел Макрон си говорели в Брюксел за трудността да се правят реформи на фона на обществено недоволство. Стигнали до извода, че големи промени се правят трудно, защото на големи слоеве от населението им се накърняват интересите. С това обясни липсата на кардинални решения в системата на ТЕЛК. Затова предстои да се направи анализ, тъй като е убеден, че има нарушения. Анализът трябва да покаже защо в Силистра има 30% инвалидни пенсии, а в Бургас – 6%. Ще видим как са давани, но без да тръгваме рязко в тази посока, защото има хора в нужда и такива, които злоупотребяват, обясни премиерът. Научихме се, че много внимателно и предварително трябва да се обяснява, каза той и по адрес на готвената здравна реформа, която се обсъждала от здравния министър с всички. Обяви, че след като депутатите не са съгласни болница \"Лозенец\" да стане детска педиатрия, идната сряда правителството ще си промени решението. От думите му се разбра, че сутринта провел разговор по темата с бившия вече вицепремиер Валери Симеонов, който му казал, че това не било предварително обсъдено с партията му. Обяви, че протести има в цяла Европа и е нормално да се съобрази с исканията на протестиращите, ако те настояват за нещо, което правителството е пропуснало да реши или пък не го е сложило в приоритетите си. \"Така разбирам протеста – ако нещо не сме видели, не ни е било приоритет, а хората настояват да се случи няма нищо лошо да се преразгледа и да се помогне\", коментира той. В отговор на въпрос за целенасочена конфронтация с президента Румен Радев Борисов отрече да има такова поведение. Обясни, че не е участвал в срещата за обсъждане на Изборния кодекс, защото тогава бил ангажиран и ако някой иска да участва в събитие, то да се проверяват ангажиментите му. Вярно е че, си харесва много БСП, но това е негово право, каза той по адрес на Радев. \"Не стига, че той ни шамари ежедневно, а накрая излиза, че ние водим война. Не желая по никакъв начин да се конфронтирам с никоя институция\", заключи премиерът.", "date": "2018.12.14", "title": "Борисов: С построяването на \"Хемус\" ще изравним севера и юга"}
{"url": "https://www.dnevnik.bg/sport/2018/12/14/3362535_rusiia_osiguri_dostup_na_wada_do_moskovskata/", "text": "Световната антидопингова агенция (WADA) е получила достъп до московската лаборатория и нейните данни, съобщи \"Ройтерс\". Това беше последното от задължителните условия за  пълното възстановяване на правата на Руската антидопингова агенция (РУСАДА). Делегация на WADA от петима души ще пътува за Москва. Те ще бъдат допуснати в лабораторията, като ще им бъде предоставен достъп до проби и други сурови данни. В противен случай в края на годината лицензът на РУСАДА отново ще бъде отнет. Освен това руските власи са поели ангажимент до 30 юни 2019 г. да приключат повторно тестване на всички проби, които WADA ще поиска след инспекцията на московската лаборатория. \"Осигуряването на пълен достъп до лабораторията и данните, съдържащи се в нея, беше причината за решението на 20 септември (да възстановим правата на РУСАДА) и сме удовлетворени, че сме още една стъпка по-близо до това\", заяви генералният директор на WADA Оливие Нигли в петък. \"Суровите данни са липсващата част от пъзела, която ще допълни дублиращата се база данни LIMS (система за управление на информацията в лабораторията), която вече е във владение на WADA и ще помогне за приключването на разследванията \"Макларън\" и \"Операция LIMS\", допълни той. Екипът, който ще пътува до Москва, ще бъде воден от независимия експерт Хосе Антонио Паскуал. Испанският учен и академик има 30-годишен опит в антидопинговата дейност, обяви WADA. Очаква се той да поиска тридневен достъп до лабораторията. Русия неколкократно отказваше  да осигури достъп, но в крайна сметка ще изпълни искането на WADA. Събраната информация ще бъде използвана във връзка с повторното анализиране на проби, за да се повдигнат обвинения на спортистите, замесени в  големия допинг скандал . Правата на РУСАДА бяха спрени през ноември 2015 г., когато страната беше изключена от международната лека атлетика по обвинения в държавно контролирана система за употреба, разпространение и прикриване на допинг.  Световната антидопингова агенция няколко пъти отказа да възстанови лиценза на РУСАДА,  включително и през май тази година , като причината беше отказът на Русия да изпълни част от задължителните условия. WADA искаше от Русия да признае всички заключения  в доклада на комисията \"Макларън\", който доведе до наказанията и забраната за участие в летните олимпийски игри в Рио де Жанейро, както и от доклада на комисията \"Шмид\", който разследваше допинг схема по време на Сочи 2014 и доведе до изключването на страната от зимните олимпийски игри в Пьонгчанг. Възстановяването на правата на РУСАДА навлече много критики на Световната антидопингова агенция. Срещу решението се обявиха Международната федерация по лека атлетика (IAAF), Американската антидопингова агенция (USADA), Международната асоциация на националните антидопингови организации (iNADO), вицепрезидентът на изпълнителния комитет на WADA Линда Хелеланд и др.", "date": "2018.12.14", "title": "Русия осигури достъп на WADA до московската лаборатория"}
{"url": "https://www.dnevnik.bg/politika/2018/12/14/3362536_avramova_nastoiava_v_bulgarska_laboratoriia_da_se/", "text": "Министърът на регионалното развитие Петя Аврамова призова БСП да посочи експерти, които да изследват качеството на пътното строителство и обяви, че подкрепя анализът да се направи в българска лаборатория. Това се разбра от думите й пред Би Ти Ви. Малко след катастрофата при Своге, в която загинаха 20 души, БСП поиска да се направи независима оценка на качеството на пътното строителство. \"Лабораторията, която ще вземе пробите, държа да бъде българска, лицензирана, европейска, независима, като експертите присъстват през цялото време на взимането на проби\", заяви министър Аврамова. \"Нека да си вярваме малко повече в България, а не да се заклеймяваме сами. Аз вярвам в българските институции и съм против тяхното дискредитиране\", каза тя. Аврамова каза още, че не разбира защо се иска външна лаборатория, при условие, че България е страна член на ЕС и всички лаборатории, които са лицензирани по европейските изисквания, са независими, а говореното в обратна посока е дискредитиране на българските институции. Тя защити и строителните фирми след като техни представители през седмицата разположиха тежка техника в София и проведоха срещи с различни институции като обявиха, че се петни името им като се говори за лошо качество на пътните ремонти. \"Не бива да се заклеймява нито един бранш, независимо в какъв сектор работи и да се казва, че някой не работи качествено без доказателства и факти\", коментира министър Аврамова, което беше теза, изразена и от строителната камара. Тя подчерта, че в страната има много добри строителни компании, които работят добре. Петя Аврамова напомни, че Камарата на строителите в България също има механизъм за контрол, чрез който се отстраняват некачествените фирми.", "date": "2018.12.14", "title": "Аврамова настоява в българска лаборатория да се изследва качеството на асфалта"}
{"url": "https://www.dnevnik.bg/evropa/2018/12/15/3362285_izolirani_kartotekirani_sledeni_kak_franciia_se_bori_s/", "text": "След атентатите през 2015 г. Франция постепенно създаде система за следене на хора, за които е подаден сигнал, че са радикализирани ислямисти, първо в затвора, а после и след излизането им на свобода: случаят с нападателя от Страсбург, който е в списъка с радикализирани, е симптоматичен за трудностите да се ограничи тази \"вътрешна заплаха\". Какво да се прави с радикализираните в затвора От над 70 хил. лишени от свобода във Франция 504 са затворени за различни провинения, свързани с ислямистки тероризъм, и около 1070 са затворниците, осъдени за престъпления от общ характер, за които има опасност от радикализация. Тези цифри остават стабилни от година насам. Всички затворени за провинения, свързани с ислямистки тероризъм, трябва да преминат през отдела за оценка на радикализацията. В началото на този месец 150 от тях все още не бяха оценени по данни на френската Дирекция за изтърпяване на наказанията. След 4-месечна оценка те се настаняват в специални части на затвора, изолирани от останалите лишени от свобода (предвижда се за това да бъдат отделени 1500 места). Нововъведението, за което спомена министърът на правосъдието Никол Белубе, е предвиденото от догодина създаване на отдел за оценка на радикализацията на осъдените за престъпления от общ характер: подобен филтър можеше да позволи евентуална оценка на степента на опасност, която представлява затворник като нападателя от Страсбург  Шериф Шекат . Когато излязат на свобода Във Франция всички задържани могат да поискат промяна на начина на изтърпяване на наказанието и предсрочно освобождаване. Това е класическата правна уредба, която се прилага и за заподозрени в радикализация, осъдени за престъпления от общ характер, като нападателя от Страсбург. От друга страна, с промяна на закона от юли 2016 г. се втвърдява режимът на изпълнение на присъдите за осъдените за престъпления, свързани с тероризма, като те не се допускат до автоматично намаляване на присъдата и се забраняват някои видове замяна на начина на изтърпяване на наказанието (полусвободен режим, прекъсване или разделяне на изпълнението на присъдата...). Независимо за какво е осъден затворникът, след излежаване на наказанието, той трябва да бъде освободен. Но ако представлява потенциална опасност, той е \"следен след излизането си от затвора\", подчерта правосъдният министър. В момента службите за социална реинтеграция следят няколкостотин души извън затвора поради подозрения в радикализация. Малка част от тях бяха осъдени или очакват присъда по случай, свързан с тероризма, за възхвала на тероризма или за опит да отидат в Сирия. Те се следят в рамките на различни мултидисциплинарни програми, в които участват преподаватели, психолози и религиозни съветници. От юли 2016 г. осъдените за престъпления, свързани с тероризма, автоматично се включват в картотеката на автоматизираната Национална съдебна база данни на извършители на терористични престъпления. Поради това те са длъжни да обявяват всяка смяна на адреса си и пътувания в чужбина. Разузнаване и бази данни Сляпото петно, каквото представляваше влизането в затвора, малко по малко се запълваше с нарастването на влиянието на отдела за съдебно разузнаване, създаден през 2017 г., който следи около 3 хил. души по различни причини. Създаден беше формуляр за \"излизащите\" от затвора ислямистки терористи. Извън затвора смятаните за най-опасни задържани се следят от Главното управление на вътрешната сигурност (френското контраразузнаване) и от разузнаването на националната полиция. Хората с подобни психологически профили се включват в различни бази данни, които не винаги се припокриват: не всички попаднали в категория \"Ес\" (имащи отношение към държавната сигурност) на регистъра с издирвани лица на националната полиция се включват в данните на регистъра с идентифицираща информация за превенция на радикализацията от терористичен характер и обратно. В категорията \"Ес\" се включват както ислямисти, така и анархисти и корсикански националисти. Регистърът с идентифицираща информация за превенция на радикализацията от терористичен характер беше създаден през 2015 г. и включва около 20 хил. лица, половината от които се следят специално. Категорията \"Ес\" на регистъра с издирвани лица е инструмент на полицията, средство за насочване, което служи най-вече за идентифициране на лицата, когато се опитат да преминат границите. Включването в него не оправдава само по себе си включването в регистъра с идентифицираща информация за превенция на радикализацията от терористичен характер. Извън затвора основната трудност е в откриването на профилите, известни като \"нискочестотни\". Поведението на Шериф Шекат например, включен и в двете бази данни - на националната полиция и за предотвратяване на радикализацията - не е позволявало да се предскаже, че той ще извърши терористичен акт. От 13 ноември тази година циркулярно писмо на министерството на вътрешните работи позволява на кметовете да бъдат информирани за опасността от ислямистка радикализация в техните населени места - мярка, срещу която професионалните юристи отправят множество критики.", "date": "2018.12.14", "title": "Изолирани, картотекирани, следени: как Франция се бори с радикализацията"}
{"url": "https://www.dnevnik.bg/sport/2018/12/14/3361858_olimpiakos_izhvurli_milan_ot_liga_evropa_v_dramatichen/", "text": "Седемкратният европейски шампион \"Милан\" напусна безславно Лига Европа, отпадайки още в груповата фаза на турнира. \"Росонерите\" загубиха с 1:3 от \"Олимпиакос\" в последната си среща като гост и останаха трети в група F. Гръцкият тим направи много силен мач и спечели с 3:1, за да изравни показателите срещу \"Милан\" в директните срещи. В началото на октомври в Милано \"Олимпиакос\" беше загубил именно с 1:3. Благодарение на победата гърците събраха 10 точки, колкото има и \"Милан\" и благодарение на по-добрата си голова +5 срещу +3 за \"росонерите\" продължават към 1/16-финалите. Подкрепяни от препълнения \"Йоргос Карайскакис\" футболистите на \"Олимпиакос\" поведоха след час игра, наказвайки много груба грешка на \"Милан\". Те изпълниха бързо корнер, Хосе Рейна беше напуснал голлинията си и след кратко разбъркване Папе Сисе се разписа с глава. Десет минути по-късно \"Олимпиакос\" водеше с 2:0 след автогол на Кристиян Сапата. Той опита да блокира далечен изстрел, но вместо това топката се отби от крака му и куриозно прехвърли Рейна. Все пак в 72-ата минута Сапата поправи грешката си, връщайки едно попадение. То беше достатъчно за \"Милан\" да продължи напред, като при 2:1 \"росонерите\" щяха да са на второ място, благодарение на гол на чужд терен. В 81-ата минута френският съдия Бастиен отсъди дузпа за нарушение на Иняцио Абате, която беше превърната в гол от Константинос Фуртулис, с което и \"Олимпиакос\" се класира напред. В мач с българско участие \"Карабах\" загуби с 0:1 от \"Арсенал\" като гост, а Симеон Славчев игра 90 минути за тима от Азербайджан. Българският национал и тимът му отпадат от турнира, след като останаха на последното място в група Е с три точки. С пета победа от шест двубоя \"Арсенал\" си гарантира първото място, а \"Спортинг\" е втори. За \"артилеристите\" участие в двубоя взеха завръщащите се след контузии Лоран Косчелни и Месут Йозил, които бяха заменени през втората част. Единственият гол вкара Александър Лаказет след асистенция именно на Йозил в 17-ата минута.", "date": "2018.12.14", "title": "\"Олимпиакос\" изхвърли \"Милан\" от Лига Европа в драматичен мач"}
{"url": "https://www.dnevnik.bg/sport/2018/12/14/3361174_otstuplenie_ot_visokite_standarti_-_kak_se_predstavi/", "text": "Лудогорец\" приключи участието си в европейските клубни турнири за сезона с отпадане в групите на Лига Европа. Равносметката за шампионите е четири точки в група А на втория по сила турнир в Европа и нито една победа. Едва за втори път тимът от Разград не успява да постигне поне една победа в групите и да си осигури мачове в турнирите напролет, след като е играл в групите. Може ли сезон с участие в групите на един от двата европейски турнира да бъде смятан за неуспешен? Или \"Лудогорец\" стана жертва на вдигнатата високо летва от предните сезони? Отборът не съумя да стигне нито резултатите, нито начина на игра от предходни години. Но се възползва от промяната в евротурнирите и след отпадането от Шампионската лига си осигури мачове до Нова година. Двубоят с \"Цюрих\" сложи край на тежки шест месеца за шампионите, които бяха изпълнени с възходи и падения, треньорски промени и дори по-сериозни сътресения. Представянето на отбора Българският първенец, който не успя да изпълни основната си цел, а именно влизане в Шампионската лига, имаше късмет във втория по сила турнир. След като отпаданаха още във втория предварителен кръг на Шампионската лига след  0:0 и 0:1 от \"МОЛ Види\" , разградчани попаднаха в Лига Европа, благодарение на мачове с непретенциозните \"Зрински\" и \"Торпедо\" (Кутаиси). В групите на Лига Европа \"Лудогорец\" изтегли добър жребий, попадайки в компанията на \"Байер\" (Леверкузен), \"Цюрих\" и АЕК (Ларнака). Шампионите избегнаха по-силни тимове от ранга на \"Челси\", \"Милан\", \"Арсенал\", \"Севиля\" и \"Лацио\". В европейското си участие обаче тимът не впечатли. Не само, че не записа нито една победа, а и не показа познатата игра. Победите на \"Лудогорец\" дойдоха в предварителните кръгове срещу полуаматьорите от \"Крусейдърс\", както и \"Зрински\" и \"Торпедо\". В другите срещи тимът от Разград имаше очевидни проблеми, а на моменти беше спрян и от липса на късмет. Европейската кампания беше белязана и от проблеми в клуба. През лятото треньорът Димитър Димитров напусна, след като Пауло Аутуори беше назначен за главен мениджър. В крайна сметка бразилецът пое пълен контрол, но не впечатли за престоя си от четири месеца и четири дни (126 дни). Аутуори напусна през октомври, когато беше уволнен и спортният директор Методи Томанов. След това начело на тима застана помощникът на бразилеца Антони Здравков, на практика поемайки тим, който вече беше с минимални шансове да продължи в Европа. \"Лудогорец\" трябваше да се справя и със ситуация, при която загуби много важни играчи. Две от основните фигури Игор Пластун и Върджил Мисиджан бяха продадени, а липсата на холандеца се усети явно, след като негов заместник не беше купен. Като резултати представянето в Европа рязко контрастира с показаното в България. В Първа лига \"Лудогорец\" загуби само веднъж в 19 кръга, което се случи още в третия мач от сезона. След това шампионите записаха 16 срещи без поражение и имаха серия от 11 поредни победи. Изчерпване или моментна криза С един от  най-възрастните отбори в Европа  \"Лудогорец\" се намира в сложна ситуация, в която се нуждае от освежаване и подмладяване. Играчите на седемкратния шампион са на средна възраст 29.17 години, като заемат 27-о място в Европа в подреждането по този показател. Основният въпрос, който стои пред тима от Разград, е дали идва краят на състезателния път за състава, стигнал пет пъти в груповата фаза на европейските турнири. Основните фигури в тима Марселиньо, Козмин Моци и Светослав Дяков са на по 34 години и нямат равностойни заместници. Голмайсторът Клаудиу Кешеру навърши 32, а през януари Вандерсон ще стане на 31 години. Това също е една от причините, отразяваща се на представянето на отбора в Европа. Дяков, Марселиньо и Моци са част от \"Лудогорец\" още от първия му сезон в елита, а Вандерсон кара петата си година в Разград. Твърди се, че в Разград се търсят футболисти на три поста, които да подсилят тима и да увеличат конкуренцията, каквато напоследък липсва. По всичко изглежда, че шампионите ще търсят десен защитник, крило, както и плеймейкър - все позиции, на които изпитват затруднения. Последната мащабна селекция беше през 2015 г., когато тимът претърпя най-големия си провал в Европа с отпадането в квалификациите на Шампионската лига от \"Милсами\". Във въпросния период в тима бяха привлечени Джонатан Кафу, Натанаел, Клаудиу Кешеру, Джоди Лукоки, Сисиньо и Лукас Саша. Всеки от тях се нуждаеше от време между шест месеца и година, за да се аклиматизира към тима. Подобен ход през този сезон не беше осъществен, най-вече заради променения формат на европейските турнири. След отпадането от Шампионската лига още във втория кръг, тимът получи втори шанс в Лига Европа. От привлечените през лятото единствено Антон Недялков се наложи като важна фигура, а Жуниор Брандао, Мей Махлангу и Димо Бакалов имат по-скоро периферни роли. Драгош Григоре пък продължава да лекува контузия. Какво спечели \"Лудогорец\" От тазгодишното си участие в европейските турнири шампионите са заработили малко над 5 милиона евро. \"Лудогорец\" отпадна във втория предварителен кръг на Шампионската лига, като до този етап получи 660 хиляди евро от наградния фонд. След това в Лига Европа шампионите преодоляха два съперника, за да влязат в групите. За третия предварителен кръг сумата беше 280 хиляди евро, а тимовете, които влязоха в групите взеха още 2.920 милиона евро премия за участие. Четирите равенства срещу АЕК (Ларнака), \"Байер\" (Леверкузен) и \"Цюрих\" донесоха още 760 хиляди евро (по 190 хиляди за точка). Общо сумата е 5.19 милиона евро. Сумата е по-ниска от тази през миналата година, когато  \"Лудогорец\" получи 5.7 милиона евро . През миналия сезон обаче шампионите излязоха от групите и отпаднаха на 1/16-финал, където загубиха от \"Милан\". При последното си участие в Шампионската лига  сезон 2016-17, \"Лудогорец\" заработи 18.75 милиона евро . Въпреки свиването на приходите от евротурнирите  собственикът на клуба Кирил Домусчиев  обясни, че темата за финансите не стои на дневен ред през настоящия сезон. Сезонът на \"Лудогорец\" трудно може да бъде обявен за провал. Тимът от Разград обаче пострада от собствените си успехи в последните години, които не успя да повтори. Летвата беше вдигната много високо, но проблемът в момента е, че клубът не направи необходимото, за да продължи тази линия. Затова и въпреки поредното участие в групите на някой от евротурнирите, ръководството на шампионите е изправено пред задачата да търси отговори на важни въпроси, които ще бележат бъдещето на клуба.", "date": "2018.12.14", "title": "Отстъпление от високите стандарти - как се представи \"Лудогорец\" в евротурнирите"}
{"url": "https://www.dnevnik.bg/evropa/2018/12/14/3361178_zashto_v_ungariia_vireiat_tolkova_mnogo_izmislici/", "text": "- От много години се занимавам с темата, но по-интензивно се захванах с нея по време на бежанската криза от 2015 година, защото оттогава насам конспиративното говорене започна да играе много важна роля в унгарската политика и стана едно от официалните средства, които използва унгарското правителство. Това показват и резултатите от едно наше проучване: 51 процента от анкетираните са убедени, че американският милиардер от еврейско-унгарски произход Джордж Сорос изпълнява план да наводни Европа с бежанци. Именно това тръби от години и унгарското правителство. - Да, те бяха успешни, защото дори и в средите на опозицията има много хора, които вярват в това. Подобни хора твърдят също, че мюсюлманите имали таен план да превземат Европа и да ни наложат тяхната култура. В това вярват дори и хора, които иначе не гласуват за Орбан. - Антисемитските конспиративни теории са по-разпространени в Унгария, отколкото смятахме. Това за нас беше изненада. Така например 44 процента от участниците в проучването са съгласни с твърдението, че евреите искат да управляват света. А 49 процента дори вярват, че евреи дърпат конците в международните финансови институции. - Можем да сравним унгарския антисемитизъм в момента с куче, което яростно лае, но обикновено не хапе. В страната почти няма нападения или други актове на насилие на антисемитска основа. Но все пак искам да подчертая един аспект от изследването: настроенията против мюсюлманите и против Сорос водят и до засилване на антисемитизма в Унгария. Категорично установихме, че двете неща са свързани. С други думи: започне ли една заговорническа теория да се разпространява, това повлича след себе си и други неочаквани измислици, които използват езика на омразата. - Да, за това много допринася и поляризацията в унгарското общество. Тя се засилва не само в Унгария, а засяга цяла Европа. Става въпрос за един управленски стил в политиката, който представя определени конфликти като борба на живот и смърт. В такава атмосфера дори и най-радикалното твърдение за политическия противник изглежда правдоподобно. Най-лесно този стил си пробива път в една \"нелиберална\" политическа система, каквато имаме днес в Унгария. Но това не е някакъв чисто унгарски феномен, а световен. Един пример: половината от привържениците на републиканците в САЩ вярват, че Хилари Клинтън ръководела педофилска мрежа. - Не, говорим за всеобщ феномен. Вярно е, че Унгария изпъква сред останалите, но в световен мащаб все повече хора вярват в разни заговорнически теории. Това се дължи също и на духа на нашето време - то показва колко малко хора вече вярват на международните институции и как дълбоките промени в света ги карат да си обясняват много неща именно с тези абсурдни теории. Смятам, че днес можем да говорим за световна криза на доверието. - Конспирациите могат да представляват опасност най-вече за малцинствата в обществото, което добре знаем от историята. Но те могат да създават и други обществени настроения - да припомня например глупостите, които се изговарят за ваксините и свързаното с това нежелание у някои родители да имунизират децата си. В случая не става въпрос за някакви безобидни глупави твърдения, а за такива с много сериозни последици. Проблематични са най-вече онези страни, в които заговорническите теории са част от официалната държавна политика, като например Унгария, Италия или Бразилия. Това може да породи много опасни процеси в тях. Именно там виждаме колко по-лесно е да се налагат такива теории, отколкото да се опровергават.", "date": "2018.12.14", "title": "Защо в Унгария виреят толкова много измислици"}
{"url": "https://www.dnevnik.bg/photos/2018/12/14/3352624_fotogaleriia_nai-interesnite_snimki_na_jivotni_za_2018/", "text": "Коне, снимани в Шахат, Либия.", "date": "2018.12.14", "title": "Фотогалерия: Най-интересните снимки на животни за 2018"}
{"url": "https://www.dnevnik.bg/politika/2018/12/14/3361714_lokhiid_martin_i_sasht_shte_namaliat_cenata_i_sroka_za/", "text": "Компанията производител на F-16 \"Локхийд Мартин\" и правителството на САЩ ще намалят цената и срока за доставка в процедурата за избор на изтребител за българските военновъздушни сили, сравнено с досегашната си оферта. Това съобщи пред \"Дневник\" Джим Робинсън, който е мениджър Международно бизнес развитие за F-16 в \"Локхийд Мартин\". Днес е срокът в който трите държави, достигнали до последната фаза на търга за нови самолети, трябва да отговорят на зададените въпроси от Министерството на отбраната и така да подобрят офертите си. Италия предлага употребявани \"Еврофайтър Тайфун\" – Транш 1, Швеция и \"Сааб\" нови \"Грипен\" C/D, а САЩ последната версия на F-16 (блок 70). Инвестиционния проект на правителството, който е одобрен от парламента е за покупка на 8 или 9 изтребителя на обща стойност 1.8 млрд. лв. Сумата включва купуването на самолетите, средствата за наземното им обслужване, за обучение на пилотите и инженерите, въоръжението и поддръжката за 3 години. Плащането ще бъде разсрочено за 9 години. На втория етап от проекта трябва да се купят още 8 изтребителя и тогава да се снемат от въоръжение МиГ-29. Поне два изтребителя трябва да бъдат доставени до две години от подписването на договора, а всички поръчани да се доставят в рамките на три години от първата доставка. Досегашната оферта на САЩ надвишаваше заделената сума от правителството, според неофициална информация, която не беше отречена от Джим Робинсън. Преди три седмици от компанията казаха, че  няма да могат  да доставят първите самолети до две години. Освен крайната дата на доставката на изтребителите, всичко останало в инвестиционния проект може да бъде променяно, допусна тогава заместник-министърът на отбраната Атанас Запрянов, който ръководи военно-политическата група по избор на многоцелеви изтребител. Министърът на отбраната Красимир Каракачанов отрече да съществува такава възможност. Робинсън обясни, че от Локхийд Мартин ще ускорят процеса по производство, след като в сряда бе подписан договор за доставка на 14 нови F-16 със Словакия. Компанията има договор и за доставка на 16 изтребителя със Бахрейн. Ако подпише и с България, това ще е третата страна, която ще получи самолета. Сделката със Словакия би ускорило производството, смята Робинсън. Той обаче не се ангажира с конкретен срок. Възможността за намаляване на цената Робинсън обясни с начина по който правителството на САЩ води преговори и търгува. Те предлагали висока начална цена, но в офертата им се предлага всичко необходимо за експлоатация на многоцелевия изтребител – от въоръжението до обучение на пилоти и техници. В процеса на преговори между САЩ, като продавач и държавата купувач, цената се намалява, докато от конкуренцията предлагали по-ниска първоначална цена, а в процеса на преговорите излизала нуждата от оскъпяване за необходимото въоръжение и т.н. Робинсън смята, че няма да има забавяне заради необходимото одобрение от Конгреса на сделката, тъй като България е партньорска държава, член на НАТО. Той обърна внимание, че основният им конкурент (Грипен бел.авт.) също се нуждаят от разрешение за реекспорт на американски технологии, като системата за пренос на данни Link -16 и въоръжение. \"Локхийд Мартин\" все още не е произвела нито един F-16 от последното поколение, тъй като е в процес на преместване на производството в Грийнвил, Южна Каролина от Форт Уърт, Тексас. Първият самолет трябва да е готов през 2020 г. Няколко държави имат договори за ъпгрейд на старите си F-16 до блок 70, известен още и като Viper (V), а други водят преговори. Джеймс Робинс заяви, че от компанията ще предложат всички необходими системи, симулатори и обслужване на самолетите до края на жизнения им цикъл. Той каза, че F-16V е самолет от четвърто поколение, но използва системи от пето поколение, които са на оборудване в F-22 и F-35. Сред тях са подобрен радар и система за информация, която стига до пилота в реално време, система, предпазваща от сблъсък със земята, която спасява пилота, ако евентуално загуби съзнание; по-голям обсег на действие и прицел с точност на снайпер. Според Робинс F-16V може да лети до 2045 г. и има живот от 12 000 часа, което е повече от всичко предлагано. САЩ планират да оперират с F-16V заедно с F-22 и F-35. Офертата на САЩ включва обучение на пилоти и технически персонал във военните бази в САЩ и персоналът ще бъде обучен да ползва самолетите от момента в който пристигнат в България. Няма да е необходимо самолетите да напускат България, тъй като основните ремонти ще бъдат правени тук, каза още Робинсън. \"Локхийд Мартин\" води преговори с български компании от отбранителната индустрия за съвместни действия, но все още не разкрива какво ще индустриалното сътрудничество, което е друга част от изискването в процедурата. Швеция предлага на България 8 нови изтребителя \"Грипен\" (Gripen) C/D, като  4 от тях могат да бъдат доставени  до 21 месеца и да имат пълна оперативна готовност за мисии по еър полисинг (охрана на въздушното пространство, б.а.) в рамките на 24 месеца. Развитието на Gripen C/D продължава и системата ще бъде на въоръжение поне през следващите 30 години, твърдят от компанията, въпреки че е разработено и следващото поколение на изтребителя. Твърди се, че \"Грипен\" има най-ниски експлоатационни разходи, сравнен с конкурентите си. Шведското правителство е оптимизирало офертата за Gripen и вече предложението е за 10 изтребителя, а не за 8.\". Това  съобщи по-късно днес  Йоаким Валин, директор \"Експорт и международни отношения\" в държавната Агенция за отбранително имущество на Швеция (FMV).", "date": "2018.12.14", "title": "\"Локхийд Мартин\" и САЩ ще намалят цената и срока за доставка на F-16"}
{"url": "https://www.dnevnik.bg/sviat/2018/12/14/3361321_kitai_nastiga_evropa_po_broi_pravitelstveni/", "text": "Китайските правителствени изследвания в областта на изкуствения интелект са се увеличили с 400% в сравнение с 2007 г., но Европа все още води по този показател. Това сочи докладът на организацията AI Index,  публикуван  вчера. Същевременно над 87% от изследванията в областта идват от академичния сектор. От 2007 г. насам европейски академични институции са публикували 15 796 такива изследвания, Китай - 14 427, а Съединените щати - 8814. Тенденцията В публикуваните от правителствата доклади Европа води убедително (1481), следва Китай с 957, а след това са САЩ с 670. Съединените щати същевременно оглавяват класацията в броя изследвания, публикувани от бизнеса - 1183 (при 477 за Европа и 257 - за Китай). Данните обаче показват, че Китай настига Европа - тенденцията в научноизследователската дейност от последните 20 г. е особено забележима в областта на изкуствения интелект. През 2007-а изследванията, свързани с правителствата, са едва 188, четири пъти по-малко. За сравнение, увеличението в САЩ е 90 на сто за същия период, а в Европа - 55 на сто. \"Китайското правителство има и преимуществото на изключително близко сътрудничество с технологични компании като \"Тенсент\" и \"Алибаба\", което означава, че технологичните компании могат да се възползват от финансиране и данни, които може да предложи правителството\", отбелязва изданието Quartz. Правителството пък \"може да разчита на способностите на технологичните компании бързо да превръщат данни в продукти (базирани на) изкуствен интелект)\". Правителствени разходи и военна употреба  \"Може би едно от най-значимите развития в изкуствения интелект в последните две години са засилените инвестиции, обявени и от правителства, и от индустрията\", се казва още в доклада. Сред примерите са плановете на Великобритания да инвестира до 1 млрд. паунда, на Франция - до 1.5 млрд. евро, и на Германия - до 3 млрд. евро. Компании като (китайския онлайн гигант) \"Алибаба\" обаче \"обявяват планове да инвестират 15 млрд. долара, а фондът Vision Fund на (японската група) \"Софтбанк\" насочва голяма част от своите 100 млрд. долара в изкуствен интелект. Същевременно изследвания, публикувани в последната година, показват, че няма пряка връзка между инвестициите в изкуствен интелект и постигнатите резултати. В контекста на твърденията, че се води \"надпревара за изкуствен интелект\", е все по-притеснителна и \"употребата му от армията\" и макар в някои области като изчистването на мини това да е добре дошло, не може да се каже същото например за автономните убийци, се казва в доклада.", "date": "2018.12.14", "title": "Китай настига Европа по брой правителствени изследвания за изкуствен интелект"}
{"url": "https://www.dnevnik.bg/sviat/2018/12/14/3361730_kosovo_reshava_dali_da_suzdade_armiia_vupreki/", "text": "Косово не се отказва от плана си да превърне силите за сигурност, действащи в страната, в постоянна армия с мандат като този на въоръжените сили в други държави, съобщава \"Свободна Европа\" часове преди гласуване в парламента в Прищина. Намерението за създаване на армия отново засили напреженето между Косово и Сърбия. Резолюцията на ООН, дала възможност да свърши войната в Косово през 1999 г., уточнява, че за сигурността отговарят ръководените от НАТО миротворци. Прищина обаче иска да даде на действаща и сега паравоенна организация да поеме повече функции, свързани с националната сигурност. Идеята, която парламентът със 120 депутати ще одобри или отхвърли, стана възможна след три законопроекта, одобрени през октомври. Те позволяват да се разшири мандатът да Силите за сигурност на Косово (KSF), които действат и в момента и които имат ограничен мандат - за реакции при бедствия и аварии. Бъдещите въоръжени сили, ако действително бъдат създадени, ще наброяват до 5000 души - сегашната организация може да е с максимална численост до 4000 души. Бюджетът ѝ ще е 98 млн. евро. Какво мисли Белград Сърбия нарича Косово \"агресор\" заради плановете и заплашваше със сериозни последствия, а бивш сръбски командир каза, че косоварите трябва да разберат, че в региона \"никога не е имало малка война\". Представители на Белград дори заговориха за възможна военна намеса, ако Прищина осъществи плановете си и обявиха, че истинската цел не е \"самоотбрана\", а \"етническо прочистване\" на северната част на Косово. Премиерът Ана Бърнабич каза, че се надява \"никога да не трябва\" Сърбия да използва армията си в отговор, но това е \"една от възможностите на масата\", а президентът Александър Вучич - че новата армия ще \"застраши регионалната стабилност\". Според Вучич международните сили в Косово трябва да разформироват всякаква национална армия, която властите в Прищина опитат да създадат. Косово отхвърля всички обвинения за целите си и настоява, че става въпрос за операции, свързани с националната сигурност, от спасителни операции до изхвърляне на опасни материали. Друга цел е присъединяването на косовски контингенти към международни мироопазващи мисии. Очаква се в новата армия да има и етнически сърби - такива са и 4% от служещите в сегашната KSF. Премиерът Рамуш Харадинай пък каза, че въоръжените сили ще служат на \"световния мир\". Нюанси Според \"Евронюз\" не е известно дали гласуването ще завърши успешно заради евентуалната съпротива на сръбските депутати. НАТО и САЩ досега многократно се обявяваха против подобно решение и казваха, че ще приемат създаването на армията, ако то стане с \"конституционни промени\" - именно чрез участие на част от сръбското малцинство. В последната седмица обаче в позициите им се появиха нюанси. Докато генералният секретар на НАТО Йенс Столтенберг предупреди Косово, че \"не е време\" за подобна стъпка, за която не съветват \"много от съюзниците\" в Алианса, американският посланик в Прищина Филип Коснет  каза , че трансформацията трябва да е \"дълъг, устойчив процес\", но и че е важно такива сили да бъдат \"създадени\" в дълъг процес, който трябва да е \"мултиетнически\". \"Дали ще прокарат този закон, или ще сменят нашивките на раменете на служещите на определена дата, не е най-важното,\" каза още Коснет. В друго интервю - за косовския обществен оператор - той  нарече  тази стъпка \"положителна и естествена\". Премиерът Харадинай разтълкува думите му като сигнал за стабилността на Косово и региона.", "date": "2018.12.14", "title": "Косово решава дали да създаде армия въпреки заплахите на Сърбия за военна намеса"}
{"url": "https://www.dnevnik.bg/sviat/2018/12/14/3361754_skupi_kartofi_izklani_jivotni_-_kak_evropa_postrada_ot/", "text": "Горски пожари в Швеция, най-слабата реколта от картофи в историята, клане на цели стада заради недостига на фураж - селскостопанските производители в Европа вече не могат да преброят последиците на сушата, която сполетя северната част на континента през 2018 г. Според германската метеорологична служба сушата това лято е най-продължителната от началото на регистрите преди 140 години. Навсякъде добивите на зеленчуци, плодове, зърнени култури и фураж намаляха. Рядко изключение станаха лозовите насаждения, които по-скоро спечелиха от горещината. Реколтата се очертава изключително обилна в Шампан. Пържените картофи обаче ще поскъпнат. Производството на консервирани картофи на практика се е свило \"най-малко с 20 процента\" в сравнение с миналата година в четири от петте основни страни производители в Европа (Германия, Белгия, Франция и Холандия), като количествата им в Германия достигнаха най-ниските си нива в историята. Швеция произведе по-малко картофи дори и от 1867 г., годината на големия глад, а шведската реколта от зърнени култури намаля с 59 процента в сравнение с 2017 г. (по информация на Държавната агенция за селско стопанство). Извънредни помощи В Австрия щетите са оценени на повече от 210 милиона евро, от които 130 милиона са само за фуража. Във френските региони Гранд Ест, Бургундия-Франш Конте, Централния масив и Алпите недостигът на фураж е особено остър, а общите загуби се оценяват на стойност между 1.5 и 2 милиарда евро от Националната федерация на синдикатите на селските стопани. \"Седемдесет френски департаменти ще се възползват от режима при селскостопански бедствия, тъй като става дума за суша, съпоставима по въздействието си с тази от 2003 г., която вече бе определена за историческа\", подчертава Жоел Лимузен от Националната федерация на синдикатите на селските стопани. Сушата бе изключително продължителна, а пасищата така и не позеленяха чак до есента заради липсата на валежи. Във Франция 30 процента от засетите с рапица площи така и не дадоха плод. Извънредни помощи бяха отпуснати в Германия (340 милиона евро), Швеция (115 милиона евро) и Австрия (60 милиона евро), като в по-голямата част от засегнатите страни бяха предоставени и европейски средства. Принудително клане Заради недостига на фураж и сено, които често се намират само на изключително високи цени, се стигна до принудително клане на крави. В провинция Горна Австрия, която е основният регион за отглеждане на крави в Австрия, цените на фуража и сеното се покачиха със 7 процента в сравнение с нормалните, а плащаните на животновъдите цени спаднаха с 18 процента в сравнение с пролетта. Във Великобритания случаите на принудително клане на животни станаха с 30 000 повече, а броят на нежизнеспособните агнета се е повишил с един милион повече в сравнение с миналата година (по информация на Националния фермерски съюз). Във Франция \"декапитализацията\" на даващия мляко добитък започна с увеличаване от 7,5 процента на случаите на клане на даващи мляко крави през октомври в сравнение с октомври миналата година, което от своя страна доведе до спад в цената на месото. Някои животни се продават за 2,80 евро за килограм този месец, \"а са необходими 4,50 евро, за да покрият цената на производството\", казва със съжаление Лимузен, който се опасява голям брой животновъди да не прекратят дейността си през следващата пролет. Адаптиране към климата Броят на случаите на принудително клане на животни не е голям в Германия и в Холандия, където животновъдите разполагат със запаси от сено от минали години. Бъдещата Обща европейска политика в областта на селското стопанство обаче, която е в процес на изготвяне за периода след 2021 г., \"ще помага на производителите да се справят с последиците от климатичните изменения\", предупреждава Естер де Сноо от холандската Организация за земеделие и растениевъдство. Във Великобритания. която се готви да напусне Европейския съюз, Националният фермерски съюз настоява за мерки, които ще позволят на сектора да се справя с бъдещите суши. Съюзът иска производството на хранителни стоки да бъде поставено като приоритет за водоснабдителните мрежи и инвестирането при изграждането на водоизточници от първостепенна важност. Изправени пред предизвикателствата на климата, страните членки на Европейския съюз ще могат да използват част от фондовете, които до този момент се използваха за директни помощи за селските стопани, за опазването на околната среда, заяви миналата седмица пред журналисти в Брюксел Еймерик Берлинг от Генералната служба на Европейската комисия по селското стопанство. \"Ключовите думи са иновация и предвиждане. Трябва Общата европейска политика да позволява на селските стопани да могат наистина да се справят с рисковете и да извършат превантивни дейности като например складирането на вода и развиването на система за осигуряване\" и за пасищата с помощта на направени от сателит карти, които стават все по-прецизни, твърди Лимузен. Според скорошно изследване предвидените от Общата политика за селското стопанство мерки за 2014-2020 г. в областта на селското стопанство, околната среда и климата, имащи за цел намаляване на добива на вода за поливане \"повсеместно са били със слаба ефикасност\" в Гърция, Румъния, Италия и Испания, тъй като не са били прилагани от селските стопани. /БТА", "date": "2018.12.14", "title": "Скъпи картофи, изклани животни - как Европа пострада от сушата"}
{"url": "https://www.dnevnik.bg/sviat/2018/12/14/3361884_atentatorut_ot_strasburg_e_zastrelian_ot_policiiata/", "text": "Атентаторът от  Коледния базар в Страсбург  Шериф Шекат е застрелян от полицията, съобщиха два полицейски източника и телевизия Бе Еф Ем, предадоха Ройтерс и ТАСС, цитирани от БТА. Шекат е убит в южния квартал на Страсбург Нойдорф, където малко по-рано тази вечер започна полицейска операция. Той е стрелял по полицаи, които са отвърнали на огъня и са го застреляли.  Във вторник вечерта 29-годишният жител на Страсбург откри огън в Коледния базар в центъра на града. След това той влезе в престрелка с полицията, но успя да се укрие. При нападението са убити трима души, а 13 са ранени.  В издирването на Шекат са участвали над 700 служители на правоохранителните органи.", "date": "2018.12.14", "title": "Атентаторът от Страсбург е застрелян от полицията"}
{"url": "https://www.dnevnik.bg/sport/2018/12/14/3361890_ispaniia_ostava_s_nai-mnogo_predstaviteli_za/", "text": "Испанското първенство има най-много представители за началото на фазата на преките елиминации в Лига Европа. Общо четири отбора от Примера дивисион ще се впуснат в 1/16-финалите в надпреварата. \"Севиля\", който спечели пет титли в Лига Европа след 2006 г., излезе като победител от групата си. В преките елиминации се впуска и градският съперник \"Бетис\", както и \"Виляреал\". Четвъртият испански отбор е \"Валенсия\", който идва като отпаднал от Шампионската лига. Италия също имаше възможност да е с четири отбора, но  \"Милан\" отпадна след вълнуващ мач срещу \"Олимпиакос\" . \"Лацио\" излезе от групите, а \"Интер\" и \"Наполи\" станаха трети в групите си в Шампионската лига. \"Челси\" и \"Арсенал\" са двата отбора от Висшата лига, но те са сред основните фаворити в Лига Европа. Жребият е на 17 декември, като един срещу друг не могат да се паднат отбори, играли в една група или такива от една държава. Първите двубои от 1/16-финалите са на 14 февруари, а реваншите са седмица по-късно.  Наполи (Италия), Валенсия (Испания), Интер (Италия), Бенфика (Португалия); Байер Леверкузен (Германия), Залцбург (Австрия), Зенит (Русия), Динамо Загреб (Хърватия), Арсенал (Англия), Бетис (Испания), Виляреал (Испания), Айнтрахт Франкфурт (Германия), Генк (Белгия), Севиля (Испания), Динамо Киев (Украйна), Челси (Англия)  Виктория Пилзен (Чехия), Брюж (Белгия), Шахтьор Донецк (Украйна), Галатасарай (Турция); Цюрих (Швейцария), Селтик (Шотландия), Славия Прага (Чехия), Фенербахче (Турция), Спортинг Лисабон (Португалия), Олимпиакос (Гърция), Рапид Виена (Австрия), Лацио (Италия), Малмьо (Швеция), ФК Краснодар (Русия), Рен (Франция), БАТЕ Борисов (Беларус)", "date": "2018.12.14", "title": "Испания има най-много представители за 1/16-финалите в Лига Европа"}
{"url": "https://www.dnevnik.bg/kultura/2018/12/14/3361218_lika_ianko_-_hudojnichkata_na_koiato_za_14_godini_i_e/", "text": "Днес от 18:00 ч. в Галерия \"Васка Емануилова\" се открива изложбата \"Близката чужденка\" на художничката Лика Янко, останала като самобитен талант в историята на българското изкуство, съобщават от галерията. \"Нейното творчество е съпътствано от апокрифни разкази за странния ѝ, отличителен и смел стил на работа, за личността ѝ на отшелничка, за свободата, която успява да съхрани в обграждащата я система на администрация и контрол. Позната и едновременно с това оставаща винаги някак чужда и далечна, Лика Янко е близката чужденка в историята на българското изкуство\", допълват от галерията.  Лика Янко е родена в София на 19 март 1928 г. като Евангелия Грабова. Баща й Лазар Янков Грабов е албански общественик и председател на Съюза на албанските културни дружества в България. Бъдещата художничка учи във Френския колеж в София, където се запознава с творчеството на френските импресионисти. Когато е едва на 15 години, влиза в в Художествената академия в класа на акад. Илия Петров. А проф. Дечко Узунов, който също оказва голямо влияние за развитието й като художник, казва, че има две деца - Лика Янко и Генко Генков. Лика Янко се дипломира със среден успех, защото картините й не отговаряли на изискванията на времето. Първата нейна изложба е осъществена през 1967 г. и по думите на самата художничка е свалена 6-7 дни след откриването й. Причината е в отзивите на критиката, която се изказва крайно отрицателно за картините й. През същата година художничката рисува първия си автопортрет, на който е изобразена с едно око. По нейните думи така тя е искала да покаже, че въпреки закриването на изложбата й е останало едно око, което вижда и ще може да твори. Следват 14 години, през които тя не спира да рисува, но няма възможност да излага платната си в България. Изключена е от общите прояви на художниците. Творчеството ѝ е самостоятелно и различно спрямо официалните директиви за изкуството и поради това се оказва неприемливо. Междувременно от средата на 70-те години картините й започват да се купуват от западни дипломати и чужди колекционери. Открива я един французин, който заема поста на културен аташе и я представя на други дипломати. В началото на 80-те години с промените в културната политика под патронажа на Людмила Живкова Лика Янко получава своеобразна реабилитация. Въпреки това продължава да страни от художествения живот и рядко участва в общи изложби. Нейни картини са показвани на изложби в Стокхолм, Базел, Париж. След 89-а година запазва странния си ореол, а картините й продължават да се продават добре на свободния пазар. Голяма част от творчеството си художничката дарява. Тя завещава по една представителна колекция от свои произведения на Националната художествена галерия, Софийската градска художествена галерия и на галерията в Тирана. За целия си живот Лика Янко прави 7 самостоятелни изложби и умира от пневмония на 73-годишна възраст няколко дни преди откриването на последната от тях. Настоящата изложба в галерия \"Васка Емануилова\" се занимава с противоречивостта на фигурата на авторката, като представя голяма част от произведенията й в колекцията на Софийската градска художествена галерия, творби, притежание на частни колекционери, и непоказвани досега архиви. Екипът, който стои зад осъществяването на изложбата, е в състав Галина Декова, Красимир Илиев, Владия Михайлова. Изложбата може да бъде видяна ", "date": "2018.12.14", "title": "Лика Янко - художничката, на която за 14 години е забранено да прави изложби"}
{"url": "https://www.dnevnik.bg/evropa/2018/12/14/3361891_es_kaza_ne_na_mei_za_predogovarianeto_na_sdelkata_za/", "text": "Европейският съвет реши тази нощ, че постигнатото споразумение за оттеглянето на Великобритания от ЕС не подлежи на предоговаряне. В заключенията, посветени на този въпрос, се посочва, че предвидената в споразумението  предпазна мярка  за границата между Ирландия и Северна Ирландия е само защитен механизъм. Европейският съвет изразява очакването той да не се прилага, както и до 31 декември 2020 г. да бъде възприет друг възможен подход. Ако прилагането на мярката се наложи, това ще бъде временно, до намирането на постоянно решение. На пресконференция след първия ден от заседанието на Европейския съвет председателят на Европейската комисия Жан-Клод Юнкер заяви, че очаква от \"британските приятели\" да кажат как си представят бъдещите отношения с ЕС, предаде БТА. Очакваме в следващите седмици да ни съобщят очакванията си, имаме нужда от яснота, добави той. Юнкер съобщи, че на 19 декември Еврокомисията ще представи подготовката си в случай, че Великобритания напусне ЕС без споразумение. Британският премиер Тереза Мей се бори смело, но няма резултати, коментира той. Най-вече бихме искали да се знае, че предоговаряне на споразумението няма да има, нови правни задължения няма да бъдат поемани, посочи председателят. Попитан дали наистина е възможно с напускането на Великобритания да бъдат въведени визи за гражданите на ЕС и за британците, той поясни, че този въпрос е част от преговорите за бъдещите отношения с Лондон. \"Необходимо е одобрение на споразумението не само на британския парламент, но и от Европейския парламент. Това са два парламента - единият е континентален, другият е островен, мнението и на двата е важно. Останах с впечатлението от дебатите в британския парламент, че има голямо разнообразие от мнения, стори ми се, че няма да има съгласие в никаква посока. Струва ми се, че трябва да започнем преговорите за бъдещите отношения на ясна основа. Струва ми се неудобно да се очаква ЕС да предложи посоката. Според мен по-скоро Великобритания, британското правителството или парламентът в Лондон, трябва да кажат какво желаят в бъдеще от ЕС\", заяви Юнкер. Мей участва в срещата на лидерите ден след като  спечели вътрешния вот на недоверие  в партията си. След като в понеделник отложи гласуването на сделката в британския парламент, което трябваше да се състои във вторник, поради недостатъчна подкрепа сред депутатите, Мей започна отчаяни опити да издейства отстъпки от европейските лидери, които обаче още преди вчерашната среща бяха категорични –  предоговаряне на споразумението  за излизането на Великобритания от ЕС няма да има. Сега очакванията са вотът в британския парламент да се състои преди 21 януари. Мей искаше да получи правни уверения, че ако бъде използвана ирландската \"предпазна мрежа\", то ще е само временно. Тези уверения са й необходими, за да успее да прокара споразумението през парламента. Тя предупреди, че сделката е \"в риск\", ако не бъдат адресирани опасенията на депутатите. Юнкер обаче подчерта, че може да има разяснения, но не и предоговаряне, предаде Би Би Си. Според критиците \"предпазната мрежа\", която цели да се избегне твърда граница в Северна Ирландия, ще принуди Великобритания да спазва правилата на ЕС за неопределено време и ще ограничи възможностите й да сключва търговски сделки. Председателят на Европейския съвет Доналд Туск също потвърди, че сделката не може да бъде предоговорена. Той увери, че предпазният механизъм ще \"се прилага временно, освен ако и докато не бъде отменен от последващо споразумение, което да гарантира, че е зибегната твърдата граница\". Австрийският канцлер Себастиан Курц, чиято страна в момента е ротационен председател на Съвета на ЕС, намекна, че е възможно през януари да има специална среща за Брекзит, на която да бъдат договорени \"допълнителни уверения\".", "date": "2018.12.14", "title": "ЕС каза \"не\" на Мей за предоговарянето на сделката за Брекзит"}
{"url": "https://www.dnevnik.bg/bulgaria/2018/12/14/3361790_varna_zapochna_da_plashta_cenata_na_spasitelnata/", "text": "Община Варна започва да изплаща задълженията, които пое след като подели \"по братски\" с бившите си съдружници компанията \"Спортен комплекс Спартак\". Това решиха членовете на Постоянната комисия \"Собственост и стопанство\" в местния общински съвет. За сега с 25 хил. лв. местната администрация трябва да погаси неизплатени задължения към контрагенти, за работни заплати към персонала и задължителни осигурителни вноски, които пое след В дружеството \"Спортен комплекс Спартак\", основано през 2006 г. администрацията на бившия варненски кмет Кирил Йорданов беше апортирала едноименния стадион, две сгради и още няколко спортни съоръжения, както и строителни терени с обща площ близо 15 дка в жилищните райони на града. Всичко това бе оценено на 3.2 млн. лв. при многократно по-високи пазарни цени. Така общината влезе в компанията с миноритарен дял от 34%. Останалите 66% срещу обявена парична вноска от 6 млн. лв. получи Иван Славков, зет на бившия земеделски министър от ДПС Мехмед Дикме. По-късно собствеността на Славков премина във владение на \"Инжстрой холдинг\" и нейната \"Стили роуд\", които също като предшественика си  нямаха никакъв интерес към развитие на спортните съоръжения и занемариха стадиона . В края на миналата година това стана причина за организирани от фенклуба на футболния клуб \"Спартак Варна\". Поради неспособността на сегашната общинска администрация да се справи с проблема те завършиха със среща в кабинета на премиера Бойка Борисов. Скоро след това започна и  процедурата по излизането на общината от съдружието с \"Инжстрой холдинг\" . администрацията регистрира ново дружество - \"Стадион Спартак\". През него тя стана  едноличен собственик на съсипана спортна база, няколко игрища, тенис кортове и паркинг , които, за да бъдат използвани отново, се нуждаят от солидни инвестиции. Заедно с това общината получи и задължения за близо 113 хил. лв., а вземанията, които сама трябва да си събере, са 104 хил. лв. \"Спортен комплекс Спартак\" остана собственост на \"Инжстрой холдинг\", която запази и по-апетитната част от активите му - като два от тях са в центъра на Варна. Сред тях са терен от 5.8 дка, разделен на пет по-малки, предназначени за високоетажно строителство. Друг от строителните парцели, апортирани в \"Спортен комплекс Спартак\" през 2006 г. е описан в активите му с площ от 2233 кв. м. Необяснимо как, в предложението за прехвърляне в новото едноименно дружество, което трябва да стане еднолична собственост на \"Инжстрой холдинг\", той е набъбнал до 2587 кв. м. В същото време според решението, гласувано вчера от общинската комисия \"Собственост и стопанство\" уставният капитал на \"Стадион Спартак\", собственост на местната администрация, трябва да бъде увеличен с 25 хил. лв., които да отидат за погасяване на част от задълженията които тя трябва да поеме след раздялата си с \"Инжстрой холдинг\". Това дружество, както и свързани с него компании са сред във всички общински търгове за пътно и инфраструктурно строителство във Варна. Управител на холдинга е Пламен Стелиянов. Компанията участва като собственик в още 16 дружества, сред които със 100% от капитала и в \"Стили роуд\" ЕООД. През това дружество холдингът участва в 29 консорциума за пътно строителство и поддържане в цялата страна. След срещата в кабинета си с феновете на \"Спартак Варна\" през есента на м.г. премиерът Борисов разпореди на Министерството на младежта и спорта да отпусне от бюджета си 1 млн. лв. за възстановяването на тревната площ на стадион \"Спартак\". Борисов нареди също ремонтът да приключи до 28 август, когато трябваше да се чества 100 години от основаването на футболния клуб, но това така и не се случи. За сметка на това Общинският съвет във Варна отпусна на феновете му Друг по-важен срок обаче е есента на 2019 г., когато трябва да се проведат поредните избори за местна власт. До тогава всички, от които ГЕРБ вероятно ще очаква подкрепа, ще са получили онова, което са поискали. \"Инжстрой холдинг\" и бизнес интересите зад тях - терени за жилищно строителство с висока стойност. Футболните фенове – трибуни за емоциите си далече от сградата на кметството. А гражданите на Варна – илюзията, че с общи усилия правителството и местната власт решават проблемите на града.", "date": "2018.12.14", "title": "Варна започна да плаща цената на \"спасителната\" сделка за стадион \"Спартак\""}
{"url": "https://www.dnevnik.bg/razvlechenie/2018/12/14/3359414_knigite_na_2018_-_izborut_na_bil_geits/", "text": "Технологичният пионер, основател на \"Майкрософт\" и филантроп Бил Гейтс е известен с препоръките си за това какво да се чете. В социалната мрежа \" Гудрийдс \" (Goodreads) той написа кои са книгите, които са го впечатлили най-много през 2018 г. \"Списъкът ми е доста разнообразен тази година. От ръководство за медитация през задълбочено изследване на автономните оръжия до трилър за провала на някога обещаваща компания - има по нещо за всекиго\", пише Гейтс. Ето и неговият списък с коментар за всяко заглавие: Тара не е напускала дома си, преди да стане на 17 години, и никога дотогава не е била на училище или на лекар. Не мислех, че ще открия нещо за себе си в историята на момиче, израснало в строго  мормонско домакинство , но тя е толкова добра писателка, че ме накара да се замисля за собствения си живот, докато четях за екстремисткото ѝ детство. С Мелинда се влюбихме в мемоарите на тази млада жена, чиято жажда за знание е била толкова силна, че я е довела до докторската степен в Кеймбридж. Автономните оръжия  не са нещо, за което човек се замисля по празниците. Но е трудно да се откъснеш от този провокиращ поглед към  изкуствения интелект във военното дело . Темата е изключително сложна, ала Шар дава ясни обяснения и представя плюсовете и минусите на войната, водена от машини. Познанията му не са изненадващи - той е ветеран, участвал в създаването на американската политика за  автономните оръжия . Кериру дава гледната точка на вътрешен човек във възхода и падението на Theranos. Историята е дори по-откачена, отколкото очаквах, и не можах да оставя книгата. В нея има всичко - сложни схеми, корпоративни интриги, корици на списания, провали семейни отношения и пропадането на компания, някога оценявана на почти 10 млрд. долара. (бел. ред. Основаната през 2003 г. компания Theranos твърдеше, че ще предизвика революция в  изследванията на кръвта  и бе звезден стартъп, преди Кериру да разкрие в \"Уолстрийт джърнъл\" измамите ѝ.) Почитател съм на всичко, което Харари е написал, и последната му книга не е изключение. \" Сапиенс \" и \"Хомо деус\" бяха за миналото и бъдещето, а тази е за настоящето. Ако 2018 г. ви е накарала да се чувствате смазани от тежестта на света, \"21 урока\" предлага полезна рамка, в която да обработите новините и да помислите пред какви предизвикателства сме изправени. На 25 години бих се присмял на тази книга, но с Мелинда напоследък се запалихме по медитацията. Тя започва с личното израстване на Пудикомб от студент до будистки монах и после се превръща в забавен наръчник. Ако се чудите дали да не пробвате фокусираното живеене, това е перфектното въведение.", "date": "2018.12.14", "title": "Книгите на 2018 - изборът на Бил Гейтс"}
{"url": "https://www.dnevnik.bg/evropa/2018/12/14/3361896_hiliadi_ungarci_otnovo_protestiraha_zaradi_zakona_za/", "text": "Няколко хиляди души протестираха вчера в унгарската столица Будапеща,  възобновявайки демонстрациите  от срещу ново законодателство - за нов трудов кодекс и за нововъведения в съдебната система, които биха освободили правителството от независимия контрол от страна на съдилищата, предаде \"Ройтерс\". Управляващата дясна популистка партия \"Фидес\" на премиера Виктор Орбан в сряда прокара и двата закона на фона на протести на опозицията в парламента и на улични протести. Около 3 хил. демонстранти се събраха вчера пред парламента, а после блокираха движението по един от мостовете над река Дунав, скандирайки лозунги срещу \"ФИдес\" и Орбан. \"Недоволството ни доведе тук. Едното е въпросът със съдилищата - следващата фаза от бетонирането на властта им, а другото - шамарът в лицето на трудовите хора\", каза 65-годишният Тамаш Сабо, развяващ унгарското знаме. Протестиращите бяха възмутени най-вече от трудовите регулации, които позволяват на работодателите да изискват от работниците и служителите си до 400 часа извънреден труд годишно. Правозащитни организации пък казват, че новият  закон за административните съдилища  може да доведат до политическа намеса в работата на правосъдието. Протестите се състояха, докато Орбан е в Брюксел за среща на върха на Европейския съюз, на която бяха обсъдени въпроси като  Брекзит , еврозоната, миграцията и  Русия . /БТА", "date": "2018.12.14", "title": "Хиляди унгарци отново протестираха заради закона за \"робския труд\""}
{"url": "https://www.dnevnik.bg/bulgaria/2018/12/14/3361894_deputati_shte_izslushat_kandidatite_za_kontrola_na/", "text": "Съвпадението на две събития днес с една и съща тема изненада наблюдаващите проблемите по прилагането на специалните разузнавателни средства /СРС/. В 11 ч. в Народното събрание трябва да започне изслушването в компетентната парламентарна комисия на номинираните кандидати за Националното бюро за контрол на СРС /НБКСРС/. По същото време в Националния институт по правосъдие е насрочена международна кръгла маса, организирана от Съвета на Европа и Министерството на правосъдието на тема как България изпълнява осъдителните решения на Европейския съд в Страсбург за липсата на достатъчно гаранции в българското право срещу злоупотреби със СРС. Националното бюро за контрол над СРС е създадено именно за да бъдат изпълнявани тези решения, въпреки че ГЕРБ опита да осуети това веднага с идването си на власт през 2009 г. Кръглата маса е насрочена за днес още преди два месеца,  съобщава \"Капитал\".  Докато изслушването на кандидатите за НБКСРС бе съобщено на страницата на Народното събрание едва в началото на тази седмица. И съвпадението едва ли е случайно, въпреки че председателят на парламентарната комисия за контрол на СРС Димитър Лазаров е определил пред изданието като спекулация свързването на двете събития. Факт е обаче, че изслушването, от което се очаква само формално подпечатване на кандидатурите от комисията за да влязат в пленарната зала, е оправдание да не присъстват на цялата дискусия на кръглата маса депутатите членове на контролиращата СРС комисия, както и сегашните членове на бюрото за контрол, които са номинирани и за бъдещия състав. А темата на кръглата маса е именно нормативната база и контролът срещу злоупотребите със СРС, което е тяхно задължение. Каквато и да е причината за съвпадението, то силно напомня демонстрация на незачитане на проблема, и то от страна на парламента, който е политически отговорният за контрола над специалните разузнавателни средства.", "date": "2018.12.14", "title": "Депутати ще изслушат кандидатите за контрола на подслушванията, международен форум обсъжда темата"}
{"url": "https://www.dnevnik.bg/evropa/2018/12/14/3361899_irlandskiiat_parlament_prie_zakon_za_razreshavane_na/", "text": "Ирландският парламент прие закон, който разрешава абортите, седем месеца след референдума, на който ирландците отхвърлиха конституционната забрана на абортите. В текста се предвижда безусловно разрешаване на аборти до 12 седмици бременност, както и при опасност за живота или сериозен риск за здравето на бременната жена. Разрешава и аборт при аномалии на зародиша, който би довел до смъртта му преди раждането. Премиерът Лео Варадкар приветства в \"Туитър\" \"историческия момент за ирландките\". \"Това е действително исторически момент. Създава се възможност от януари 2019 г. да влезе в сила услугата по извършване на аборт. Това е начало на нова ера в здравеопазването за жените\", заяви за в. \"Айриш таймс\" здравният министър Саймън Харис. На 25 май над 66 процента от ирландците одобриха на референдум либерализацията на абортите - ново културно сътресение в ревностно католическата страна с население 4.7 милиона души, три години след узаконяването на еднополовите бракове. Законът трябва да бъде подписан от президента Майкъл Хигинс, за да влезе в сила. /БТА", "date": "2018.12.14", "title": "Ирландският парламент прие закон за разрешаване на абортите"}
{"url": "https://www.dnevnik.bg/evropa/2018/12/14/3361902_daniia_vuvejda_zaduljitelna_iasla_za_decata_v/", "text": "Дания въведе задължително посещаване на детска ясла за всички деца над 1 година, които живеят в проблемни квартали, което не се отнася за останалите деца, предаде \"Франс прес\". Ако децата от проблемните квартали не ходят на детска ясла, родителите им ще бъдат лишавани от социални помощи. \"Когато значителен брой от тези деца станат ученици, понастоящем те рискуват да изостават с до две години\", посочи министърът на социалните грижи и децата Маи Меркадо пред местната агенция Рицаус. В Дания посещаването на училище е задължително за всички деца, навършили 6-годишна възраст. Тази реформа, резултат на споразумение между десноцентристкото правителство, антиимиграционната десница и социалдемократите, ще донесе само \"положителни неща\": \"предлагаме среда за обучение, насърчаваме усвояването на езика и им помагаме да се подготвят за училище\", добави министърът. 43 квартала са засегнати от новото законодателство. То ще влезе в сила на 1 юли 2019 г. и е обект на многобройни критики. \"Неприлично е да се дискриминират хора, които живеят в Дания въз основа на местоживеенето им и на това дали живеят или не в т.нар. гето\", протестира пред Рицаус председателят на съвета за защита на граждани в неравностойно положение Ян Сюрсен. В началото на годината премиерът либерал Ларс Льоке Расмусен обяви като цел до 2030 г. да бъдат премахнати всички гета. \"Значителен дял\" от имигрантите, живеещи в Дания, \"са съсредоточени в малък брой квартали\" и се държат \"различно\" от \"средностатистическия датчанин\", добави тогава Расмусен. /БТА", "date": "2018.12.14", "title": "Дания въвежда задължителна ясла за децата в проблемни квартали"}
{"url": "https://www.dnevnik.bg/bulgaria/2018/12/14/3361911_bilbordove_ot_kampaniia_za_tolerantnost_kum/", "text": "Билбордове във Варна, показващи прегърнати еднополови двойки в гръб, бяха вандализирани - залети с боя и надраскани и в последствие и премахнати. Срещу плакатите има и над 70 жалби на ден. Случаят предизвика широк обществен отзвук. Темата беше коментирана в Би Ти Ви от организатора на кампанията Симеон Василев от фондация \"Глас\", както и негови противници от иницитиативата \"Поход за семейството\" и \"Нов живот\". \"Тези плакати не противоречат по никакъв начин на установените правила за външна реклама. Тяхното сваляне и вандализиране е това, което е подсъдимо и неправомерно\", заяви Василев в ефира на медията. По думите му прегръдка между двама мъже не е нещо скандално или порнографско. \"Целта на кампанията е да обърне внимание на дискриминацията и враждебността към хората с различна сексуална ориентация, а реакцията към този билборд доказва, че проблемът е много по-дълбок\", добави той. \"Не можеш да станеш гей от гледането на един билборд, както аз не съм станал хетеросексуален, гледайки снимки на голи жени и сватби\", добави Василев.Проектът е съфинансиран от ЕС и възлиза на 150 хил. евро. Планирано е кампанията да се проведе паралелно в Бургас, София, Варна и Пловдив до края на януари 2019. По думите на другия събеседник в студиото - Ивайло Тинчев от Гражданска инициатива \"Поход за семейството\", билбордовете са провокация, а родителите ги осъждат. \"Какво ще си помислят малки деца - детската психика е изключително уязвима\", допълни Димитрина Иванова от сдружение \"Нов живот\", която инициира кампания да се подават сигнали срещу билбордовете. Тя е на мнение, че те склоняват към разврат и блудствени действия и са в нарушение на Наказателния кодекс. \"Не е допустимо да имаме откровена пропаганда на хомосексуални отношения, и то да се прави по начин, чрез който постепенно това да ни бъде налагано като някаква норма\", заяви и общинският съветник във Варна Костадин Костадинов. Той смята, че това, което тези билбордове пропагандират, не е нормално. \"Нямаме нищо против хората с нетрадиционна сексуална ориентация, но не и това да се пропагандира. Кой какво прави в собствената си спалня, си е единствено и само негов личен проблем. По същия начин бихме били провокирани, ако видим билбордове с разголени жени\", подчерта той. От общината съобщиха в писмен отговор за медията, че съдържанието не е нарушавало общинската наредба и поради тази причина те не са предприемали действия по свалянето им, а единствено са уведомили фирмата собственик на рекламните съоръжения за множеството сигнали, постъпили срещу билбордовете. Организаторите добавиха, че съдържанието не противоречи на правилата за външна реклама.", "date": "2018.12.14", "title": "Билбордове за толерантност към еднополовите двойки бяха залети с боя и премахнати"}
{"url": "https://www.dnevnik.bg/bulgaria/2018/12/14/3361919_parlamentut_shte_razsledva_pridobivaneto_na_bulgarsko/", "text": "Парламентът създаде временна анкетна комисия за проучване на всички данни, факти и обстоятелства по изнесените в европейски и български медии твърдения за скандалната подкупна схема при придобиване на българско гражданство от чужди граждани. Предложението на ДПС бе подкрепено от 161 народни представители. Един депутат бе против, а четирима се въздържаха. Комисията ще работи три месеца, а неин председател ще бъде Йордан Цонев от ДПС. ДПС настоява за създаването на анкетна комисия още от лятото. През есента вече бившият председател на Държавата агенция за българите в чужбина Петър Харалампиев бе обвинен като ръководител на престъпна група за корупционна схема при даването на български паспорти за чужденци.", "date": "2018.12.14", "title": "Парламентът ще разследва придобиването на българско гражданство от чужденци"}
{"url": "https://www.dnevnik.bg/evropa/2018/12/14/3361918_evrodeputatite_podkrepiha_planovete_za_danuk_vurhu/", "text": "Европейският парламент изрази подкрепа за облагането на цифровите услуги с данък, предаде EurActiv. Евродепутатите подкрепиха предложение да се намали до 40 милиона евро минималният праг, над който приходите на дадена компания да подлежат на данъчно облагане. Европейската комисия предлагаше прагът да бъде 50 милиона евро. Евродепутатите освен това поискаха да се налага данък от 5% вместо предложените от Брюксел 3%, както и в обхвата на плановете да бъдат включени онлайн стрийминг услугите. Като част от мерките, подкрепени от парламента, фирмите с общи годишни приходи от 750 милиона евро или повече ще бъдат засегнати от данъка и ще трябва да плащат в държавата, от където идват приходите, а не там, където са се установили за данъчни цели. Според някои изчисления данъкът може да носи до 5 милиарда евро приходи годишно. \"И Европейският парламент, и европейските граждани искат технологичните гиганти да си плащат данъците\", заяви докладчикът Паул Танг. Членовете на Европейския парламент подчертават, че данъкът върху дигиталните услуги е временна мярка, а приемането на правила на ниво ООН или Организацията за икономическо сътрудничество и развитие биха били постоянни решения. Европарламентът има само консултативна роля в данъчното законодателство, тъй като всяко решение по тези въпроси се договаря с единодушие в съвета. Някои евродепутати обаче смятат, че по това досие трябва да се въведе квалифицирано мнозинство заради значимостта на законодателството за европейските граждани. В съвета Ирландия, Швеция, Дания и Финландия са против плановете, така че постигането на единодушие по въпроса  би било трудно . Парламентът обаче засилва натиска върху съвета за постигане на споразумение преди края на мандата му през април 2019 г.", "date": "2018.12.14", "title": "Евродепутатите подкрепиха плановете за данък върху дигиталните услуги"}
{"url": "https://www.dnevnik.bg/bulgaria/2018/12/14/3361994_proverkata_za_nezakonno_imushtestvo_moje_da_produlji/", "text": "Комисията за борба с корупцията и конфискация на незаконно придобито имущество (КПКОНПИ) може да проверява някого повече от година и половина - колкото е максимумът по закон, и въпреки неспазването на сроковете, няма да губи правото си на иск. Това реши парламентът на първо четене, след дебат, продължил около половин час. В промяната на закона се предлага при прекратено наказателно производство да няма пречка за процедура по отнемане на незаконно имущество в полза на държавата. От ГЕРБ внесоха промените на 10 декември след тълкувателното решение на Върховния касационен съд (ВКС), според което  прекратяването на наказателно дело е абсолютна пречка за внасяне на иск за конфискация . Тълкуването на ВКС се отнася до делата по отменения тази година Закон за отнемане в полза на държавата на незаконно придобито имущество (ЗОПДНПИ) от 2012 г. В антикорупционния закон се създава нова алинея, която гласи: \"Не съставляват законова пречка за съществуването и надлежното упражняване правото на иск за отнемане на незаконно придобитото имущество в полза на държавата прекратяването на наказателното производство или влизане в сила на присъда, с която подсъдимия е признат за невинен за престъпления, посочени в разпоредбата на чл. 108, ал. 1 от закона\". А за да важи тя и за отменения от 23 януари 2018 г. ЗОПДНПИ се създават две разпоредби, според които висящите по тях дела се довършват по правилата на новия закон. Освен това изрично се записва и че тези изменения влизат в сила със задна дата от 23 януари 2018 г., т.е. откакто действа антикорупционният закон \"ДПС ще подкрепи промените, поводът е така нареченото тълкувателно решение, което решение обаче стигна твърде далеч. Това решение стигна отвъд конституцията\", заяви заместник-председателят на групата на ДПС Хамид Хамид. \"Някой представляващ върховния съд стигна твърде далеч – наруши конституцията и разделението на властите. И преди бяхме чували този някой да е вживява като политик и от високата трибуна на върховния съд да дава политически тези\", каза Хамид без да споменава името на председателят на Върховния административен съд Лозан Панов. \"Казвали сме и друг път, че ако някой реши да се занимава с политическа дейност, да заповяда и да се яви на избори и да дойде в Народното събрание да законодателства\", каза още Хамид. Той добави, че преди второ четене ДПС ще предложат срокът за проверка, произнасяне на комисията и за внасяне на иск да се увеличат двойно, особено когато се налага правна поръчка от чужда държава, с цел предоставяне на документи, защото често те се бавят и срокът изтича.\" За съжаление много съдилища превръщат заложения в практиката срок като инструктутивен в преклузивен\", смята Хамид. Прекратяването на наказателното производство е абсолютна пречка да се води дело за отнемане на незаконно придобито имущество. Това постанови преди седмица Върховният касационен съд (ВКС) в тълкувателно решение. То се отнася само за дела по отменения Закон за отнемане в полза на държавата на незаконно придобито имущество. Решението обаче не може да бъде приложено и по аналогия към делата, образувани по новия закон. В него съществува изрична разпоредба, според която \"Проверката по тази глава започва и продължава независимо от спирането или прекратяването на наказателното производство\". Решението на ВКС засяга около 300 дела, образувани между 2012 и 2018 г. които могат да бъдат прекратени. Едно от тях е срещу бившия зам.-председател на ДПС и на парламента  Христо Бисеров  и семейството му, които бяха окончателно оправдани. Според юристи оправдателна присъда с още по-голямо основание ще е пречка за дело за конфискация.  Председателят на антикорупционната комисия Пламен Георгиев обяви, че по изчисления на колегите му около 20 дела за над 20 млн. лв., водени от КПКОНПИ трябва да бъдат прекратени, защото са прекратени наказателните производства, станали повод за процедурата по конфискация или проверяваните са били оправдани.", "date": "2018.12.14", "title": "Проверката за незаконно имущество може да продължи вечно, реши парламентът"}
{"url": "https://www.dnevnik.bg/sport/2018/12/14/3362038_pluvecut_antuni_ivanov_produlji_s_popravkite_na/", "text": "Антъни Иванов направи нови три поправки на национални рекорди по време на световното първенство по плуване на малък басейн. В Хнджоу той си върна върховото постижение на 50 м бътерфлай, но не можа да влезе в полуфиналите. Две от поправките на Иванов дойдоха в щафетата 4 по 200 м св. стил. Там българският отбор свали близо 9 секунди от досегашния национален рекорд, поставен преди 34 години, пише bgswim.com. В сериите на 50 м бътерфлай Иванов завърши за 23,42 сек. С това той подобри рекорда на пловдивчанина Иван Алмаджиев, който наскоро в Стара Загора записа 23,81 сек. Иванов обаче остана 30-и на 0,39 сек от последното място, даващо право за участие в полуфиналите. В щафетата на 4 по 200 м свободен стил Иванов беше на първи пост и плува за 1:45,87 мин. С индивидуалното си представяне той свали 0,07 сек от досегашния си рекорд на 200 м свободен стил. Общият резултат на българския отбор беше 7:15,85 мин, което му отреди 13-ото място. Дотук на световното Иванов успя да се класира във финала на 200 м бътерфлай, където остана осми. Българският плувец счупи общо шест национални рекорда - три индивидуално и три с щафетите.", "date": "2018.12.14", "title": "Антъни Иванов продължи с поправките на национални рекорди на световното"}
{"url": "https://www.dnevnik.bg/bulgaria/2018/12/14/3361950_kratki_novini_chast_ot_shest_stolichni_kvartala_sa_bez/", "text": "Никола Василев е новият директор на \"Холдинг БДЖ\" Това решение е взето на заседание на новите членове на борда на директорите. За председател на Съвета на директорите е избран Григори Григоров, за негов заместник – Светломир Николов. Никола Василев притежава магистърска степен по \"Бизнес администрация\" от университета в Блед, Словения, както и по \"Електроника и Автоматика\" от Техническия университет, София. \"Булгаргаз\" поиска запор на сметките на 3 топлофикации Това са топлофикациите във Враца, Плевен и Бургас, които ѝ дължат общо 53 млн. лева. За дружествата във Враца и Плевен това вече трябва да е факт, предаде БНР. Пред радиото изпълнителният директор на \"Булгаргаз\" Николай Павлов заяви, че подаването на газ към топлофикациите няма да спре и потребителите няма да останат без парно в средата на зимата. Животновъдите получиха още 112 млн. лв. за 2018 г. Държавен фонд \"Земеделие\" продължи с изплащането на финансовата подкрепа на животновъдите за Кампания 2018 г. Преведени са 111.96 млн.лв за 12 235 животновъди по шест схеми за обвързано производство. По Схемата за подпомагане за млечни крави под селекционен контрол са изплатени 35.406 млн. лв. За подпомагане за месодайни крави средствата са 3.1 мнл. лв. За подпомагане за месодайни крави и/или юници (СМКЮ), са отпуснати 18.2 млн. лв. По Схемата за обвързано подпомагане за биволи са изплатени над 3 млн. лв; за овце-майки и кози-майки средствата са 23.2 млн. лв. След извършването на плащанията по тези схеми, към момента са разплатени над 150 млн. лв. на животновъдите за Kампания 2018 г. Част от шест столични квартала са без ток заради умишлен палеж Умишлен палеж в колектор в района на столичния бул. \"Сливница\", предизвикан при опит за кражба, остави без ток късно снощи 12 600 домакинства, съобщиха от електроразпределителното дружество ЧЕЗ. Общо 6 квартала са без електричество - \"Захарна фабрика\", \"Илинден\", \"Света Троица\", \"Западен парк\", \"Фондови жилища\" и \"Банишора\". Екипи на ЧЕЗ все още работят по отстраняването на проблема. Осигурено е алтернативно захранване на засегнатите домакинства до отстраняване на повредите.", "date": "2018.12.14", "title": "Кратки новини: БДЖ е с нов директор"}
{"url": "https://www.dnevnik.bg/na_put/2018/12/13/3361459_malta_-_ricarskiiat_ostrov/", "text": "Малта или \"рицарският остров\" определено е дестинация, която напълно заслужава време внимание, особено за почитателите на средновековната история и романтичните приказки за рицарски приключения. На площта й от малко над 300 кв. км има концентрация от исторически, архитектурни и природни забележителности. Най-хубавото е, че за разглеждане на архипелага от трите острова - Малта, Гозо и Комино е достатъчно да имате на разположение дълъг уикенд.", "date": "2018.12.14", "title": "Фотогалерия: Страната на рицарския дух"}
{"url": "https://www.dnevnik.bg/sviat/2018/12/14/3362133_uolstriit_djurnul_sasht_razsledvat_razhodite_po/", "text": "Федерални прокурори разследват дали комитетът по  встъпването в длъжност на президента Доналд Тръмп  не е похарчил нецелесъобразно част от набраните за тази цел средства, пише в. \"Уолстрийт джърнъл\", цитиран от агенция \"Ройтерс\". Разследването на прокуратурата на Манхатън проверява дали някои от дарителите на комитета са дали пари в замяна на политически отстъпки, влияние при назначения в администрацията или достъп до новата администрация, пише вестникът, позовавайки се на информирани източници. Това разследване може да се окаже поредната юридическа заплаха за  Тръмп и администрацията  му, които вече са разследвани за контакти между предизборния екип на Тръмп и Русия,  плащания на жени  да не разкриват свои интимни афери с президента и някои  разходи на фондацията на Тръмп . Разследването на комитета по встъпването в длъжност на Тръмп е тръгнало от документи, иззети при разследването на бившия адвокат на Тръмп Майкъл Коен. В сряда Коен бе осъден на три години затвор за редица престъпления, включително организиране на плащанията в замяна на мълчание в нарушение на законите за финансиране на предизборни кампании. / БТА", "date": "2018.12.14", "title": "\"Уолстрийт джърнъл\": САЩ разследват разходите по встъпването в длъжност на Тръмп"}
{"url": "https://www.dnevnik.bg/sviat/2018/12/14/3362146_sedemgodishno_momiche_zagina_sled_zadurjaneto_ot/", "text": "Седемгодишна мигрантка от Гватемала почина няколко часа след задържането й от граничните власти на САЩ в щата Ню Мексико, съобщи в. \"Вашингтон пост\", цитиран от агенция \"Франс прес\" и \"Асошиейтед прес\". Момичето пътувало в група от 163-ма  мигранти, които преминали  незаконно границата и се предали на властите на 6 декември. То починало от шок и обезводняване, пише вестникът, цитирайки американската митническа и гранична служба. Момичето не било приемало нито храна, нито вода в продължение на няколко дни. То изпаднало в гърчове осем часа след задържането й и било превозено с хеликоптер до болница, където починало. Приемането на 163-ма мигранти за една нощ може да е създало затруднения на граничните власти, чиито центрове за задържане са временни и обикновено не са пригодени за такъв голям брой хора.", "date": "2018.12.14", "title": "Седемгодишно момиче почина след задържането ѝ от граничните власти на САЩ"}
{"url": "https://www.dnevnik.bg/sviat/2018/12/14/3362155_toni_bleur_sushto_prizova_za_vtori_referendum_za/", "text": "Бившият британски премиер Тони Блеър ще заяви днес на проява в Лондон, че Великобритания и Европейският съюз трябва да се приготвят за  втори референдум за Брекзит , защото парламентът най-вероятно няма да одобри постигнатата от премиера Тереза Мей сделка за излизане от ЕС, предаде агенция \"Ройтерс\". По-малко от четири месеца преди посочената дата за Брекзит  Мей отмени планираното гласуване  в парламента на постигнатата с Брюксел сделка, след като призна, че депутатите най-вероятно ще я отхвърлят. Обръщайки се към лидерите на ЕС в Брюксел, Блеър ги призовава да реформират блока, за да получи Великобритания по-силен стимул да остане негов член. \"Сега е времето за подготовка. Парламентът трябва разумно да разгледа една по една различните възможности и да постигне съгласие за някоя от тях или за референдум, а Европа да гарантира, че ако Великобритания преосмисли позицията си, и тя ще е готова да преосмисли своята\", пише в разпространената предварително реч на Блеър. Едно предложение за реформиране на ЕС ще демонстрира, \"че политическото ръководство на Европа и Великобритания са чули основните притеснения на  гласувалите за Брекзит\" . В речта на Блеър се казва също, че ако парламентът не може да вземе решение за съдбата на Великобритания, то депутатите трябва да оставят това решение на британския народ.", "date": "2018.12.14", "title": "Тони Блеър също призова за втори референдум за Брекзит"}
{"url": "https://www.dnevnik.bg/detski_dnevnik/2018/12/14/3362158_novata_nacionalna_strategiia_za_deteto_e_gotova_obiavi/", "text": "Правителството е изготвило новата Национална стратегия за детето за периода от 2019 до 2030 година. Това каза по време на парламентарния контрол вицепремиерът Марияна Николова. Тя обясни, че проектът на стратегия ще бъде представен на заседание на Националния съвет за закрила на детето на 19 декември. До изготвянето на стратегията се е стигнало след 45 обсъждания на междуведомствената работна група, в която участвали експерти, представители на академичните среди, на институции и международни организации. \"След одобрението от Националния съвет ще последва съгласувателна процедура за внасяне в Министерския съвет. След приемането ѝ с решение на Министерския съвет Националната стратегия за детето ще бъде внесена за разглеждане в Народното събрание в рамките на първото тримесечие на 2019 година\", уточни вицепремиерът. Николова допълни, че е предвидено да се създаде възможност \"всяко дете в България на всеки етап от детството си да развива своя потенциал в интегрирана, здравословна и сигурна среда\".", "date": "2018.12.14", "title": "Новата Национална стратегия за детето е готова, обяви Марияна Николова"}
{"url": "https://www.dnevnik.bg/razvlechenie/2018/12/14/3362151_tom_djouns_shte_pee_v_antichniia_teatur_v_plovdiv_prez/", "text": "Уелският изпълнител Том Джоунс ще изнесе концерт в Античния театър в Пловдив на 24 юни 2019 г., съобщиха организаторите от \"София Мюзик Ентърпрайзис\". Последната му среща с българската публика беше през 2013 г., когато той пя в зала 1 на НДК. И в Пловдив неговите почитатели ще могат да се насладят на някои от най-големите хитове на 78-годишния изпълнител, сред които са Delilah, Mama Told Me Not to Come, Sexbomb, What's New Pussycat, It's Not Unusual, She's a Lady, Burning Hell, Tower of Song и Hit Or Miss, както и на най-доброто от последните му албуми Spirit In The Room и Praise & Blame. Билетите са в продажба в мрежата на \"Ивентим\" от днес и са ограничени до 3000 броя заради капацитета на мястото. Цената им е между 80 и 170 лв.", "date": "2018.12.14", "title": "Том Джоунс ще пее в Античния театър в Пловдив през 2019"}
{"url": "https://www.dnevnik.bg/sport/2018/12/14/3362160_dirk_novicki_vleze_v_istoriiata_na_nba_s_purviia_si/", "text": "Германецът  Дирк Новицки  влезе в историята на НБА като  играча с най-много сезони за един отбор . Баскетболистът изигра първия си мач за \"Далас маверикс\" за състезателната година, след като до момента се възстановяваше от операция на глезена, извършена през април. Новицки се включи за малко повече от шест минути в двубоя с \"Финикс сънс\" (89:99) и завърши с две точки. Така той вече официално има 21 сезона с екипа на \"Меверикс\". До момента германецът делеше първото място с Кобе Брайънт, който изкара 20 сезона в \"Лос Анджелис лейкърс\" между 1996 и 2006 г. Третата позиция във вечната класация разделят Джон Стоктън и Тим Дънкан, които имат по 19 сезона съответно с \"Юта джаз\" (1984-2003 г.) и \"Сан Антонио спърс\" (1997-2006 г.). Новицки дебютира в НБА през 1998 г. Той е избран под №9 в драфта от \"Милуоки бъкс\", но веднага е трансфериран в \"Далас\". В 15 от 20-те сезона, в които Новицки е бил в отбора, \"Далас\" е бил участник в плейофите. Силна вечер имаше Джеймс Хардън, който беше в основата на победата на \"Хюстън рокетс\" със 129:111 срещу \"Лос Анджелис лейкърс\". Той постигна трипъл-дабъл с 50 точки, 11 асистенции и десет борби. Леброн Джеймс стана най-резултатен за \"езерняците\" с 29 точки, четири асистенции и пет борби. Кайл Кузма добави 24 точки. След 11-ата си загуба от 28 мача \"Лейкърс\" е четвърти в Западната конференция, а \"Хюстън\" е 13-и.", "date": "2018.12.14", "title": "Дирк Новицки влезе в историята на НБА с първия си мач за сезона"}
{"url": "https://www.dnevnik.bg/bulgaria/2018/12/14/3362179_treti_den_polovinata_ot_teritoriiata_na_varna_e_bez/", "text": "Трети ден домакинства, болници, учебни заведения, хотели и ресторанти в гъстонаселената централна част на Варна са без вода. Според местното ВиК дружество причината е \"реконструкцията на градския бул.\"Васил Левски\" и изграждането на връзки на магистрален водопровод\". Така от ранните часове в сряда, но и до този момент без вода е близо едн трета от Варна – голяма част от централното кметство \"Одесос\", кварталите \"Аспарухово\", \"Галата\", с.Звездица, цялата индустриална зона на т.нар. остров под Аспарухов мост и три крайградски жилищни района - \"Лазур\", \"Зеленика\" и \"Боровец\". В районите оставени трети ден без течаща вода се намират Транспортна болница и Болницата за лечение на онкологични заболявания, която обслужва пациенти от цяла Североизточна България. В централната част на Варна се намират три от най-големите хотели в града - \"Черно море\", \"Одесос\", \"Грандхотел Лондон\" и др. В същия район са и най-посещаваните заведения за хранене в града. Собственици на ресторанти, с които \"Дневник\" разговаря твърдят, че заведенията им са празни, тъй като са били принудени два дни да предлагат на клиентите си обслужване с чинии и прибори за еднократна употреба. Без вода са оставени детски градини, ясли и няколко от най-големите училища в града и дори Делфинариума в Морската градина. Първоначалната прогноза, обявена на сайта на ВиК – Варна бе, че подаванто на вода трябва да бъде възстановено до края на деня в сряда. След това срокът бе продължен до ранните утринни часове днес, но и това не се случи. Според последната информация, подаването на вода трябва да бъде напълно възстановено до ранния следобед днес. Каква е реалната причина близо една трета от Варна да е оставена трето денонощие без вода така и не стана ясно. Според директора на ВиК – Варна Валентин Вълканов новата връзка на магистралния водопровод била сложна, а работата по изграждането й била извършвана от дружеството \"Хидрострой\". Опит за решаване на проблема беше разполагането на водоноски в различни части на засегнатите райони. Граждани обаче твърдят, че водата в тях е била с ниско качество, а при това и крайно недостатъчна. За реконструкцията на бул. \"Васил Левски\" общинската администрация поръча преработка на стар проект, като за тази цел на дружеството \"Трафик холдинг\" бяха платени 830 хил. лв. (без ДДС). Договорът за преработка на проекта бе подписан на 11 октомври м.г., а само два дни по-късно – на 13 октомври, правителството отпусна за реализацията му 80.5 млн. лв. въпреки че към тази дата проектът няма как да е бил вече готов. Това стана причина още в началото на строителните работи по бул. \"Васил Левски\" граждански и професионални сдружения да изразят тревогата си, че реконструкцията ще се извършва на практика без технически проект, което крие непредвидими рискове както за хода на строителните работи, така и за качеството и функционалността им в бъдеще. Тридневното прекъсване в подаването на вода към близо една трета от територията на Варна потвърди основателността на тези опасения и то не за първи път. През март т.г. трасето на бул. \"Васил Левски\" внезапно мина през трибуните на градския стадион \"Спартак\". При това само няколко месеца, след като от бюджета на спортното министерство бяха отпуснати 1 млн. лв. за ремонта му.", "date": "2018.12.14", "title": "Трети ден половината от територията на Варна е без вода"}
{"url": "https://www.dnevnik.bg/biznes/2018/12/14/3362187_zam-ministur_ochakva_zasilvane_na_ikonomicheskite/", "text": "Икономическите отношения с Русия винаги са били на добро ниво, независимо от геополитическата обстановка. Вярвам, че големите хоризонти тепърва предстоят. Това каза  зам.-министърът на икономиката Александър Манолев  по време на церемонията, с която беше отбелязана 30-ата годишнина на Българо-руската търговско-промишлена палата, съобщиха от ведомството. Той определи организацията, в която членуват над 170 български и руски компании, като един от най-важните партньори на министерството. По думите му двете институции ще продължат да работят за още по-добри двустранни търговско-икономически отношения. Посланикът на Русия в България Анатолий Макаров отбеляза готовността на руския и българския бизнес да се включват в реализирането на проекти в другата държава. Като примери бяха дадени производството на руски трактори в България и участието на български фирми в строителството на метрото в Москва. През 2019 г. се очаква в страната да пристигне делегация на руски фирми, които имат интерес да работят в България в областта на туризма.", "date": "2018.12.14", "title": "Зам.-министър очаква засилване на икономическите отношения с Русия"}
{"url": "https://www.dnevnik.bg/sviat/2018/12/14/3362180_trump_obmislia_da_naznachi_zet_si_za_nachalnik_na/", "text": "Назначаването на зетя и съветник на президента Тръмп  Джаред Къшнър  за началник на канцеларията на Белия дом е вариант, който в момента се обмисля, съобщиха американски медии, цитирани от агенция \"Франс прес\". Позовавайки се на неназован високопоставен представител на Републиканската партия, близък до изпълнителната власт, сайтът \"Хъфингтън пост\" пише, че 37-годишният Къшнър се е срещнал с президента в сряда за обсъждане на този пост. Тази информация бе публикувана и от телевизия \"Си Би Ес нюз\". Според сайта, който уточнява, че е получил потвърждение от други два пожелали анонимност източника, съпругът на дъщерята на Тръмп  Иванка  увещава тъста си да го назначи за началник на канцеларията му, като изтъква \"работата си по реформата на наказателното правораздаване и самообявената си способност да работи с демократите\". \"Не ми е известно да е обсъждан за този пост, но мисля, че всички тук бихме признали, че той ще се справи чудесно във всяка роля, която президентът избере да му даде\", заяви говорителката на Белия дом Сара Сандърс. Вчера Доналд Тръмп съобщи, че обмисля петима възможни кандидати за поста. Според някои източници фаворит е бившият губернатор на Ню Джърси Крис Кристи, отбелязва агенция \"Ройтерс\".", "date": "2018.12.14", "title": "Тръмп обмисля да назначи зет си за началник на администрацията на Белия дом"}
{"url": "https://www.dnevnik.bg/sport/2018/12/14/3362172_pet_grada_sa_kandidati_da_priemat_finalite_na_atp/", "text": "Асоциацията на професионалните тенисисти (АТП) обяви имената на градовете, които са подали заявки за домакинство на финалния турнир за периода 2021-2025 година. Четири са новите градове кандидати –  Торино , Манчестър, Сингапур и Токио. Лондон, който сега приема финалния турнир на АТП, също е подал заявка. Надпреварата на най-добрите осем за годината се провежда в зала \"О2 арена\" в английската столица от 2009 г. Договорът на Лондон изтича през 2020 г. \"Петте града, които стигнаха до последния кръг на избора, са селектирани след внимателен процес в продължение на половин година. Изборът ще бъде направен след детайлно разглеждане на всяка една от кандидатурите\", обявиха от АТП. Градът - домакин на турнира за периода 2021-2025 г., ще бъде избран през март догодина. За първи път турнирът се проведе през 1970 г. в Токио, след което няколко сезона домакини бяха различни градове. Между 1977 и 1989 г. надпреварата беше организирана в \"Медисън скуеър гардън\" в Ню Йорк. Впоследствие домакини бяха Хановер, Лисабон и Шанхай. През 2018 г. турнирът беше спечелен от  германеца Александър Зверев . Надпреварата обаче не успя да подобри  рекордната посещаемост от 2017 г .", "date": "2018.12.14", "title": "Пет града са кандидати да приемат финалите на АТП"}
{"url": "https://www.dnevnik.bg/evropa/2018/12/14/3362182_ucheni_suzdadoha_vaksina_sreshtu_zaboliavane_pri/", "text": "Финландски учени създадоха първата ваксина срещу заболяване при пчелите с надеждата да се спре намаляването на популацията на тези насекоми, тъй като то може да предизвика световна хранителна криза, предаде \"Франс прес\". Пчелите допринасят за опрашването на 90 на сто от основните култури на планетата. През последните няколко години обаче тези насекоми бяха покосени от мистериозно заболяване, известно като синдром на колапса на колониите пчели. За виновници са смятани също паяците, пестицидите, вирусите, гъбите и комбинацията от няколко от тези фактори. Според данни на ООН над 40 на сто от опрашващите безгръбначни, включително пчелите и пеперудите, са застрашени от изчезване. Учени предупредиха, че рязкото намаляване на популацията на пчелите може да доведе до недостиг на храни и до увеличаване на цените им. Ваксината, разработена от учени от университета в Хелзинки, осигурява на пчелите нужната резистентност в борбата им с тежки микробни заболявания, които са потенциално смъртоносни за опрашващите насекоми. \"Дори увеличаване на популацията на пчелите с 2-3 на сто ще е нещо значимо\", заяви ръководителят на екипа и експерт по насекомите и в областта на имунологията Далиал Фрейтак. Доскоро се смяташе, че е невъзможно да се ваксинират насекоми, защото не притежават антитела - един от основните механизми, използван от хора и животни в борбата с болестите. През 2014 г. Фрейтак обаче забелязала, че хранените с някои бактерии пеперуди предават имунитета си на потомството си. \"Не бях наясно с механизма\", поясни тя. \"Срещнах Хели Салмела, която извършваше изследвания с медоносни пчели и с протеина вителогенин. Тогава си казах, че въпросният протеин вероятно е свързан с предаване на сигнал от едно поколение на друго.\" Фрейтак, Салмела и екипът им създали ваксина срещу американски гнилец, широко разпространено бактериално заболяване при пчелите.", "date": "2018.12.14", "title": "Учени създадоха ваксина срещу заболяване при пчелите"}
{"url": "https://www.dnevnik.bg/kultura/2018/12/22/3358180_otkus_ot_i_nikoga_ne_ia_otkriha_na_remigiush_mruz/", "text": "Трилър жанрът заема важно място в каталога на издателство \"ЕРА\" издавало световно доказани писатели като Джефри Дивър, Юрт и Русенфелт, Джилиан Флин, Руслунд и Хелстрьом и много др. Ремигиуш Мруз е новото голямо име в международен план. Книгата му \"И никога не я откриха\" е изключително интригуваща, майсторски написана, със собствен стил и въздействащо послание, като притежава всички качества да се превърне в бестселър. Не на последно място - \"И никога не я откриха\" се появява на българския книжен пазар в контекста на актуалния /отново/ широк институционален и публичен дебат относно законовите и превантивни мерки срещу домашното насилие над жените и трафика на хора. Именно на тази тема е посветен романът на Ремигиуш Мруз. Кой е Ремигиуш Мруз? Ремигиуш Мруз е новото голямо име на световната литературна сцена. Едва на 31-годишна възраст, полякът има издадени 30 романа. Сред тях - много популярна серия съдебни трилъри. Книгите му са продадени в милиони екземпляри и задължително оглавяват класациите. Голяма част от тях са адаптирани за телевизионния екран. Макар да е защитил докторска степен по право, Ремигиуш Мруз се отказва от успешната си кариера на адвокат в името на литературата. Изключителната му продуктивност се дължи не само на дисциплината и писателската му дарба, а и на желанието му да вникне в проблемите и да представи различни гледни точки. Ремигиуш Мруз е силно социално ангажиран и темите, които вълнуват обществеността, намират място в романите му. В книгата \"И никога не я откриха\" полякът ни очарова от първия абзац: \"Ако й бях предложил малко по-рано, никога нямаше да се стигне до това. Нямаше да ни нападнат, аз нямаше да попадна в болницата и тя нямаше да изчезне завинаги от живота ми. Достатъчни биха били трийсет секунди, може би дори по-малко. Защото понякога е необходимо само толкова, за да се унищожи цял един живот.\" Ремигиуш Мруз майсторски заплита историята и ни повежда заедно с героя Дамян в търсене на изчезналата преди десет години Ева. Следвайки оскъдните знаци и закодирани съобщения, навлизаме в историята и редим в съзнанието си безкрайни варианти за развръзка. Дори и да искаме за малко да спрем да четем, не можем защото сме заложници на Мруз. Да определим финала като \"неочакван\" или \"изненадващ\" е твърде банално - не можем да си го позволим за \"И никога не я откриха\". Напрегнато действие, внимание към детайла, увлекателен стил на писане, пълнокръвни герои, въздействащи социални послания, динамика и обрати - всичко това е вярно, но няма да отрази изцяло перфектно замислената и изпълнена идея на Ремигиуш Мруз. превод Васил Велчев редактор Евгения Мирева художник Живко Петров Никога не беше установено кои са нападателите. Не бяха открити нито те, нито моята годеница. Беше изчезнала безследно, също като живота, който бях планирал да имам. Не ставаше въпрос само за това, че трябваше да го живея без Ева. Беше се променил във всяко отношение. След матурата можех да кандидатствам успешно икономика във Вроцлав, Познан или Краков и навсякъде щяха да ме приемат с отворени обятия. Вместо това избрах мениджмънт в университета в Ополе, само и само да остана заедно с Ева. Тя настояваше, че не иска да напуска града. Не се наложи да ме убеждава дълго. Само тя беше от значение, а добрите резултати в ученето щяха да ми осигурят добре платена работа и в Ополе. Не нещо кой знае какво, но позволяващо достоен живот. Повече не ми трябваше. Само че не завърших следването си. След онази злощастна нощ никога не дойдох на себе си. През първите месеци живеех на високи обороти, трескаво опитвайки се да намеря някаква следа от моята годеница. Използвах всички възможности, проверявах всяка следа, задействах всички служби, организации и асоциации, които биха могли да помогнат по някакъв начин. И нищо. Ева сякаш беше пропаднала в черна дупка. Онези, които ни нападнаха, най-вероятно само бяха минавали през Ополе. Отначало бях убеден, че са дошли от някое от близките села, но след няколко месеца се отказах от тази мисъл. За това време все някой щеше да ги разпознае. Така че си оставаха анонимни. А лицата им, неясни и смущаващи, сякаш съществуваха само в моята памет. След тези няколко интензивни месеца напълно изгубих сили. Отказах се от ученето, затворих се в апартамента си и през по-голямата част от времето пропадах все по-надълбоко в блатото на летаргията. Пиех все повече и повече и се интересувах от външния свят все по-малко. След известно време единственото, което ме интересуваше, беше да отворя някоя бира и да убия времето по някакъв начин. Най-често правех това с помощта на игри. Dead Space, Left 4 Dead, GTA IV и Fallout 3 замениха реалността ми. И може би благодарение на тях оцелях някак. При това \"някак\" е ключовата дума. Преди да се усетя, вече беше станало късно да се върна към плановете, които бях имал някога. Щеше да се наложи да повтарям твърде много в университета, да лъжа в автобиографията си и да се откажа от онова, което ме държеше жив през всичките тези месеци. Започнах работа в \"Хайландър\" като барман и работих там дълго време. Толкова дълго, че научих всяка драскотина на бара и се познавах с всички клиенти. Палачите на Ева никога не се върнаха. А аз дори не знаех дали наистина разчитам на това. Местех се от кръчма в кръчма, никъде не се задържах за дълго, с никого не създавах близки отношения. В град, в който живеят сто и двайсет хиляди души, всеки ме знаеше поне по физиономия. Никой не се изненадваше, че съм станал чудак. И въпреки че минаха почти десет години, си оставах такъв, когато получих работа в новооткрит ресторант на площада, близо до паметника, който наричахме Жената върху бика. SpiceX предлагаше ястия от индийската кухня, а аз бях назначен за сервитьор. Това беше единствената кръчма от този тип в Ополе, при това на много хубаво място, така че заплатата и бакшишите ми бяха достатъчни, за да си плащам наема, алкохола и кабелния интернет. Не харчех пари за нищо друго. По време на гладните години ми помагаше Адам Блицки, на когото още от началното училище му викахме Блиц – единственият, когото можех да определя като приятел. Поне в някакъв смисъл. Не излизахме никъде заедно, не му бях ходил на гости, и той никога не ме посети. Отказа се след десетина-двайсет опита, по време на които се правех, че ме няма вкъщи. Идваше редовно във всички заведения, в които работех, сякаш му бяха любимите. Това продължаваше вече десет години и като че ли устройваше и двама ни. Обикновено идваше с добри новини, сякаш смяташе за въпрос на чест да се опита да ми повдигне духа. Този ден обаче беше различно. Влезе в SpiceX с лаптопа си под мишница, огледа се, а после ми помаха нервно. – Вернер! – извика и седна до масата до прозореца. Тръгнах към него бавно, защото най-често се вълнуваше от неща, които ми бяха безразлични. Застанах пред масата му и отворих уста, но той не ми даде да се обадя. – Трябва да видиш това – каза и отвори лаптопа си. – Сядай. Беше рано сутринта, в ресторанта имаше само един клиент, на когото бях сервирал манго ласи преди малко. Нямаше причина да се притеснявам, че ще си имам неприятности с шефа заради разговор с мой познат. Седнах до Блиц и се вторачих в монитора. – Само не ми казвай, че не е тя – изстреля Адам. – За какво говориш? – Виж! – нареди той, сочейки в лаптопа. Системата се пробуди от сън, а на екрана се появи публикация във Фейсбук. Снимката беше леко размазана, но не толкова, че да не разпозная кой е на нея. Почувствах как въздухът около мен се наелектризира като пред буря. Но нямаше гръмотевици някъде в далечината – те се появиха точно над мен. Ева. Променена така, както хората се променят за десет години. Появили се бяха дребни бръчици, леко беше напълняла, започнала бе да боядисва косата си, може би беше направила корекция на носа си, но не се съмнявах, че гледам нейната снимка. – Как... – млъкнах и не можах да отроня нищо повече...", "date": "2018.12.14", "title": "\"И никога не я откриха\" (откъс)"}
{"url": "https://www.dnevnik.bg/kultura/2018/12/14/3350830_otkus_ot_edinstvenoto_neshto_na_gari_kelur_i_djei/", "text": "Възможно ли е да постигнем повече за по-малко усилия и време? Да! Ако усвоим метода на единственото нещо. Основател и председател на борда на най-голямата компания за недвижими имоти в света, Гари Келър споделя уникалния си начин на работа: \"Свърши едно-единствено нещо, което е най-важно и което ще направи всичко друго по-лесно или ненужно\". С помощта на графики и забавни истории той показва как да организираме максимално ефективно времето си, да оптимизираме начина си на работа и да подредим приоритетите си в работата и личния живот. Вече стотици компании прилагат този лесeн и ефикасeн подход, за да повишат резултатите си. Той е помогнал на хиляди хора да изградят успешни кариери, да постигнат промяна в личен план и да се наслаждават на живота. Вие също може да се възползвате от метода, като с помощта на тази книга откриете вашето единствено нещо. За Гари Келър Няколко години след като завършва колеж, Гари Келър вече е постигнал впечатляващи успехи като мениджър на търговски екип и стартира собствен бизнес. Финансовата криза почти го довежда до банкрут и той решава да направи генерална промяна. Две години по-късно неговата компания заема първо място по продажби на недвижими имоти в района на Остин, Тексас. След години на растеж и франчайзинг, компанията вече държи челна позиция в световен мащаб и има офиси на няколко континента. Днес Келър се нарежда не само сред най-влиятелните лидери в сектора на недвижимите имоти, но и сред най-продаваните автори на бизнес и мотивационна литература. Благодарение на личната си аура, позитивно отношение и безотказно ноу-хау, Гари е търсен лектор и водещ на обучителни семинари. Той работи с мениджъри от различни нива и с техните екипи, помагайки им да получат невероятни резултати, като стесняват фокуса си до своето единствено нещо. Ето какво разказва Гари Келър за важните уроци, които е научил през годините, и за полезните съвети, които е описал в \"Единственото нещо\". ЗАЕМЕТЕ СЕ С НЕЩО МАЛКО След като всички разполагаме с един и същ брой часове в денонощието, защо някои хора свършват много повече неща от други? Как правят повече, постигат повече, печелят повече, притежават повече? Ако времето е валутата на успеха, тогава защо някои могат да вземат повече жетони от други? Отговорът е, че в същността си подходът им се състои в това да достигнат до същността на нещата. Заемат се с нещо малко. Когато искате възможно най-добрия шанс да постигнете нещо, подходът ви винаги трябва да е един и същ. Заемете се с нещо малко. Това означава да пренебрегнете всички неща, които бихте могли да направите, и да свършите онова, което наистина трябва да свършите. Означава да признаете, че не всички неща са еднакво важни, и да идентифицирате най-важните. Това е надежден начин да свържете това, което правите, с това, което искате. Да осъзнаете, че необикновените резултати са пряко свързани с това доколко ще ограничите вашия фокус. За да извлечете максимума от работата и живота си, трябва да се съсредоточите върху нещо колкото се може по-малко. Повечето хора мислят точно обратното. Те смятат, че големият успех отнема много време и е сложен. В резултат на това техните графици и списъци със задачи са претоварени и неизпълними. Успехът започва да им изглежда недостижим и се примиряват с нещо по-малко. Те не знаят, че големият успех идва, когато правим малко неща добре, затова затъват в опити да вършат твърде много неща и в крайна сметка постигат твърде малко. С времето те снижават очакванията си, изоставят мечтите си и животът им става безличен. Но очакванията далеч не са това, което трябва да намалите. Разполагате с определено количество време и енергия, затова ако се разпрострете на широко, те не достигат. Искате да постигнете много, но това на практика не изисква да добавите нещо, а да махнете. Трябва да вършите по-малко неща с по-голям ефект, вместо да правите повече неща с незадоволителен резултат. Проблемът с опитите да се справите с твърде много неща се изразява в това, че дори когато тези опити се увенчаят с успех, натрупването на още и още работа в живота ви, без да се откажете от нещо, влече след себе си негативи: пропуснати крайни срокове, разочароващи резултати, много стрес, дълги часове работа, недостатъчно сън, лош начин на хранене, липса на движение и пропуснати моменти със семейството и приятелите. И всичко в името на цел, която е много по-леснопостижима, отколкото можете да си представите. Фокусирането върху малкото е прост и ефективен подход с изключителни резултати. Той действа безотказно през цялото време, навсякъде и във всички области. Защо? Защото има само една цел – да те доведе до крайната цел. Когато свиете фокуса до възможния предел, вие стигате до Единственото нещо. Ето това е идеята.", "date": "2018.12.14", "title": "Откъс от \"Единственото нещо\" на Гари Келър и Джей Папасън"}
{"url": "https://www.dnevnik.bg/sviat/2018/12/14/3362194_kosovo_shte_ima_sobstvena_armiia/", "text": "Парламентът на Косово гласува три закона, с които се разширява мандатът на сегашните сили за сигурност на страната, предаде балканската секция на \"Свободна Европа\". С това балканската държава, непризната от Сърбия и още няколко десетки страни, ще създаде собствена армия. Очаква се решението да обтегне напрежението между Прищина и Белград, след като сръбските власти не изключиха военна намеса заради решението на Косово. \"Укрепване на мира\" В залата присъстваха 107 от 120 депутати, а представителите на \"Сръбска листа\" - група на етнически сърби - не участваха в заседанието. Президентът Хашим Тачи, който бе в залата, каза, че новата структура ще помага за \"укрепване на мира в страната, региона или където и да е нужно по света\". Критици на плана отбелязваха, че той може да служи на Тачи и на сръбски политици, за да направят крачка в  проекта към разделяне на Косово . Решението раздели Запада през последните няколко седмици. Още преди гласуването генералният секретар на НАТО Йенс Столтенберг предупреди, че \"не е времето\" за подобна мярка. Това направиха и заместникът му  Роуз Гутемюлър , която предупреди, че интеграцията на Косово в Алианса е под въпрос след тази мярка, и представители на някои европейски държави. Съединените щати обаче  застанаха зад плановете . Какво се променя Структурата ще носи името на сегашната паравоенна организация, която отговаря за реакции при бедствия и аварии - Сили за сигурност на Косово. Компетенциите ѝ обаче са нови: опазване на суверенитета и териториалната цялост, както и на недвижимо имущество и интереси на Косово, поддръжка на граждански структури в кризисни ситуации и участие в международни мироопазващи мисии (според някои експерти последната мярка няма да е възможна заради непризнаването на Косово от десетки държави и факта, че не членува в ООН). Сърбия твърди, че целта на въоръжените сили ще е \"етническо прочистване\" в Северно Косово, където живеят предимно сърби. Създаването на подобна армия ще отнеме години, а и анализаторите не смятат, че 28-хилядната армия на Сърбия ще предприеме каквито и да било действия срещу Косово, тъй като Белград се стреми към членство в Европейския съюз, допълва агенция \"Ройтерс\".", "date": "2018.12.14", "title": "Косово ще има собствена армия"}
{"url": "https://www.dnevnik.bg/razvlechenie/2018/12/14/3362050_pevicata_nansi_uilsun_pochina_na_81_godini/", "text": "Певицата и носителка на \"Грами\" Нанси Уилсън е починала на 81 години в дома си в Калифорния след дълго боледуване, съобщи \"Ройтерс\", позовавайки се на нейнaта дългогодишна издателка. След като добива слава през 60-те години, Уилсън предпочита да се нарича \"песенен стилист\" и избягва определението джаз певица през по-голямата част от кариерата си, тъй като не иска да се ограничава жанрово. \"Тя бе от онези редки вокалисти, които могат всичко. Джаз, блус, поп и дори фънк. Тя пееше всичко\", казва за нея говорителят й Девра Хол Леви. През 1965 г. записът й How Glad I Am й донася \"Грами\" за най-добро арендби изпълнение. През 2005 и 2007 печели статуетката за джаз музика, а през 2004 е удостоена и с наградата за цялостно творчество на \"Задругата на джаз майсторите\".", "date": "2018.12.14", "title": "Певицата Нанси Уилсън почина на 81 години"}
{"url": "https://www.dnevnik.bg/skorost/2018/12/14/3362214_ogranichenieto_ot_90_kmch_po_40_kilometra_ot/", "text": "Въведеното в края на септември  ограничение от 90 км/ч по магистрала \"Тракия\"  в участъка от Чирпан до Стара Загора ще бъде удължено. Това обяви министърът на транспорта Петя Аврамова, като уточни, че предложението е на експерти по пътна безопасност. Ограничението трябваше да е в сила до 20 декември, но ще бъде удължено до 30 март догодина. Това се налага заради настъпващия зимен сезон и отчетените значително по-малко катастрофи в тази отсечка на магистралата. Експертите по пътна безопасност ще предложат на Агенция \"Пътна инфраструктура\" удължаване на ограничението, като се очаква то да бъде официално обявено следващата седмица. Аврамова добави, че АПИ предвижда ремонт на отсечката, но са нужни 60 млн. лв., които агенцията няма в момента. Въведеното ограничение от 90 км/ч се наложи заради неравности по пътното платно на магистрала \"Тракия\" в участъка Чирпан - Стара Загора. Тази отсечка от аутобана е с дължина 40 километра и е пусната в експлоатация през 2007 година.", "date": "2018.12.14", "title": "Ограничението от 90 км/ч по 40 километра от магистрала \"Тракия\" ще бъде удължено"}
{"url": "https://www.dnevnik.bg/sport/2018/12/14/3362191_chelsi_osudi_antisemitski_skandiraniia_na_fenovete_si/", "text": "Двубоят от групите на Лига Европа между  \"МОЛ Види\" и \"Челси\"  завърши със скандал заради антисемитски скандирания на феновете на английския тим. На срещата в Будапеща малка група от фенове на \"Челси\" издигнаха дискриминационни лозунги. Сцената се разигра в началото на мача, а обект на скандиранията бяха феновете на друг лондонски клуб - \"Тотнъм\". Това се случва дни след като четирима фенове на клуба бяха обвинени в  расистки скандирания към звездата на \"Манчестър сити\" Рахийм Стърлинг . \"Антисемитизмът и омразата, изградена на базата на расистки и религиозни подбуди, отвращават мнозинството от нашите фенове и за клуба като цяло\", заяви говорител на клуба. \"Подобни прояви нямат място нито в клуба, нито в която и да е общност\", добави той. \"Всеки, който не е способен да използва мозъка си до степен да разбере простото послание, което от клуба отправяме, ще бъде наказан. Използването на антисемитистки или расистки скандирания също ще бъде наказано по най-тежкия възможен начин. Тези хора засрамват клуба\", завърши говорителят на сините. УЕФА обяви, че ще изчака доклада на съдията за мача, преди да вземе решение за последиците, които клубът от Лондон ще понесе. Журналистът Мат Макгиън, който присъстваше на мача, също сподели своите впечатления. \"Случката се разигра рано в мача. Разбирам, че всички в \"Челси\" са бесни. Бесни си, защото тези два инцидента са изключително близко във времето. Друг важен фактор е, че и самият Роман Абрамович е евреин, което прави ситуацията много по-сложна\", заяви той.", "date": "2018.12.14", "title": "\"Челси\" осъди антисемитски скандирания на феновете си в мача с \"МОЛ Види\""}
{"url": "https://www.dnevnik.bg/detski_dnevnik/2018/12/14/3356914_s_decata_v_pochivnite_dni_15_i_16_dekemvri/", "text": "За заетите родители седмичният бюлетин на \"Детски Дневник\" събира в петък на едно място безплатно най-важните новини и най-интересните истории. Необходими са само  регистрация в id.capital.bg  и  абонамент . Събота - Целодневна научна   отваря врати в 10. 30ч. в \"Детска къща\" на ул. \"Ал. фон Хумболт\" № 8. Членовете на  групата \"Корпус за бързо гърмене\"  ще покажат забавни и поучителни опити, които правят по-ясни уроците от училище. Участниците ще имат възможност сами да правят опити и да научат как безопасно да повторят някои от тях с достъпни материали вкъщи. Заниманията продължават до 17.30 ч. За записване: 0885 644 355 Детската програма на Софийския литературен фестивал за почивните дни започва с  среща-работилница с Мила Попнеделева-Генова (от 10.30 до 12 ч). Ателието е предназначено за най-малките: Прасчо ще излезе от книгите, за да дойде на литературния фестивал и да се оплаче на децата как е описан и нарисуван от Мила като свинчо и как тя харесва другите си приказни герои повече от него. Той ще прочете на децата къде е писала за него тези лоши работи и ще им покаже всички илюстрации, на които не харесва как е нарисуван. После ще ги помоли да поправят тази черна несправедливост с помощта на боички, моливи и глина. - Националният етнографски музей организира традиционните си  , месене на обредни хлябове, рисуване на картички, уроци по такъчество, приложни занимания за най-малките. Работилниците са в заседателната и експозиционните зали на втория етаж в Княжеския дворец от 10 до 16 ч. и ще бъдат водени от учени и служители от Института за етнология и фолклористика при БАН, като материали са осигурени от музея. От 11 ч. и от 15 ч са предвидени часове по разучаване на български коледарски песни. Цената на посещение е 5 лв. за деца, ученици и пенсионери и 6 лв. за възрастни. За групи над 3 души е нужно предварително записване на телефон: 02/8052621. Изработване на   е темата на поредното занимание от \"Детска архитектурна работилница\". Участниците ще майсторят триизмерни структури от дървени клечки, картон и мъниста, които ще се превърнат в украса за домашните елхи. Ателиетата са три - от 10 до 11.30 ч, от 13 до 14.30 ч. и от 15 до 16.30 ч. в сградата на Съюза на архитектите в България на ул.\"Кракра\"11. Записване на имейл:  arch_for_children@abv.bg От 11 ч. фондация \"Изиарт\" организира  . Децата са поканени да дорисуват \"избягалите от картините портрети\". Заниманието е безплатно. - Творческо ателие за   организира за деца над 5-годишна възраст организира детският научен център \"Музейко\". Чрез техниката на сграфито керамиката всеки от посетителите ще изработят плоча в характерната за периода на Второто българско царство стилистика. Заниманията са три: от 12 до 12:45 ч., от 13.30 до 14115 ч, и от 15.30 ч. до 16.15 ч. Подробности -  тук . Още от програмата на \"Музейко\" -  тук . - В Градската художествена галерия (ул. \"Княз Александър I\" 15 в 10.30 ч.) се открива  , организиран от Центъра за настаняване от семеен тип за деца към пловдивския общински Комплекс за социални услуги \"Св. Св. Константин и Елена\". Всеки може да си купи празнична картичка, с която да поздрави свой близък, или пък коледно украшение за дома и елхата. Предметите са изработени от децата от центъра за настаняване, а със събраните пари те ще финансират кратко морско летуване догодина.  - Ръчно изработени сувенири, коледна украса, модни аксесоари и кулинарни изкушения ще предложат деца от Центъра за млади таланти в града на    на площада пред общината от 10 до 16 ч. Събраните пари ще финансират стипендия на талантливо дете и издаване на книга с най-добрите творби от националния литературен конкурс на тема \"Моето писмо към България\". В рамките на кампанията \"Дари добро\" ще се събират дарения за учениците от училище \"Св. св. Кирил и Методий\", в село Гюльовца (Несебър), които се нуждаят от учебни материали от първа необходимост.  - В 11 ч. в сградата на Доходното здание започва традиционният   \"В очакване на Дядо Коледа\". Организатор е общинския детски център в града и ще участват танцови и вокални групи. Влиза се с безплатни покани, които могат да се вземат на 14 декември от 11 до 16:30ч. в Доходното здание. - Фондация \"Изиарт\" организира  , в които децата ще рисуват картини на коледна тема. Заниманията са безплатни и се провеждат в Младежкия дом от 10 ч. и от 18 ч.  - Детска   ще събере децата, които искат да изработят подаръци, украшения, картички, ръкоделия и играчки за елхата. В заниманията могат да се включат и родители. Ателиетата отварят врати в 10 ч. на третия етаж в сградата на общината. Участието е безплатно, а материалите са осигурен от организаторите. Неделя  - В Националния военноисторически музей е отворена изложбата . Тя показва над 60 дървени умалени модели на войници, въоръжение и транспортни средства, които представят създаването и развитието на българската армия, разказват как са изглеждали през различните периоди войниците от пехотата, кавалерията, артилерията, моряците, летците, инженерните войски и военносанитарните части, доброволците и дори опълченците. Посетителите ще могат да се докоснат до платовете, от които са били направени военните униформи, да се снимат с тях, да играят военни игри с интерактивни пъзели. Музеят работи от 10 ч. до 18.00 ч., билети се продават до 17 ч.  - Програмата на Софийския литературен фестивал включва среща с популярната детска писателка  . Заедно с героите от най-новата си книга - \"Лупо и Тумба. Част 2\", тя ще покаже на децата вълшебната кутия на думите, пълна с истории.  - Детско  , в което ще звучат \"празнични звънчета и медени гласчета\" организира програмата \"Джаз за деца\". Почитателите на музиката са поканени на чаша топъл час да пеят и танцуват заедно с музикантите Марина Господинова (вокал), Венцислав Благоев - (тромпет), Атанас Миладинов (пиано), Димитър Благоев (китара) и Михаил Иванов-Мишо (контрабас). Билетите са 5 лвл за деца и 7 лвл за възрастни. Повече информация -  тук .  - В Националния етнографски музей продължават традиционните  , месене на обредни хлябове, рисуване на картички, уроци по такъчество, приложни занимания за най-малките. Работилниците са в заседателната и експозиционните зали на втория етаж в Княжеския дворец от 10 до 16 ч. и ще бъдат водени от учени и служители от Института за етнология и фолклористика при БАН, като материали са осигурени от музея. От 11 ч. и от 15 ч са предвидени часове по разучаване на български коледарски песни. Цената на посещение е 5 лв. за деца, ученици и пенсионери и 6 лв. за възрастни. За групи над 3 души е нужно предварително записване на телефон: 02/8052621. - Първа среща с музиката обещава  в детския научен център \"Музейко\". Заниманията са предназначени за деца от 0 до 5 г., се водят от музиканти, които чрез забавни игри провокират творческото мислене, въображението и чувството за ритъм. За децата от 3 до 6 -годишна възраст актьорът Владимир Пенев ще разказва приказки от 11 до 11.30 ч. Повече за програмата на Деня за най-малките -  тук . - Почитателите на анимацията на възраст между 7 и 13 години са поканени да се включат в алетието за изработване на  . Всяко дете ще направи цветна картичка от хартия, която след това ще накара да \"оживее\" с помощта на специален софтуер за анимация. Готовите картички ще могат да се разпращат чрез електронната поща за радост на близки и приятели. Работилницата е от 16.30 до 18.30 ч. в образователния център \"Експлораториум\" на ул. \"Оборище\" 61 . Нужно е предварително записване. подробности -  тук . - Певицата Поли Генова е звездата в   представен от театър \"Българиан\". Спектакълът - модерна интерпретация на приказката от \"1001 нощ\", започва в 18.30 ч. в зала 1 на Фестивалния и конгресен център. Режисьор е Надя Асенова, а музиката е на Марио Балтаджиев.  - В 11ч. започва вокален камерен концерт  с участието на солистите на Държавната опера в града. Програмата вкключва арии и ансамбли из световната оперна и оперетна класика. Концертът е в експо център \"Флора\", зала 2, а билети се продават на на касата на операта. - Фондация \"Изиарт\" организира  , в които децата ще рисуват картини на коледна тема. Заниманията са безплатни и се провеждат в Младежкия дом от 10 ч. и от 18 ч.", "date": "2018.12.14", "title": "С децата в почивните дни (15 и 16 декември)"}
{"url": "https://www.dnevnik.bg/v_pamet/2018/12/14/3362189_pochina_iljustratorkata_iana_levieva/", "text": "На 51-годишна възраст си отиде един от водещите илюстратори в България - Яна Левиева. Новината беше съобщена в социалните мрежи от издателя Манол Пейков. Яна Левиева беше и преподавател Националната художествена академия в специалност \"Книга и печатна графика\". Нейни бяха и едни от най-разпознаваемите корици, а художничката беше известна с дългогодишната си съвместна работа с писателя Георги Господинов. \"През 90-те правехме заедно \"Литературен вестник\", почти всичките ми книги - от \"Черешата\"... през \"Естествен роман\", \"Историите\", \"Гаустин\", \"Физиката\", \"Там, където не сме\" - са от нея, това са близо трийсет години. Беше несвоевременно добра в това, което правеше, отвъд тукашното добра! Най-добрият и най-смиреният, не кротък, а смирен и самоироничен човек. Самоироничен и светъл, без таена злоба, без суета, чудо някакво, бяла врана. Не като нас. Лек път, Яна, знам, че не обичаш много приказки и изобщо да се говори за теб, камо ли да те похвалят. Прости многословието и до... там, където не сме\", написа Георги Господинов в профила си във \"Фейсбук\". Писателят предлага и организирането на бъдеща изложба на илюстраторката с нейните \"рисунки, колажи и корици\". \"Защото приживе нямаше как да я убедим\", завършва той.  За изложба на Яна Левиева в социалните мрежи написа и илюстраторът Кирил Златков. \"Яна Левиева си отиде. Светла памет за безспорно най-големият талант в българския графичен дизайн, книжно оформление и илюстрация, поне през последните трийсетина години, а според мен много повече. Не искаше да се шуми около нея и работите й. Три пъти съм я молил и убеждавал да се появи в различни изложби, един път в обща изложба за графичен дизайн и типография, и две последователни години за нейни самостоятелни изложби. Моят основен аргумент беше, че нещата й имат различен статут, имат силата да влияят мощно на средата, притежават откривателски блясък, а често са и грубо имитирани, и разбира се, обществото трябва да им отделя специално внимание. Нейният обезоръжаващ аргумент винаги беше: \"Ами, те са в книжарниците, по улиците, сред хората, това ми е изложбата на мен\", написа в профила си във \"Фейсбук\" художникът.  \"Изключително фин и добър човек... Рицар на добрия вкус, ама на истински добрия вкус, онзи, с който се раждат само най-добрите, и не може да се придобие, камо ли научи\", коментира и Теодор Ушев под публикацията на Георги Господинов. Писателят и поет Емануил Видински също си спомни за съвместната работа с Яна Левиева \"Работя близо до дома ѝ. Често я виждах да разхожда кучето си, ситняха заедно в еднаква крачка, а пискюлите на шапката ѝ винаги са ме усмихвали, как подрипваха на всички страни. Не си бях дал сметка, че не съм я засичал от известно време из квартала. Когато поех Издателство \"Панорама\", я помолих да направи нов изглед на списанието. Създаде го бързо, вещо и талантливо и то изглежда така и до днес. С нея работех лесно, защото беше професионалист, знаеше какво прави и знаеше, че в направата на една книга или списание участват много хора и искаше да свърши своята част бързо и отговорно. Почивай в мир, Яна.\" Яна Левиева е родена в София на 23 март 1967 г. Завършила е Художествената гимназия в София и Националната художествена академия със специалност \"Илюстрация и оформление на книгата\" в класа на проф. Борислав Стоев. От 1989 г. работи на свободна практика като графичен дизайнер и илюстратор, а от 2004 г. е хоноруван преподавател в НХА в специалност \"Книга и печатна графика\". Има множество реализирани издания, предимно книги на издателствата \"Петриков\", \"Факел\", \"Стигмати\", \"Жанет 45\", \"Рива\" и др. ", "date": "2018.12.14", "title": "Почина илюстраторката Яна Левиева (допълнена)"}
{"url": "https://www.dnevnik.bg/politika/2018/12/14/3362137_bsp_obvini_borisov_v_krajbata_na_godinata_zaradi/", "text": "Преразпределението на парите от излишъка, с което кабинетът \"Борисов 3\"  отпусна 1.349 млрд. лв. за изграждането на 134 километра от автомагистрала \"Хемус\" , е кражбата на годината. Такава теза разви зам.-председателят на парламентарната група на \"БСП за България\" Антон Кутев в декларация в парламента днес. Според него изграждането на участъка от магистралата ще бъде възложено без обществена поръчка на държавната фирма \"Автомагистрали\", която няма капацитет да строи, заради което ще възложи дейности на други фирми без обществени поръчки, конкуренция, прозрачност. \"Двама-трима души ще решат на кои фирми да платят 1.5 млрд. лв. Те ще станат неприлично богати\", обяви Кутев и допълни, че знае името на поне един човек. \"Кой ще разпредели тези поръчки и кому ще бъдат дадени комисиони? От 1.5 млрд. лв. колко ще са комисионите\", каза още Кутев. После се обърна към депутатите от ГЕРБ, че те допускат такова харчене от бюджета, но въпреки това нямало да получат комисионни. \"Вие, депутати от ГЕРБ, сте само гуменият печат на това разнообразие\", каза още Кутев. Според социалисти още при приемането на бюджета за 2018 г. депутатите от \"БСП за България\" прогнозирали, че ще има излишък от 2-3 млрд. лева, и искали преизчисляване на старите пенсии, за да се повишат те с 20-30%, по-високо обезщетение за отглеждане на дете от 1 до 2 години, повече пари за болници, плащане на дълговете на здравната каса към чужди каси и др. Предложенията им обаче не били приети, тъй като по думите на Кутев от \"пенсиите на пенсионерите не може да се краде\". \"Умишлено подценяват приходната част с цел Борисов да разпредели парите, заобикаляйки закона\", каза още депутатът от БСП. Той припомни, че преди два месеца левицата е внесла законопроект, според който правителството може да разпределя до 1% от излишъка. Антон Кутев обяви, че очаква кражбата на века през следващата година, когато щели да бъдат преразпределени 10 млрд. лв., но не изясни за какво става въпрос. В отговор депутатът от ГЕРБ Спас Гърневски обяви, че кражбата на века станала, когато комунистите се пребоядисали в социалисти. Той определи партията като \"червена двуличница\". После отново разви тезата, че всички олигарси идвали от БКП и от бившата \"Държавна сигурност\". Спас Гърневски обяви, че в БСП са популисти, които се изплюват от трибуната и бягат, когато страната е в икономически растеж и има международен авторитет след европредседателството. После се обърна към президента Румен Радев, когото критикува заради искането му за смяна на системата. И обяви две възможности - система на растеж, каквато била сега, и на разграбване, каквато била по времето на БСП. \"Влезте в ролята на обединител на нацията и излезте от тази на конфронтатор. Не ви влиза в задълженията да сеете интриги във властите\", обяви още Гърневски.", "date": "2018.12.14", "title": "БСП обвини Борисов в кражбата на годината заради милиарда от излишъка за магистрала \"Хемус\""}
{"url": "https://www.dnevnik.bg/sviat/2018/12/14/3362228_ruskiiat_parlament_obiavi_konkurs_za_rap_pesen/", "text": "Руският парламент обяви конкурс за рап песен, предаде \"Асошиейтед прес\". Новината дойде в момент, в който спектаклите на дузина рапъри бяха отменени след предупреждения от властите, че тяхната музика популяризира \"погрешни ценности\". Освен това най-малко трима музиканти в Русия бяха арестувани. Като символичен жест на помирение държавната Дума обяви, че ще проведе конкурс за най-добра рап песен, но темата на песента трябва да бъде за пътуване из Русия. Победителят според депутата Михаил Дегтярев ще спечели обиколка из руски градове. \"Искаме да предоставим платформа за открита дискусия и да подчертаем както предимствата, така и недостатъците на този или онзи град\", допълни той. \"Ако например има лош път близо до дадена туристическа атракция, трябва да има и видео за това\", допълни той. Гневът на народа Рапът се превърна в един от най-популярните музикални жанрове сред руската младеж и мишена за руските власти благодарение на открития начин, по който той обрисува ежедневната реалност, и заради унищожителната критика към правителството. Миналият месец рапърът Хъски, чиито видеоклипове бяха гледани 6 милиона пъти в \"Ютюб\", беше арестуван заради импровизиран пърформанс, след като шоуто му бе спряно в град Краснодар. Съдът постанови Хъски да остане 12 дни в затвора по обвинения в хулиганство, но той беше пуснат четири дни по-късно, няколко часа преди популярни хип-хоп изпълнителни да проведат концерт в негова подкрепа в Москва. За да не си навлекат гнева на народа, висши руски представители в последните дни предприеха стъпки да се дистанцират от онези, които анулираха концертите на рапърите и постановиха арестите на музикантите. Държавната дума миналата седмица бе домакин на кръгла маса, на която присъстваха някои от най-популярните руски изпълнители. Президентският омбудсман пък каза, че Владимир Путин е поръчал да се разследва защо концерти на музиканти са били анулирани.", "date": "2018.12.14", "title": "Руският парламент обяви конкурс за рап песен"}
{"url": "https://www.dnevnik.bg/bulgaria/2018/12/14/3362233_borisov_e_iznenadan_ot_otkaza_na_deputatite_bolnicata/", "text": "Премиерът Бойко Борисов съобщи в Брюксел, цитиран от БТА, че държи болница \"Лозенец\" да бъде на подчинение на Министерството на здравеопазването и подчерта, че името \"Правителствена\", както е наричана, го дразни. На заседание вчера парламентарната здравна комисия отхвърли плана на министъра на здравеопазването Кирил Ананиев болницата да премине към неговото ведомство и да бъде трансформирана в педиатрична. Всичко за заседанието на здравната комисия четете  тук.  Борисов заяви пред български журналисти в Брюксел, където участва в заседание на Европейския съвет, че не е очаквал предложението болницата да бъде превърната в място за лечението на деца да бъде отхвърлено. \"Това не съм го очаквал, защото от една страна болница на властта, с гръмкото име \"Правителствена\", независимо че се ползва от президентството, парламента, съдебната система. Всички я знаят като \"Правителствена болница\". Мислех, че ако направим детска болница, каквато нямаме, това е добро решение\", каза той. По неговите думи това предложение е срещнало яростна съпротива, каквато не е очаквал. \"Да приемем, че имат някакви аргументи. Затова - окей. Не считам, че Министерският съвет или администрацията, или инспекторатът на МС, е компетентен да управлява болница. Затова ще настоявам пред парламента да променят само това, да не е \"правителствена\" болница. Окей, държат да остане такава, каквато е, нека да остане. Ще сменим нашето решение да не е детска болница\", каза премиерът. \"Нека си остане такава - университетска, с всичките необходими неща\", каза премиерът по повод безпокойството в Софийския университет, че след преобразуването на лечебното заведение неговият Медицински факултет ще остане без учебна база. Премиерът допусна, че държавата ще покрие част от дълговете на лечебното заведение, които по данни на здравното министерство са около 30 млн. лв. \"Дори ще опитаме с финансовия министър да оправим част от дълговете, ако е възможно, но държа тя да си отиде към Министерството на здравеопазването. Там са компетентните органи, там са контролът, и както всички останали болници, да се казва \"Болница Лозенец\", да се махне думата \"правителствена\", защото ме дразни, а и считам, че не сме компетентни да управляваме болница. Защото, ако погледнем реално, сега вие за правителствена болница трябва да зададете въпросите към мене. Това не ми е работа. Има министър на здравеопазването, който управлява болниците в страната и моето настояване и единствено искане към парламента ще бъде да я прехвърлим към Министерството на здравеопазването, подчерта министър-председателят.", "date": "2018.12.14", "title": "Борисов е изненадан от отказа на депутатите \"болницата на властта\" да стане детска"}
{"url": "https://www.dnevnik.bg/bulgaria/2018/12/14/3362259_visoki_smetki_za_topla_voda_predizvikaha_masovo/", "text": "Високи сметки за гореща вода в ноемврийските фактури предизвикаха масово недоволство сред абонатите на \"Топлофикация Велико Търново\", съобщава \"Янтра Днес\". От фактурите става известно, че за някои абонати цената е 11 лв. за кубик, а за други достига 50 лв. Медията цитира граждани, които не са получавали фактури за последните 3 месеца, освен това липсва информация, а топлоподаването е било прекъсвано многократно. Някои абонати не са имали топла вода във въпросния месец поне десет дни. На сайта на дружеството липсва промяна на ценообразуването и каква е цената на кубик топла вода, има информация само за цената на топлоподаването. Служители на дружеството коментират пред медията, че в момента няма пределна цена за кубик. Това е причината кубик топла вода да струва различно в различни сгради. Съгласно Наредбата за топлоснабдяване на Комисията за енергийно и водно регулиране (КЕВР) от 2007 принципът на заплащане на топлата вода не е на база фиксирана цена за количество. За ситуацията със случая във Велико Търново е сезиран държавният енергиен регулатор. \"Топлофикация ВТ\" все още не е направила официален коментар по случая.", "date": "2018.12.14", "title": "Високи сметки за топла вода предизвикаха масово недоволство във Велико Търново"}
{"url": "https://www.dnevnik.bg/evropa/2018/12/14/3362271_protesnena_ot_nacionalistite_shveciia_vurvi_kum/", "text": "Швеция е изправена пред предсрочни избори, ако политическите партии не прекратят противоборството, което остави страната без ново правителство три месеца след парламентарните избори, предаде \"Ройтерс\". \"Партиите водят Швеция към предсрочни избори\", заяви председателят на шведския парламент Андреас Норлен, след като днес парламентът отхвърли лидера на социалдемократите Стефан Льовен като премиер за втори мандат. \"Затова реших, че трябва да започна стъпки с цел да се подготвим за това\", каза още председателят на Риксдага. След като изборите през септември не излъчиха категорично мнозинство, левоцентристкият и десноцентристкият блок не успяха да постигнат сделка за ново правителство,  което да не допусне антиимигрантската партия  \"Шведски демократи\" да играе роля в политиката, припомня \"Ройтерс\". Депутатите днес отхвърлиха с 200 срещу 116 гласа втори мандат за Льовен, който сега е изпълняващ длъжността премиер. Парламентът вече беше гласувал за отстраняването му при  задължителен вот през септември , но отхвърли и лидера на десноцентристите Улф Кристерсон като премиер. \"Устремили сме се с висока скорост към нови избори\", каза днес малко преди гласуването Кристерсон, лидер на Умерената партия. Кристерсон бе отхвърлен миналия месец с вот, в който Партията на центъра и либералите - формално част от неговия четирипартиен десноцентристки Алианс, отказа да го подкрепи. Лидерът на центъра Ани Лууф каза тази седмица, че остава твърдо решена да не позволи на \"Шведските демократи\" - популистка партия с корени в крайната десница, да влияят върху политиката, което би се случило, ако правителство на малцинството на Алианса поеме властта. Парламентът може да отхвърли още две кандидатури за премиер, преди да стане задължително насрочването на нови избори.", "date": "2018.12.14", "title": "Притеснена от националистите, Швеция върви към предсрочни избори"}
{"url": "https://www.dnevnik.bg/zdrave/2018/12/14/3362281_suborut_na_bulgarsikia_lekarski_sujuz_dade_mandat_za/", "text": "Съборът на Българския лекарски съюз даде мандат за  подписване на анекса за догодина към  Националния рамков договор. 230 от делегатите на събора бяха \"за\" подписването на документа с Националната здравноосигурителна каса, 13 души бяха против, а 19 се въздържаха. Рамковият договор определя общите обеми на медицинските дейности и техните цени, които касата ще плаща. В рамките на тези обеми всяка болница договаря поотделно дейностите, които ще извършва и ще търси финансиране от касата. Съборът делегира права на Управителния съвет на съюза да подпише анекса, но Общ преглед на анекса показва, че при повечето дейности и лечения за догодина се планира немалко увеличение на обемите дейности, които ще се покриват от касата. Цените в повечето случаи се запазват почти същите, като само за някои има повишение на плащаните досега цени с около 5 на сто. При някои скъпоструващи манипулации и лечения обаче има сериозно намаление. Очаква се по тези въпроси преговорите да продължат в следващите две седмици между лекарския съюз и касата. От 2000 на 1500 лв. пада например цената за позитронно-емисионната томография с компютърна томография. Макар в другите клинични пътеки да не се правят сериозни промени, от догодина се планира високотехнологичното лъчелечение вече да не се плаща на курс лечение, а на брой облъчвания, се вижда от проекта за анекс. Това ще засегне пациентите, които са в тежко състояние и за които се налагат интензивни кратки курсове на лъчелечение, обясниха неофициално лекари, провеждащи лъчелечение. Такива пациенти често се нуждаят от висок курс от две до четири процедури, като до момента за това е било плащано 1850 лв. Сега цената ще е между 360 и 720 лв. Лекарите са още по-разтревожени от намерението да се изравнят сумите, които касата ще превежда за лъчелечение, независимо дали то е направено по най-високите стандарти, съвременни иновационни практики и модерни технологии, или се ползват досега познатите и практикувани от години методики. Дали лекарят ще прилага това няма да води до повишаване на цената, плащана от касата, и тя ще е винаги 155 лв. на облъчване. Това сериозно ще демотивира лекарите, а и болниците няма да имат интерес да инвестират в нови технологии и методи, коментираха лекари, пожелали анонимност, за да не влизат в конфликт с касата. И изчисляват, че досега за прилагането на модерните практики се е плащало по около 250 лв. на облъчване. Здравният министър Кирил Ананиев вчера заяви, че планираното намаление се  предполага да дойде от отстъпки за консумативите  за техниката, които здравните власти се надяват да договорят с доставчиците. Дали това ще компенсира по-специализираната работа на лекарите, инвестицията в нови технологии и поддръжка на апаратурата обаче не отговори. Както беше съобщено и от Българския лекарски съюз, в анекса е предвидено лечебните заведения, изпълнители на болнична медицинска помощ,  задължително да осъществяват видеоконтрол в ангиографските зали  и болничните структури, в които се правят съдови инвазивни и интервенционални процедури. В обхвата на видеокамерите ще влиза наблюдение само на входовете и изходите на залите. ще се съхраняват за срок, не по-малко от един месец от датата на извършване на интервенцията. Предвижда се още общопрактикуващите лекари да трябва да издават само направления за постъпване в болница, но да не трябва да назначават допълнителни консултации или изследвания, които се покриват от клиничната пътека. Въвеждат се и по-строги мерки за следене на онкомедикаментите, които трябва да се разтварят, и за отчитане на неизползваните остатъци от медикамента. Както искаше Българският лекарски съюз, с анекса за догодина се утвърждава правилото да не могат да се прехвърлят средства от една дейност в друга освен с решение и санкцията на съюза. Ако не се постигне подобна договорка, касата ще може да намалява цените на пътеките, по които има неизползвани средства. Отпада което трябваше да подписват подителите при поставяне на ваксината за ротавируси и гастроентерити. Те не са задължителни, но родителите трябваше да подписват в три екзепляра формуляри, че искат да бъдат ваксинирани децата им и са наясно с рисковете. Това според председателят на лекарския съюз Иван Маджаров е плашел и отблъсквал хората да ваксинират децата си. Ако трябва да бъда кратък, тази година е Повече направления за първична извънболнична медицинска помощ, повече регулативни стандарти за профилактика, повече направления за специализирана помощ, завишени бюджети за болничната помощ, каза Маджаров. Съборът задължи прякото ръководство на съюза да договори с касата при наличие на неизрадходвани за тази година средства, те да могат да се използват за Според Маджаров това е основният резултат от днешния форум. Очаква се за над 50 милиона лева да бъдат спечелени дела от болниците за надлимитна дейност, каза д-р Маджаров. Условието на събора е било ако към 30 септември има неусвоени средства в болнична помощ, те да бъдат договорени за плащане на надлимитна дейност за минали години.", "date": "2018.12.14", "title": "Лекарският съюз прие да подпише анекса към рамковия договор (допълнена)"}
{"url": "https://www.dnevnik.bg/bulgaria/2018/12/14/3362278_nameriha_prostrelian_nachalnika_na_kat_-_kazanluk/", "text": "Издирваният началник на Пътната полиция в Казанлък Тодор Николов, който изчезна преди два дни, е намерен прострелян, съобщава БНР. Той е бил прострелян в автомобила си близо до Бузовград. Властите предполагат, че става въпрос за самоубийство, но все още не е извършен оглед на мястото. Николов  беше обявен за издирване  от сестра му, която подаде сигнал в полицията в Казанлък и в Стара Загора. Предполага се, че става въпрос за самоубийство, но все още не е извършен оглед на мястото. Според някои от първоначалните версии за случая Тодор Николов е изчезнал заедно и със служебното си оръжие. По-рано през деня старши комисар Георги Хаджиев даде пресконференция по случая. \"Вчера колегите от РУ - Казанлък, са обходили абсолютно всички маршрути, за които ние имаме данни евентуално, че могат да бъдат посетени от колегата. Предстои днес да бъдат планирани и допълнително проведени издирвателни мероприятия. Ще бъдат проверени абсолютно всички камери на входовете и изходите на град Казанлък. Последната информация, която имаме, е един проведен разговор вчера около 16.20 часа. Оттогава и трите телефона, за които ние имаме информация, са изключени. Ще бъдат проверени абсолютно всички маршрути по движението и на неговия автомобил.\" Николов е в системата на МВР повече от 10 години. Комисар Хаджиев отхвърли версията да има връзка между изчезването на началника на пътната полиция и разпитите по-рано тази седмица на негов подчинен от сектор \"Вътрешна сигурност\". Дни преди изчезването Тодор Николов е споделил, че има сърдечни проблеми и предстоят по-сериозни прегледи.", "date": "2018.12.14", "title": "Началникът на Пътната полиция в Казанлък е намерен прострелян"}
{"url": "https://www.dnevnik.bg/bulgaria/2018/12/14/3362277_bez_da_se_mesi_borisov_e_na_mnenie_che_nov_f16_e/", "text": "С уговорката, че не се меси в работата на комисията, която оценява офертите на кандидатите да доставят боен самолет за българската авиация, премиерът Бойко Борисов изрази мнение, че нов F16 е значително по-добър самолет от всички останали, които се предлагат. Премиерът направи изказването си пред български журналисти в Брюксел, където участва в заседанието на Европейския съвет и е цитиран от правителствената пресслужба. Днес е срокът в който трите държави, достигнали до последната фаза на търга за нови самолети, трябва да отговорят на зададените въпроси от Министерството на отбраната и така да подобрят офертите си. Италия предлага употребявани \"Еврофайтър Тайфун\" – Транш 1, Швеция и \"Сааб\" нови \"Грипен\" C/D, а САЩ последната версия на F-16 (блок 70). В интервю за \"Дневник\" представител на компанията производител на F-16 \"Локхийд Мартин\" заяви, че тя ще подобри офертата си. Повече четете  тук.  \"Надявам се да дадат по-добри условия, защото това, което съм разговарял с пилотите - има комисии, които разглеждат тези оферти. По никакъв начин не се меся - дебело подчертавам, освен че искам за нашата авиация да има най-добрия самолет, защото ситуацията в района се усложнява. Трябва ни боен самолет, който може да навлиза във военни действия и да надделява\", каза Борисов, цитиран от пресслужбата си. Той добави, че очаква в най-скоро време решението на комисиите, които работят по избора на техника за бойната авиация. \"В момента имаме само транспортни. В последните 10-15 години в други правителства са купувани само транспортни кугари, спартани, пантери - без въоръжение\", добави премиерът.", "date": "2018.12.14", "title": "Без да се меси, Борисов е на мнение, че нов F16 e най-доброто"}
{"url": "https://www.dnevnik.bg/bulgaria/2018/12/14/3362280_sudebniiat_inspektorat_shte_proveriava_panov_zaradi/", "text": "Със седем на шест гласа съдийската колегия реши, че Инспекторатът към Висшия съдебен съвет (ИВСС) трябва да провери проверката, която председателят на Върховния касационен съд (ВКС) Лозан Панов възложи на делата за мерките за неотклонение на бившия кмет на \"Младост\" Десислава Иванчева и заместничката ѝ Биляна Петрова в Апелативния спецсъд. Съдебните инспектори трябва да установят дали назначената от Панов проверка е накърнила независимостта на съда. Да бъде пратена на инспектората наредената от Панов проверка гласува цялата парламентарна квота на съдийската колегия. Срещу решението, до което се стигна след 2 часа дискусии, се обявиха Панов, и също Атанаска Дишева, Олга Керелска, Цветинка Пашкунова, Боряна Димитрова и Красимир Шекерджиев - всички избрани от съдийската общност. Повод за дискусията днес в съдебния съвет стана  писмо от 11 съдии от Апелативния спецсъд , които, след като Панов разпореди да бъде проверена организацията на делата за мерките на Иванчева и Петрова, поискаха ВСС да излезе със становище: - правомерно и допустимо ли е да се нарежда проверка, включваща и неприключило производство по чл. 270 от НПК, в срока на произнасяне на компетентния съд, без никакви данни и посочване на каквито и да е фактически основания за отклонения в разписаните правила за организацията на дейността на съдебния орган, и съставлява ли това опит за оказване на влияние върху вътрешното убеждение на съдиите, на които предстои да се произнесат по спорния предмет. - дали съставлява проява на тенденциозно отношение към специализираните съдилища и в частност към АСНС, предвид обстоятелството, че спрямо никой друг съдебен орган в страната не са били предприемани проверки при идентични условия. На редовното заседание на съдийската колегия във вторник обсъждането на този въпрос беше отложен като кадровците решиха да питат апелативните спецсъдии дали проверката е повлияла на вътрешното им убеждение (съдийската независимост), защото това могат да го кажат само те. На проведено в сряда общо събрание те са решили да отговарят на съвета така: \"Не твърдим и в становището си не сме твърдели, че е нарушена независимостта ни\". Като повтарят искането си ВСС да вземе становище дали е проявена тенденциозност към тях и дали проверката, разпоредена от Панов, е правомерна и допустима, уточнява news.lex.bg. .............. Именно този отговор на самите съдии беше причината, поради която почти всички членове на Съдийската колегия днес заявиха, че те нямат правомощие да се произнесат по писмото на спецсъдиите, тъй като а самите спецсъдии заявяват че проверката не е повлияла на вътрешното им убеждение. Те обаче се разделиха в това дали трябва да оставят писмото от Апелативния специализиран съд /АСпС/ без разглеждане или да го приемат за сведение и да го препратят на ИВСС. Предложението казусът да отиде в инспектората беше на представляващия ВСС Боян Магдалинчев, който се позова на цитираната по-горе разпоредба, даваща право на ИВСС да извършва проверки на действия, свързани с нарушаване на независимостта на съдиите. дали с действия на председателя на ВКС тя е накърнена. Как стигаме до този абсурден извод да се препрати преписката на инспектората? Как, с какви доказателствени средства ИВСС ще провери?\", попита Олга Керелска. В следващо изказване Керелска предложи - и действията на прокурорите, които посъветваха апелативния спец съд да не предоставя делото за проверка на комисията от ВКС, също да бъдат проверени от инспектората. \"Доколко с тази заповед се засяга независимостта на съдиите от АСпНС. Иначе защо биха писали до нас? Все нещо има\", отговори представляващият ВСС Боян Магдалинчев. По едно нещо членовете на колегията бяха единодушни – Драгомир Кояджиков, който откри дискусията, обаче заяви, че е смущаващо, че проверката по мерките на Иванчева и Петрова е назначена, когато предстои АСпНС да се произнесе по определението на спецсъда двете да излязат под домашен арест. Като смущаващо той определи и това, че се проверява само едно дело и каза, че досега това се е случвало само по това на бившия кмет на Галиче Ценко Цоков, но пък след като е било приключено. Най-пространно изказване направи Вероника Имова, която стигна до извод че хем \"констатациите от проверката отговарят на фактическото положение\", хем е направен опит за намеса в независимостта на съдиите, но те са издържали и не са се поддали на натиска. , така започна първото си изказване Панов. И обясни, че ЗСВ не прави разлика дали проверка по ЗСВ може да се възлага само по приключили дела, дали по много или само по едно. И припомни, че при проверката за мярката на Ценко Чоков, за която настоя и главният прокурор Сотир Цацаров, не е имало съмнение, че е накърнена независимостта на АСНС. \"Сега и самите съдии казват, че не е нарушена независимостта им. И няма как да е друго, защото проверката не касае съществото на делото\", каза председателят на ВКС. Той заяви още, че няма правно основание Съдийската колегия да обсъжда правомерна и допустима ли е наредената от него проверка, както иска АСпНС, защото ВСС не контролира тези актове на председателя на ВКС.. Председателят на Върховния административен съд Георги Чолаков също каза, че няма ограничение за делата, по които може да бъде правена проверка. \"Доколко да има такава по висящо дело, е преценка е на административния ръководител. Лично аз не бих го направил, за да няма такива спорове. Но законът не го забранява\", каза той. подчертаха, че \"ако на специализираните съдилищата са правени повече проверки, това не е случайно. Поне по две причини. Първо, АСНС съществува сравнително от скоро и на второ място, както твърдят самите съдии, дейността им е под особен интерес, винаги на фокус – заради предмета на делата, които разглеждат и заради личното качеството на подсъдимите по тях. Само тези две обстоятелства са достатъчни, за да се отговори защо проверките там са повече отколкото в останалите апелативни съдилища , каза Дишева. И заключи: \"Нито има намеса, нито има тенденциозност\". \"Това, което се случва днес ми прилича на другарски съд. Той, разбира се, не е нито съд, нито е другарски\". \"Това предложение ими се струва последователна стъпка в един сценарий\", заяви Атанаска Дишева. И продължи: Ако са чак толкова податливи или страхливи тези съдии, как устояха на натиска от няколко прокурори, които отправиха към тях призив да не дават преписката на проверяващия екип от ВКС. Защо те не счетоха, че с това действие на прокурорите е накърнена тяхната независимост. За мен това е странно поведение и разбиране за съдийска независимост?\". Действията на прокурорите обаче не бяха изпратени за проверка от инспектората.", "date": "2018.12.14", "title": "Съдебният инспекторат ще проверява Панов заради казуса \"Иванчева\" (допълнена)"}
{"url": "https://www.dnevnik.bg/sport/2018/12/14/3362291_mourinyo_edin_trenyor_se_oceniava_po_spechelenite/", "text": "Мениджърът на \"Манчестър юнайтед\"  Жозе Моуриньо  изтъкна значението на трофеите и спечелените купи в съвременния футбол като най-голямото мерило за успехите на един треньор. Португалският специалист направи такъв коментар преди дербито с \"Ливърпул\" в неделя, натъртвайки, че регионалният съперник не е печелил нищо от 2012 г. Червените загубиха три финала при настоящия си мениджър Юрген Клоп. Те отстъпиха в Купата на лигата и Лига Европа през 2016, а през това лято загубиха от \"Реал\" (Мадрид) в Шампионската лига. \"Лично за мен успехите и трофеите имат значение, но всичко е въпрос на гледна точка. Но трофеите имат значение, защото те отразяват потенциала ти да се бориш и са показателни за желанието и амбицията. Също така те са най-правилната оценка за един треньор. Мисля, че да твърдиш, че не се бориш за нищо, не е много интелигентно. Когато имаш потенциал, няма защо да го криеш\", каза Моуриньо на пресконференция. Португалецът изтъкна силните страни на  \"Ливърпул\", който е лидер  във Висшата лига. Според Моуриньо  \"Юнайтед\"  има своите шансове, но също така има и много проблеми с контузени. По отношение на разликите между двата тима Моуриньо беше категоричен. \"Не става дума само за парите, които \"Ливърпул\" похарчи през лятото. Има много други неща, защото един клуб е много повече от това, което се вижда. В крайна сметка започваш да си купуваш мебели, когато къщата ти е готова. Също така трябва да си взимаш такива мебели, които ще ти паснат\", добави Моуриньо по отношение на трансферната политика. \"Юнайтед\" има големи проблеми в защита, където с контузии са Маркос Рохо, Крис Смолинг, Матео Дармиан, Диого Далот, Виктор Линдельоф и Люк Шоу. Давид де Хеа и Неманя Матич, които получиха почивка срещу \"Валенсия\" през седмицата, ще са на линия за неделното дерби.", "date": "2018.12.14", "title": "Моуриньо: Един треньор се оценява по спечелените трофеи"}
{"url": "https://www.dnevnik.bg/evropa/2018/12/14/3362294_riskovano_e_da_se_tvurdi_che_rumuniia_shte_e_gotova_za/", "text": "Румънският президент Клаус Йоханис заяви днес в Брюксел, че би било рисковано да се твърди, че Румъния ще бъде готова да влезе в еврозоната през 2024 г., предаде агенция \"Аджерпрес\". На румънския президент бе зададен въпросът дали  Румъния е подготвена да се присъедини към еврозоната през 2024 г.  на фона на неотдавнашно изявление на премиера Виорика Дънчила, че ще положи необходимите усилия в тази посока. \"От една страна, 2024 г. е достатъчно далече, за да бъдем готови дотогава, но ако погледнем ситуацията сега и липсата на структурни реформи у дома, би било рисковано да кажем, че сме готови, че ще бъдем готови. Със сигурност в крайна сметка всички искаме да станем членове на еврозоната и в подходящия момент ще бъдем готови\", отговори румънският президент. Йоханис припомни, че в Румъния и преди са се правили изявления за момента на присъединяване към еврозоната. \"И преди няколко години имаше декларация, че ще бъде 2019 г., после 2021 г. Като цяло е хубаво да се правят декларации за намерения, че искаме, но да се определят конкретни срокове ми се струва рано\", посочи Йоханис.", "date": "2018.12.14", "title": "Рисковано е да се твърди, че Румъния ще е готова за еврото през 2024 г., каза президентът Йоханис"}
{"url": "https://www.dnevnik.bg/sport/2018/12/14/3362206_pluvecut_antuni_ivanov_oceni_godinata_kato_nai-dobrata/", "text": "Българският плувец Антъни Иванов оцени високо представянето си през 2018 г. Според него това е най-добрата година в кариерата му. Думите му дойдоха след последните му състезания на световното първенство в малък басейн. Там  той постави още няколко национални рекорда . \"Най-успешното световно в кариерата ми до момента приключи за мен след сериите на 50 м бътерфлай и щафетата 4 по 200 (свободен стил). Мога спокойно да кажа, че изпълних целите, които си бях поставил, и от шест старта направих седем рекорда за мъже (три с щафетата)\", написа Иванов във \"Фейсбук\". Най-силното му представяне на световното беше  на 200 м бътерфлай, където влезе във финала и завърши осми . Той посочи, че финалът е бил със секунда по-силен от преди две години, което прави постигнатото от него още по-специално. Иванов влезе и  във финала на 200 м бътерфлай на европейското в Глазгоу, където също стана осми . \"Благодаря на момчетата и на момичетата за страхотните емоции. Можем и повече\", добави Иванов и пожела весели празници и здраве на почитателите си.", "date": "2018.12.14", "title": "Плувецът Антъни Иванов оцени годината като най-добрата в кариерата си"}
{"url": "https://www.dnevnik.bg/zelen/2018/12/14/3362301_dimov_otchete_znachitelno_podobrenie_v_grada_s/", "text": "Въпреки че Пловдив беше обявен за града  с най-много дни със замърсен въздух за последната зима , министърът на околната среда и водите Нено Димов отчете значително подобрение на обстановката там. По време на парламентарния контрол той уточни, че за последните 5 години превишението на нормите е спаднало двойно. В началото на април организацията AirBG.Info, която започна дейността си миналата година с мисията да разпространи евтини измервателни устройства за състоянието на въздуха в цялата страна и да се бори с проблема на замърсяването, обяви, че Пловдив е рекордьор за последната зима сред големите градове в България по дни с мръсен въздух. От 160 дни на активен отоплителен период - от края на октомври 2017 г. до края на март 2018 г. - превишаване на максимално допустимите стойности са измерени в 86 денонощия, или повече от половината време (54%). По думите на Нено Димов две станции в Пловдив отчели за последните 5 години рязко намаляване на замърсяването с фини прахови частици. Той уточни, че замерванията, за които говори, са за 2013 и 2017 г. Екоминистърът припомни, че Пловдив е сред седемте общини в страната, които ще получат пари по европрограма за подобряване на качеството на въздуха.  Общата сума е 111 млн. лв.,  а по думите на Димов за Пловдив са предвидени до 14 млн. лв.", "date": "2018.12.14", "title": "Димов отчете значително подобрение в града с най-много дни със замърсен въздух за последната зима"}
{"url": "https://www.dnevnik.bg/bulgaria/2018/12/14/3362298_sudiia_otkazala_ekoocenka_na_proekta_za_pirin_stana/", "text": "Милка Панчева е новият заместник-председател на Върховния административен съд (ВАС). Кандидатурата ѝ бе гласувана днес с пълно мнозинство от съдийската колегия на Висшия съдебен съвет (ВСС). Панчева беше предложена за поста от председателя на ВАС Георги Чолаков. В края на ноември Пленумът на съда я подкрепи с 63 гласа \"за\" при 80 присъстващи. Тя ще ръководи Втора колегия на съда, чийто доскорошен шеф Надежда Джелепова беше избрана за конституционен съдия. Панчева има повече от 30 години стаж като съдия, над 20 години от които са във ВАС. Завършила е \"Право\" в Софийския университет \"Климент Охридски\". Тя ще навърши 65 години през 2020 г. До момента тя беше председател на отделението, което разглежда дела по актове на ВСС, общественото, пенсионното, здравното осигуряване, както и обезщетенията за временна нетрудоспособност и безработица, оценката на работоспособността, финансовите неустойки по Националния рамков договор между Националната здравноосигурителна каса и Българския лекарски съюз и Съюза на стоматолозите в България, актове на НЕЛК И ТЕЛК, събиране на вземания по ДОО и ЗО по реда на ДОПК и др., припомня news.lex.bg. В началото на декември състав на съда, председателстван от Панчева, върна за повторно разглеждане делото за това дали новият план за управление на Национален парк \"Пирин\" подлежи на екологична оценка. С него 5-членният състав отмени решението на по-долна инстанция от пролетта, което постанови, че трябва да има екооценка. През август 2017 г. по друго дело за Пирин друг  състав на ВАС с председател отново Милка Панчева  взе решение, че няма нужда от екологична оценка на проекта за актуализацията на Плана за управлението на националния парк. Панчева е разглеждала и едни от най-ярките дисциплинарни производства на магистрати. Кои са делата срещу магистрати вижте в  материала на \"Капитал\" .", "date": "2018.12.14", "title": "Съдия, отказала екооценка на проекта за Пирин, стана зам.-шеф на Върховния административен съд"}
{"url": "https://www.dnevnik.bg/razvlechenie/2018/12/14/3362299_kiit_richards_pochti_sprial_pieneto/", "text": "Известният със склонността си да се забавлява и да купонясва китарист на \"Ролинг Стоунс\" Кийт Ричардс казва, че е спрял пиенето, но почти. \"Просто ми дойде до гуша\", споделя 74-годишният музикант в интервю за сп. \"Ролинг Стоун\". Той разказва, че любимите му напитки от десетилетия са водката и уискито, но и че от около година вече не пие твърд алкохол, макар все още да си сипва по чаша вино или бира от време на време. \"Беше време да спра. Както всичко останало\", казва той пред изданието, визирайки предишните си зависимости към кокаина, хероина и други тежки наркотици. Ричардс разказва, че спрял наркотиците след ареста му в Канада през 1977 г. за притежание на хероин. Неговият колега Рон Ууд коментира, че откакто е спрял алкохола, с Ричардс се работи много по-лесно. \"Много по-благ е и отворен към нови идеи\", казва музикантът. Пред списанието той коментира още: \"Мисля, че онзи Кийт, когото познавахме и обичахме, бе стигнал до онази пределна точка, в която, ако пие още едно, ще прелее.\" Музикантите от \"Ролинг Стоунс\" продължават с концертните си обиколки и планират следващо турне в Северна Америка, което да започне през април 2019 г.", "date": "2018.12.14", "title": "Кийт Ричардс (почти) спрял пиенето"}
{"url": "https://www.dnevnik.bg/sport/2018/12/14/3362200_svindal_specheli_supergigantskiia_slalom_vuv_val/", "text": "Аксел Лунд Свиндал взе първата си победа за сезона в  Световната купа по ски алпийски дисциплини , триумфирайки в супергигантския слалом във Вал Гардена. Норвежкият ветеран изпревари с едва пет стотни Кристоф Инерхофер от Италия. Трети на подиума се качи Шетил Янсруд и допълни отличното представяне на норвежците в италианския курорт. Свиндал постигна своята 36-а победа в Световната купа и 17-а в коронната си дисциплина. Норвежецът има 14 в спускането, четири в гигантския слалом и една в комбинацията. Подиумът е 80-и в неговия старт №382. Той се изравни на седмото място във вечната ранглиста по брой победи заедно с Бенямин Райх. От действащите скиори с повече победи е единствено  Марсел Хиршер  (60). В супер-Г с повече победи от Свиндал в историята на дисциплината е единствено легендата Херман Майер (24). Победата е пета за Свиндал в супер-Г във Вал Гардена. Той триуфмира през 2009, 2012, 2013 и 2015 г. Ветеранът има и две победи в  спускането на \"Саслонг\"  - 2015 и 2017 г. В събота Свиндал може да преследва втори дубъл във Вал Гардена, което не е постигал никой друг скиор. Норвежците си върнаха трона в супер-Г в италианския курорт, след като през миналата година победата беше за германеца Йозеф Ферщъл. За трети път в последните четири години двама норвежци са на подиума. През 2016-а Янсруд спечели, а Александър Оомод Килде беше втори, докато година по-рано Свиндал и Янсруд окупираха първите две позиции. Скиор от Норвегия печелеше супергигантския слалом във Вал Гардена неизменно между 2012 и 2016 г., като преди година Ферщъл прекъсна серията на скандинавците. Състезанието на \"Саслонг\" се разви много интересно, като големите фаворити не разочароваха и си оспорваха призовите места. Инерфхофер беше с най-преден стартов номер – шести, като даде резултат 1:28.70 минути. След него Янсруд не успя да подобри времето му, оставайки на 22 стотни от представителя на домакините. Фаталният №13 обаче донесе успех на Свиндал, който постави време 1:28.65, непостижимо за останалите. В топ 10 освен Свиндал и Янсруд влязоха още двама норвежци – Аамод Килде остана пети, а Адриан Смисет Шейерстед осми. Останалите в челните десет бяха Йоан Клари, Йозеф Ферщъл, Матиас Майер, Ханес Райхелт, Андреас Сандер. Това беше трети супер-Г от началото на сезона с трети различен победител. В първия старт в  Лейк Луис победата грабна Янсруд , а в  Бийвър крийк най-бърз беше Макс Франц . За малкия глобус в дисциплината водач е Свиндал с 205 точки, пред Янсруд със 186 и Кавизел със 166, следвани от Франц и Винсент Крихмайер със 142 и 138. Свиндал поведе и в генералното класиране за Световната купа. Той има 297 точки, със 17 повече от Марсел Хиршер. В събота скиорите алпийци ще имат спускане на пистата \"Саслонг\". В неделя и понеделник пък са стартовете в друг италиански курорт, Алта Бадия – гигантски слалом и паралелелен гигантски слалом.", "date": "2018.12.14", "title": "Свиндал спечели супер-Г във Вал Гардена и поведе в Световната купа"}
{"url": "https://www.dnevnik.bg/gradska_sreda/2018/12/14/3362312_novite_ogranichiteli_na_ul_graf_ignatiev_bili_kato/", "text": "От днес започва поставянето на нови 500 ограничители между зоната за пешеходци и трамвайните линии по ул. \"Граф Игнатиев\". Те ще заменят поставените в началото на месеца ограничители, които станаха пореден повод за недоволство на жители на града,  като бяха оприличени на \"перки на акула\" . По думите на главния архитект на София Здравко Здравков премахнатите ограничители били едни от обсъжданите варианти. Тези, които ще се поставят от днес, са окончателни. Проектантът на ремонта - арх. Иво Пантелеев, каза, че няма алтернатива, ако и те не се харесат на гражданите. Той посочи, че същите ограничители са поставени по улици в Мадрид и Антверпен. Тези в София обаче са два пъти по-високи, за да може \"хем да са видими, хем да не пречат\", посочи Пантелеев. В първоначалния проект не се е предвиждало поставянето на такива ограничители, но те са поискани от Пътна полиция, за да се обособяват ясно трамвайните линии. Това е изискване, което трябва да бъде спазено, за да може общината да пусне трамвая по улицата. Очаква се през следващата седмица ремонтът да бъде проверен от Дирекцията за национален строителен контрол и трамваите да бъдат пуснати до празниците.", "date": "2018.12.14", "title": "Общината поставя новите ограничители на ул. \"Граф Игнатиев\", били като в Антверпен"}
{"url": "https://www.dnevnik.bg/sport/2018/12/14/3362279_kaziiski_shte_igrae_v_italiia_sled_razpadaneto_na/", "text": "Българският волейболист Матей Казийски ще продължи кариерата си в италианския \"Калцедония\" (Верона), съобщиха от клуба. Договорът на бившия състезател на националния отбор e до лятото, като той ще бъде в игра в мача срещу \"Латина\" в неделя. \"Това е страхотен подарък за нашите фенове, партньори и всички свързани с клуба. Удар, за който мечтаех, откакто станах президент преди три години и половина. Когато миналата неделя се появи възможността, не се поколебах. Пред мен намерих специален човек, скромен, отдаден, който веднага изрази желанието си да играе за \"Верона\", за което му благодаря. Надявам се да извървим дълъг път заедно, като ще видим какво ще предложи бъдещето\", каза президентът на тима Стефано Магрини. Казийски се завръща в италианското първенство, където дойдоха най-големите му успехи. Българинът игра в \"Тренто\" в три периода (2007 - 2013 г., 2014-15, 2016-17), като спечели по четири пъти шампионата в Италия, Шампионската лига и световното клубно първенство и три пъти Купата на Италия. Преминаването на Казийски в \"Калцедония\" се осъществи, след като  предишният отбор на българина - \"Сточня\" (Шчечин), фалира . Тимът напуснаха още спортният директор Радостин Стойчев и състезателите Николай Пенчев и Аспарух Аспарухов, които продължават кариерата си съответно в \"Онико\" (Варшава) и \"Монтана\". През лятото клубът от Шчечин беше купен от местната корабостроителна компания и заяви амбиции да се бори за челно класиране в шампионата. Впоследствие обаче отборът остана без финансиране, тъй като очакваният основен спонсор реши да подкрепя единствено националния отбор на Полша. \"Сточня\" имаше срок до петък, за да представи оздравителен план пред Полската волейболна лига. Президентът Якуб Макиевич обаче заяви, че клубът спира дейност и прекратява участието си в шампионата. От тима си тръгна още избраният за най-полезен играч на световното първенство - Бартош Курек, който ще играе заедно с Пенчев в \"Онико\". ", "date": "2018.12.14", "title": "Казийски се завърна в Италия след разпадането на \"Сточня\""}
{"url": "https://www.dnevnik.bg/razvlechenie/2018/12/14/3362329_snimka_na_denia_portreti_ot_koledni_kartichki_na/", "text": "Дворецът Кенсингтън публикува официалните семейни портрети на британските престолонаследници Чарлз, Уилям и Хари, които ще бъдат включени в техните коледни картички. Тази снимка на херцога и херцогинята на Кеймбридж - Уилям и Кейт - е нова и е публикувана за първи път по този повод. На нея семейството е с трите си деца сред природата на имението Анмър Хол, което кралица Елизабет им подарява като сватбен подарък. Автор е фотографът Мат Портеос.", "date": "2018.12.14", "title": "Снимка на деня: Портрети от коледните картички на британските престолонаследници"}
{"url": "https://www.dnevnik.bg/sport/2018/12/14/3362346_milan_e_globen_s_12_miliona_evro_za_narushavane_na/", "text": "Седемкратният европейски клубен шампион \"Милан\" получи тежка санкция от УЕФА, като беше глобен с 12 милиона евро за нарушаване на финансовия феърплей. Европейската футболна асоциация обяви наказанието ден след  отпадането на \"росонерите\" в групите на Лига Европа . Решението е взето от Камарата на арбитрите за финансов контрол на клубовете (CFCB), като те не се съобразяват със становището на Спортния арбитражен съд (CAS) от месец юли. \"Милан\" е разследван за нарушаване на финансовия феърплей повече от година. През юни  тимът беше изхвърлен от Европа  за нарушаване на правилата за финансов феърплей. В крайна сметка \"росонерите\"  спечелиха обжалването пред  CAS . До сезон 2021 \"Милан\" няма да може да картотекира повече от 21 футболисти в европейските турнири. Също така клубът получи срок дотогава да подобри финансовото си положение. В противен случай ще бъде изхвърлен от евротурнирите за една година през сезон 2022-2023 или 2023-2024. \"Клубът ще бъде глобен с 12 милиона евро от приходите, които трябва да получи от евротурнирите през настоящия сезон 2018-2019\", добавиха от УЕФА. \"Това решение може да се обжалва пред Спортния арбитражен съд в съответствие с член 34, параграф 2 от процедурните правила, уреждащи правилника за финансов контрол на клубовете членове на УЕФА, както и членове 62 и 63 от Устава на УЕФА\". Според европейската централа загубите на клуба са над 150 милиона евро заради трансферите в последните две години.", "date": "2018.12.14", "title": "\"Милан\" е глобен с 12 милиона евро за нарушаване на финансовия феърплей"}
{"url": "https://www.dnevnik.bg/evropa/2018/12/14/3362378_referendumut_za_brekzit_e_struval_pochti_130_miliona/", "text": "Организирането на референдума за Брекзит през 2016 г. е струвало почти 130 милиона паунда, заяви днес Избирателната комисия на Великобритания в момент, когато някои политици призовават за второ гласуване, предаде \"Ройтерс\". Разходите по референдума, включително наемането на персонал, запознаването на обществеността с допитването до народа, ръководенето на избирателните секции, управляването на гласуването по пощата и преброяването на гласовете, са възлизали на 129.1 милиона паунда, посочи в доклад избирателната комисия. Докладът не включва разходите на активисти за агитационна дейност или разноските за водене на кампания в медиите. Близо 33.6 милиона души - 72.2 процента от избирателите - гласуваха на референдума във Великобритания през юни 2016 г. При него имаше 41 050 избирателни секции, обслужвани от 107 100 души персонал. Над 51 500 служители проверяваха и преброяваха бюлетините. На референдума 52 процента гласуваха за излизане от ЕС, а 48 процента - за оставане. Сегашната парламентарна безизходица  във връзка със споразумението  на министър-председателя Тереза Мей за Брекзит и нарастващата тревога, че Великобритания може да напусне катастрофално ЕС  без сделка , пораждат засилващи се призиви за  втори референдум . Сред водещите поддръжници на идеята за ново гласуване е бившият министър-председател  Тони Блеър, който заяви днес , че Великобритания и ЕС би трябвало да се подготвят за втори референдум, защото парламентът вероятно няма да постигне съгласие по споразумението за Брекзит и ще се наложи обществеността да разреши безизходицата.", "date": "2018.12.14", "title": "Референдумът за Брекзит е струвал почти 130 милиона паунда"}
{"url": "https://www.dnevnik.bg/gradska_sreda/2018/12/14/3362362_s_protest_po_havlii_grajdani_poiskaha/", "text": "Днес Музеят за история на София, който от 3 години е в сградата на бившата Централна минерална баня, е имал необичайни посетители - 20 граждани, облечени с хавлии. Те си платили входа, влезли в музея, разхождали се из залите и скандирали \"Върнете минералната баня на София\", разказаха пред \"Дневник\" служителите на музея, които останали объркани от протеста. Повод за него е намерението на Столичната община да превърне и частите от сградата, които не са ремонтирани, в зали за сценични събития, вместо да възстанови оригиналната им функция на на мъжки и женски басейн. Идеята беше отхвърлена от гражданите, които присъстваха на  общественото обсъждане в началото на декември . От общината обаче все още не са се отказали официално от проекта за създаването на нови зали за събития, като проектът ще струва между 7 и 10 млн. лева, като в тази сума не е включена и цената на необходимата техника.", "date": "2018.12.14", "title": "С протест по хавлии граждани поискаха възстановяването на Централната минерална баня"}
{"url": "https://www.dnevnik.bg/biznes/2018/12/14/3362396_durjavata_puska_obshtestvena_poruchka_za_turski_potok/", "text": "Министърът на енергетиката Теменужка Петкова съобщи в парламента, че на 21 декември ще бъде обявена обществената поръчка за реализацията на проекта за изграждане на нова газова инфраструктура от турско-българската до българско-сръбската граница. В същото време Петкова каза и че в периода от 21 декември 2018 г. до 31 януари догодина се очаква \"Булгартрансгаз\" да стартира третата фаза на пазарния тест по избор на изпълнител. Тази фаза трябва да покаже дали има интерес от инвеститори в проекта, които ще резервират капацитет в газопреносната мрежа. Същата инфраструктура се очаква да бъде използвана и за целите на \"Турски поток\" при осъществяване на проекта. Срокът за кандидатстване в обществената поръчка ще бъде до 31 януари следващата година, но е предвидено сключеният договор да влезе в сила под условие, тъй като пълното финансиране за проекта все още не е осигурено. Друга важна част от актуализираната енергийна стратегия изисква \"Булгартрансгаз\" да предприеме действия до края на 2018 г. за създаване на борса за търговия с природен газ у нас. Петкова съобщи, че дружеството е на финала на този процес. Другата седмица предстои да бъде подписан меморандум за сътрудничество с централния европейски газов хъб - компанията, която оперира на борсите за природен газ в Австрия и Чехия. В стратегията се предвижда също \"Булгартрансгаз\" да придобие дял в компанията, която ще реализира проекта за LNG терминал в Александруполис. Водят се преговори с \"Газтрейд\" българският газов оператор да придобие 20 на сто от капитала на компанията, която ще оперира с този проект, обясни министърът на енергетиката. За предоговарянето на договора за доставка на газ между \"Булгартрансгаз\" и руската компания \"Газпромекспорт\" Петкова увери, че се правят анализи и към това ще се пристъпи само в случай че третата фаза на пазарния тест е успешна и руската компания резервира капацитет, който би ни дал сигурност и би довел до финансови ползи за страната ни.", "date": "2018.12.14", "title": "Държавата пуска обществена поръчка за \"Турски поток\", без да е ясно дали ще го има"}
{"url": "https://www.dnevnik.bg/bulgaria/2018/12/14/3362342_i_shestimata_kandidati_za_petchlennoto_bjuro_po/", "text": "И шестимата номинирани за членове на Националното бюро за контрол на СРС (НБКСРС) получиха одобрението на парламентарната комисия за контрол на службите за сигурност и специалните разузнавателни средства (СРС) и ще бъдат представени в пленарната зала, за да бъдат избрани петима, сред които и председател и заместник-председател. Изслушването им в комисията с председател Димитър Лазаров беше на път да мине кротко и възпитано като в английски клуб с равни порции похвали за всеки от номинираните, ако Славчо Велков (БСП), който е и зам.-председател на комисията, не беше задал два въпроса към кандидатите, които сега са членове на бюрото: дали е вярно изнесеното от председателя на НБКСРС, че  са гласували решение  да уведомят гражданин, че не е бил подслушван незаконно, въпреки че проверката е установила нарушение в прилагането на СРС. И второто питане на Велков: дали е вярно изнесеното от председателя Рашков, че някои от тях са отсъствали стотици дни през мандата си от работа. В настъпилото оживление потъна първият и най-важен въпрос - дали е имало прикриване на нарушение чрез гласуване, в което с три гласа (на Огнян Атанасов - ГЕРБ, Илия Ганев - БСП, и Огнян Стоичков - \"Атака\") срещу един глас (на Рашков) бюрото е излязло с решение, което на практика е прикрило нарушение. А на въпроса за отсъствията Огнян Стоичков каза, че няма система в НБКСРС която да засича кой кога идва на работа, с което оспори справката на Рашков, но не заяви еднозначно, че тя не е вярна. Ако наистина е отсъствал толкова дълго, Рашков трябвало да го предложи за освобождаване, добави Стоичков. Огнян Атанасов каза, че \"това, което изнася Славчо Велков, е лъжа\", а Илия Ганев заяви, че ще си потърси правата \"по съдебен път\", без да уточни срещу кого. Бойко Рашков обясни, че справката е изготвена от администрацията и отразява само документирани факти, нищо друго. Славчо Велков на свой ред заяви по късно пред камерите на телевизиите - че ако справката, която е поискал от Рашков, има лъжа, той ще го даде на съд. Преди размяната на реплики и плашенето със съд Цветан Цветанов репликира Славчо Велков, че с въпросите си руши авторитета на бюрото за контрол на СРС, а и на парламентарната комисия и освен това имало тенденциозност и провокативност в питанията му. Цветанов даже призова номинираните да отговарят само на въпросите на председателя на комисията Димитър Лазаров, а не на \"провокативните въпроси на Велков\", с което съвсем оживи позадрямалите гости на заседанието и вкара в неудобство кандидатите, които трябваше да избират кого да слушат, и накрая намесиха съда. Издигнатият от ДПС Илко Желязков, приближен на депутата от ДПС Делян Пеевски, беше кратък и сдържан в представянето си - той предложи да се създаде регистър на СРС, който да бъде достъпен до заявителите и така да се предотврати повтарянето на искания за прилагане на специални средства в различни съдебни райони за едно и също лице. Идеята се подкрепя от всички кандидати. Цветанов не попита нищо за сигнала срещу него от 2013 г., , който - според твърдения в полицейските среди, е бил подаден тогава от Желязков и се отнасяше за злоупотреба със СРС спрямо 700 души по време, когато вътрешен министър е бил Цветанов. Самият Цветанов днес подкрепи с гласа си номинирания от ДПС Желязков. Одобрените от комисията шестима номинирани, които получиха входна виза за пленарната зала, са досегашните членове на бюрото : Огнян Атанасов (ГЕРБ), Илия Ганев (БСП), Огнян Стоичков (ОП, предложен от Волен Сидеров), Бойко Рашков (издигнат от Славчо Велков, БСП), плюс новите кандидати Илко Желязков (ДПС) и Пламен Колев (партия \"Воля\"), От шестимата са предложени едновременно за член и председател Бойко Рашков и Огнян Стоичков, а за зам.-председател Илко Желязков. Предстои насрочване на избора на новия състав на бюрото за контрол на СРС в пленарната зала.", "date": "2018.12.14", "title": "Парламентарна комисия одобри всички кандидати за бюрото по контрола над подслушванията"}
{"url": "https://www.dnevnik.bg/sport/2018/12/14/3362313_egipet_e_gotv_sus_spasitelen_plan_za_provejdaneto_na/", "text": "Египет може да се окаже спасителният пояс за Купата на африканските нации. Турнирът, който трябва да се проведе през 2019 г., остана без домакин. В края на ноември Камерун загуби правото си да приеме събитието заради голямото изоставане в подготовката. Африканската конфедерация започна да търси варианти за осигуряване на страна, която да организира надпреварата. Миналата седмица египетската федерация отказа. Среща с ръководството на континенталната конфедерация обаче доведе до промяна. \"Подготвяме се да изпратим документи, като очакваме потвърждение от правителството\", каза представителят на ръководството на египетската федерация Ахмед Мегахед, цитиран от Би Би Си. Според него никоя друга страна няма възможностите на Египет толкова бързо да се подготви за турнира, който трябва да се проведе през юни 2019 г. Преди два дни правителството на Мароко отхвърли възможността страната да поиска домакинството.", "date": "2018.12.14", "title": "Египет готви спасителен план за провеждането на Купата на африканските нации"}
{"url": "https://www.dnevnik.bg/zdrave/2018/12/14/3362410_ot_bolnica_lozenec_blagodariha_na_premiera_che_shte_ia/", "text": "\"Ръководството и целият екип на Университетска болница \"Лозенец\", преподавателите, студентите и специализантите изказват благодарност и признателност на министър-председателя Бойко Борисов за решението му да запази университетска болница \"Лозенец\" като Национално многопрофилно лечебно заведение и учебно-клинична база на Софийския университет \"Св. Климент Охридски\". Това се казва в позиция на болницата, изпратена днес до медиите. По-рано днес премиерът Бойко Борисов каза, че  заради неочаквания отпор  правителството ще изтегли намерението си да превърне болница \"Лозенец\" в първата национална педиатрична многопрофилна болница в България. Все пак той не се отказва от намерението болницата да не е към Министерския съвет, а поиска тя да бъде прехвърлена към здравното министерство. От думите на Борисов обаче се разбра, че \"Лозенец\" все пак ще остане многопрофилна, а не само детска. Това ще даде възможност болницата да продължи да бъде база за студентите на Медицинския факултет на Софийския университет, откъдето идваше основният отпор. Местата си ще могат да запазят и лекарите, които не изпълняват педиатрични функции, които по изчисление на здравното министерство са над 300 от общо 500. С прехвърлянето на болницата към здравното министерство все пак ще се даде възможност за промени там. И вчера здравният министър Кирил  Ананиев намекна за лошото финансово състояние на болница \"Лозенец\", за която оповести наскоро,  че е с натрупани 30 млн. лв. дългове и че ще има одит от финансовата инспекция . И даде да се разбере, че скоро това може да е фатално: \"Не че бързаме, но ситуацията в болницата е такава, че после да не стане късно и за Медицинския факултет на Софийския университет, и за работещите там, и за персонала, за студентите, да бъде късно за взимане на решения за тях. Ако ме разбирате, ме разберете. Ако не, после друг ще носи отговорност за това, което се случва\", заяви здравният министър.", "date": "2018.12.14", "title": "От болница \"Лозенец\" благодариха на премиера, че ще я запази като многопрофилна и университетска"}
{"url": "https://www.dnevnik.bg/sport/2018/12/14/3362393_byo_vze_nova_pobeda_v_biatlona_anev_e_22-i_v_sprinta_v/", "text": "Йоханес Тингес Бьо продължи впечатляващото си представяне с трета поредна победа в Световната купа по биатлон. 25-годишният норвежец спечели спринта на 10 км в  австрийския зимен център Хохфилцен . Най-добре от българите се представи Красимир Анев, който завърши 22-и. 31-годишният състезател беше безгрешен в стрелбата, но изостана с 1:15,6 мин. Победата е 25-а в кариерата на Бьо. Норвежецът се очерта като основния конкурент на Мартен Фуркад за титлата след победите в спринта и  преследването в Поклюка  преди седмица. Бьо допусна една грешка при последния си изстрел на прав, но бързото ски бягане му помогна да триумфира в първия старт в Хохфилцен. 25-годишният биатлонист завърши дистанцията с време 24:09,7 мин., като втори остана Фуркад. Носителят на Световната купа в последните седем години не допусна грешки в стрелбата, но изостана с 10,3 сек. на финала. Тройката допълни Бенедикт Дол от Германия, който завърши на 10,8 сек. от победителя. С един от последните стартови номера Димитър Герджиков се представи силно и заслужи място в преследването. Българинът завърши 37-и с изоставане 1:39,4 мин. при една наказателна обиколка. С цели три грешки в двете си стрелби Владимир Илиев остана 47-и (+ 1:54 мин.), но също ще участва в преследването. За него не се класира Антон Сипапов, който завърши 81-и след три наказателни обиколки. В събота от 12.30 ч. предстои преследването при жените, което е съпътствано от надпреварата при мъжете от 15.45 ч.", "date": "2018.12.14", "title": "Бьо взе нова победа в биатлона, Анев е 22-и в спринта в Хохфилцен"}
{"url": "https://www.dnevnik.bg/gradska_sreda/2018/12/14/3362405_koledna_ukrasa_otkrehna_elektricheski_stulbove_v_sofiia/", "text": "Заради включването на коледната украса по столичната улица \"Фритьоф Нансен\" вратичките на някои от електрическите стълбове са открехнати, а от тях излиза захранващ кабел. По тази причина някои от стълбовете по улицата в участъка между булевардите \"Патриарх Евтимий\" и \"Христо Ботев\" са завързани допълнително, но заради кабела остава пролука. За случая сигнализираха софиянци в социалната мрежа \"Фейсбук\". Причината за недоволството е опасението, че пролуките в капаците могат до доведат до инцидент. Потребители напомниха за  случая с фонтана на площад \"Славейков\"  преди 13 години, когато млад мъж загина от токов удар, след като  потопил ръцете си във водата на фонтана на площада, а изолацията на проводниците, захранващи с електричество помпата и осветлението, била изгнила. Проверка на служители на Столичната община е установила само един стърчащ кабел, който обаче не е бил под напрежение. Все пак той ще бъде премахнат, казаха за \"Дневник\" от пресцентъра на общината.", "date": "2018.12.14", "title": "Как се слага коледна украса на електрически стълбове в София"}
{"url": "https://www.dnevnik.bg/politika/2018/12/14/3362460_shveciia_veche_ni_predlaga_10_iztrebitelia_gripen_za/", "text": "Шведското правителство е оптимизирало офертата за Gripen и вече предложението е за 10 изтребителя, а не за 8.\", това съобщи Йоаким Валин, директор \"Експорт и международни отношения\" в държавната Агенция за отбранително имущество на Швеция (FMV). Днес изтече срокът, в който трите държави, достигнали до последната фаза на търга за нови самолети, трябваше да отговорят на зададените въпроси от Министерството на отбраната и така да подобрят офертите си. Италия предлага употребявани \"Еврофайтър Тайфун\" – Транш 1, Швеция и \"Сааб\" нови \"Грипен\" C/D, а САЩ последната версия на F-16 (блок 70). \"Оптимизираната оферта покрива всички задължителни изисквания на България, тя е в рамките на зададения бюджет и първите изтребители ще бъдат доставени до 24 месеца след подписването на договора\", съобщи Йоаким Валин.", "date": "2018.12.14", "title": "Швеция вече предлага на България 10 изтребителя \"Грипен\" за 1.8 млрд. лв."}
{"url": "https://www.dnevnik.bg/bulgaria/2018/12/14/3362463_video_remont_na_remonta_ili_kak_beshe_razhubavena_edna/", "text": "Току-що поставената тротоарна настилка по част от ул. \"Драгоман\" в центъра на Варна ще бъде изцяло пренаредена от изпълнителя - \"Инфра експерт\" АД за негова сметка. Това гласи отговор на общинската администрация, получен след като \"Дневник\" изпрати до пресцентъра й сигнал, придружен със снимки на некачествено изпълнени строителни работи. От общината информираха също, че ремонтът на улицата все още не е приет и за него не е извършено плащане. От там обаче не можаха да отговорят на въпроса какъв е неговият размер, тъй като стойността на отсечката била част от обща документация за извършените улични ремонти на територията на централното варненско кметство \"Одесос\". \"Направен е оглед, установени са пропуски и некачествено изпълнение в различни участъци, които фирмата трябва да отстрани за своя сметка, пише в отговора на общинската администрация във Варна. Ул. \"Драгоман\" е в старата градска част на Варна и преминава през район, в който се намиратнякои от най-ценните и по чудо оцелели архитектурни и културни паметници в града.  Драматично ниското качество на ремонта й обаче не е прецедент . Повечето от пешеходните зони, ремонтирани само преди 3-4 години, вече имат нужда от сериозен нов ремонт. Причината е в използването на некачествени материали, ниската квалификация на работната ръка, наемана от изпърнителите на обществени поръчки и занижения контрол от страна на местната администрация. Вчера читател, подписал се  в коментар към друг текст на \"Дневник\"  с името kamenof сподели следното по повод ремонта на ул. \"Драгоман\": \"Не може да си представите какво оставят след себе си изпълнителите. В най-големите дъждове полагаха инертните материали под паветата - сега няма един метър равна площ, всичко е на падини, няма един прав ред павета, все едно съм дал на 5 годишно дете да ги подрежда. Питам бачкаторите чичото в багерчето дали му харесва и дали така би си наредил плочките в тях - мънка ми че трябвало комисия от общината да приеме обекта, пък техните шефове им казали да ги правят както могат. Не знам дали има смисъл да пиша на общината\". Дружеството \"Инфра експерт\" е регистрирано в София с широк предмет на дейност, обхващащ на практика всички дейности по строителство и маркировка на пътища. То е управлявано от петчленен борд на директорите, в който влизат физически лица участващи в управлението или притежаващи собственост в други дружества, свързани с пътното строителство и търговията с горива. Председатели на борда на директорите на \"Инфра експерт\" са Иван Владимиров и Стефан Радев. Справка в търговския регистър Показва, че компанията е свързана с други две дружества, които са сред \"абонатите\" при изпълнение на обществени поръчки за улични и инфраструктурни ремонти във Варна - \"Обединение АБ Варна\" и \"Хидрострой\". Това се потвърждава и от друга справка - в Централния професионален регистър на строителя. Всички дейности, отразени там показват, че през четирите години след създаването си дружеството е работила само във Варна с едно единствено изключение - реконструкция на ВиК инфраструктура в Бяла. На всички останали обекти компанията е изпълнявала проекти, възложени й от Община Варна или като подизпълнител на \"Хидрострой\". Тя е участвала в реконструкцията на спортни съоръжения, пътни ремонти, пречиствателни станции и др.", "date": "2018.12.14", "title": "Видео: Ремонт на ремонта или как беше \"разхубавена\" една варненска улица"}
{"url": "https://www.dnevnik.bg/politika/2018/12/14/3362461_prezidentut_sezira_konstitucionniia_sud_za_tekstove_ot/", "text": "Президентът Румен Радев е сезирал Конституционния съд за няколко текста от Закона за държавния бюджет за 2019 г., които според него противоречат на Конституцията, съобщи прессекретариатът на държавния глава. Все пак за да не забави действието на бюджетния закон от началото на 2019 г., президентът обнародва Закона, въпреки несъгласието с някои положения в него.  Според президента непостъпването на средства от концесията на летище София във Фонда за гарантиране устойчивост на държавната пенсионна система (наричан още Сребърен фонд - бел. ред.) е конституционно неприемливо. Управляващите предвиждат с парите от концесията да покрият непрекъснато растящите дългове на БДЖ. Правото на пенсионно осигуряване би останало просто една декларация, ако държавата не създава гаранции за неговото упражняване. Неразривната връзка между това право и задълженията на държавата изисква да се отчитат съществуващите реалности, поставящи в риск пенсионната система - неблагоприятното съотношение между работещите и пенсионерите, застаряването на населението, ниските доходи, посочва в мотивите си президентът.  В искането се оспорва и въвеждането на упражненото право на пенсия като несъвместимост със заемане на длъжност за държавен служител. Реализирането на едно конституционно право, което не влияе негативно върху безпристрастното и законосъобразно изпълнение на държавната служба в обществен интерес, не може да направи едно лице негодно да е държавен служител, посочва Радев. Според него приетата уредба създава неравно третиране в зависимост от основанието за пенсиониране и засяга придобити права, в нарушение на принципите за равенство пред закона и правовата държава. Това законодателно решение не позволява да се отчетат потребностите в различните администрации. Създава се опасност за изпълнението на публични функции, за които след задължителните според закона уволнения може да не се намерят професионално подготвени кандидати, посочва президентът.", "date": "2018.12.14", "title": "Президентът сезира Конституционния съд за текстове от Закона за бюджета за 2019 г."}
{"url": "https://www.dnevnik.bg/sport/2018/12/14/3362468_sestri_stoevi_otpadnaha_ot_finalniia_masturs_sled/", "text": "Българските бадминтонистки  Габриела и Стефани Стоеви  допуснаха трета загуба в група \"В\" и отпаднаха от финалния турнир на осемте най-добри за сезона от Световните серии в Гуанджоу с награден фонд 1.5 милиона долара. Те претърпяха поражение от Со Хе Ли и Сън Чан Шин (Република Корея) с 14:21, 21:14, 9:21 за 66 минути. Двубоят започна равностойно, но след 8:8 азиатките постепенно изградиха аванс до 15:10 и след това без особени затруднения стигнаха до успеха в първия гейм. Във втората част също вървеше оспорвано до 10:10, след което сестри Стоеви поведоха с 16:12, а след това те изравниха резултата след серия от пет последователни разигравания. В решаващия трети гейм южнокорейките рано дръпнаха с 10:4 и до края контролираха събитията на полета, за да спечелят. Стефани Стоева и Габриела Стоева завършиха на последното четвърто място в групата при дебюта си в надпреварата на най-добрите през сезона. Световните шампионки Маю Мацумото и Вакана Нагахара (Япония) завършиха на първо място с три победи, а Со Хе Ли и Сън Чан Шин останаха втори с два успеха и едно поражение. Двата дуета продължават на полуфиналите.", "date": "2018.12.14", "title": "Сестри Стоеви отпаднаха от финалния мастърс след трета загуба"}
{"url": "https://www.dnevnik.bg/video/novinite_na_bnt/2018/12/14/3362470_video_drugite_novini/", "text": "Нови банкноти със стария дизайн и допълнителна защита Интензивни проверки в хранителните магазини около празниците Кийра Найтли се окичи с Ордена на Британската империя Пенелопе Крус и Хавиер Бардем във \"Всички знаят\" Том Джоунс ще пее в Античния театър Хайсцайт дума на годината в Германия", "date": "2018.12.14", "title": "Видео: Другите новини"}
{"url": "https://www.dnevnik.bg/sviat/2018/12/14/3362482_feisbuk_suobshti_za_bug_zasegnal_do_68_mln_dushi/", "text": "\"Фейсбук\" е открила бъг, който може да е засегнал до 6.8 милиона души, които са използвали данните си за влизане в социалната мрежа, за да дадат разрешение на приложения на трети страни да получат достъп до снимки, предаде агенция \"Ройтерс\". Компанията каза, че е решила проблема, но той може да е засегнал до 1500 приложения на 876 разработчика. Приложения на трети страни може да са получили достъп в продължение на 12 дни от 13 до 25 септември до по-широк набор от снимки от обикновеното. Този бъг е поредният от серия проблеми с неприкосновеността на личните данни, който технологичният гигант разкри тази година, включително скандала с \"Кеймбридж аналитика\" през април и пробива в защитата на личните данни на близо 30 милиона акаунта през октомври.  След новите разкрития цената на акциите на \"Фейсбук\" спадна с 1.3 процента на 143.07 долара/", "date": "2018.12.14", "title": "\"Фейсбук\" съобщи за бъг, засегнал до 6.8 млн. души"}
{"url": "https://www.dnevnik.bg/biznes/2018/12/14/3362488_zagubite_na_voda_rastat_usporedno_s_povishenieto_na/", "text": "Над 60 процента загуби на вода по мрежата на ВиК дружествата са отчетени през 2017 г. Това съобщи директорът на дирекция \"Водоснабдителни и канализационни услуги\" към Комисията за енергийно и водно регулиране (КЕВР) Ивайло Касчиев, който представи на брифинг пред журналисти сравнителния анализ на ВиК сектора за 2017 г. П През изминалата година не само, че не се отчита подобрение по този показател, но той дори повишава загубите през 2016 г. През 2017 г. са отчетени 61.24 процента загуба на вода по мрежата, докато година по-рано те са били 60.76 процента, съобщава БТА. Сред мерките, които ВиК дружества трябва да направят, за да намаляват загубите на вода, е мрежата да бъде зонирана, смята Касчиев. Т.е. мрежата трябва да бъде разделена на обособени зони на входа, на които да има постоянно измерване. По този начин операторът ще може да следи отделните части на мрежата и ще може да определи местата, които са с по-големи загуби, за да планира мерки за тяхното отстраняване, обясни той. За 2017 г. едва 15 процента от тези зони, които трябва да бъдат изградени в България, са факт. Това показва, че ВиК операторите нямат надеждни данни за входа на водоснабдителната система. Освен това малко над половината от всички водомери, които са монтирани на сгради и водопроводни отклонения, са в техническа и метрологична годност. Само 8.5 процента от водомерите през 2017 г. са преминали техническа проверка, въпреки че 1/5 годишно от тях трябва да бъдат задължително проверени, показа анализът на КЕВР. Другият важен проблем е ниският дял на мрежата, която е рехабилитирана. Едва 0.5 процента от водопроводната мрежа през изминалата година е била ремонтирана и реконструирана, въпреки че 1.25 процента годишно е трябвало да бъдат ремонтирани, изтъкна директорът на дирекция ВиК услуги към КЕВР. Сериозен проблем от КЕВР отчитат и във високата неефективност на персонала. Повечето от ВиК дружествата са държавни, като според регулатора, те имат прекалено много служители. През 2017 г. са отчетени 85 аварии на 100 км. във водопроводите и над 200 аварии на 100 км. в канализацията, посочи Касчиев. Общо 193 млн. лева са инвестирани във ВиК сектора през 2017 г. Това показа информацията, която от КЕВР са изискали от всички институции, които осигуряват инвестиции на ВиК системи и съоръжения в България. Според одобрената от Министерския съвет стратегия за развитието на водния сектор от 2014 до 2023 г. трябва да бъдат инвестирани 12 млрд. лева, припомни Касчиев.", "date": "2018.12.14", "title": "Загубите на вода растат успоредно с повишението на цените, сочи анализ"}
{"url": "https://www.dnevnik.bg/sviat/2018/12/14/3362490_vlakut_ot_skopie_za_sofiia_shte_trugne_prez_2027_g/", "text": "Влакът от Скопие за София ще тръгне през 2027 г. Жп линията от Скопие до българската граница трябва да се построи до 2025 г., а за цялостното жп свързване ще трябва да почакаме още две години, когато се очаква да бъде изградена линията от София до българо-македонската граница, съобщи македонската телевизия \"Алсат М\". Министерството на финансите в Скопие подписа днес договора за грант от 68.6 млн. евро, отпуснат чрез Инвестиционната програма за Западните Балкани, договорена миналото лято на срещата на високо равнище в Триест. С тези средства се финансира втората фаза от изграждането на жп линията от Беляковце до Крива паланка, която е част от коридор номер 8, дълга е 34 км и струва общо 145 милиона евро. За тази отсечка бе обявен търг и се очаква изграждането да започне догодина. \"През тези няколко години, тъй като това е стратегически проект за коридор номер 8, ние от наша страна ще бъдем максимално посветени, надявам се да няма проблем и от страна на България\", каза министърът на транспорта и съобщенията Горан Сугарески. /БТА", "date": "2018.12.14", "title": "Влакът от Скопие за София ще тръгне през 2027 г., твърди македонска телевизия"}
