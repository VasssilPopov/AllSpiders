{"url": "https://www.dnevnik.bg/sport/2018/08/08/3293733_real_obiavi_transfera_na_kurtoa_kovachich_premina_v/", "text": "Реал\" (Мадрид) привлече вратаря на \"Челси\" Тибо Куртоа, обявиха двата клуба чрез официалните си сайтове. 26-годишният белгиец ще подпише договор до лятото на 2024 г., а представянето му на \"Сантяго Бернабеу\" ще е в четвъртък от 14.00 ч. Трансферната сума не беше обявена, но според медиите в Испания е 35 милиона евро. Като част от сделката полузащитникът на \"Реал\" Матео Ковачич ще играе в \"Челси\" под наем до края на сезона. Сините вече намериха заместник на Куртоа, чийто договор изтичаше догодина. По-рано днес  лондонският клуб активира клаузата за откупуване  на вратаря на \"Атлетик\" (Билбао) Кепа Арисабалага, която е на стойност 80 милиона евро. Арисабалага ще се превърне в най-скъп вратар в историята на футбола. 23-годишният испанец ще подобри рекорда на бразилеца Алисон Бекер, който по-рано това лято премина от \"Рома\" в \"Ливърпул\" срещу 72.5 милиона евро. Куртоа изигра 154 мача за \"дюшекчиите\", като беше с основна заслуга за спечелването на четири трофея, включително титлата в Примера дивисион. Той грабна два пъти и наградата \"Самора\" за най-добър вратар в испанското първенство - през 2013 и 2014 г. Преди четири години Куртоа се завърна в \"Челси\", който го купи от \"Генк\" за 9 милиона паунда през 2011 г. Белгиецът записа 154 мача с екипа на лондончани, като два пъти спечели титлата във Висшата лига, а през 2017 г. беше удостоен с приза за вратар на сезона в Англия. Куртоа се представи много силно на световното първенство в Русия. Той помогна на Белгия да стигне до историческо трето място и беше избран за най-добър вратар в турнира.", "date": "2018.08.08", "title": "\"Реал\" обяви трансфера на Куртоа, Ковачич премина в \"Челси\" под наем"}
{"url": "https://www.dnevnik.bg/bulgaria/2018/08/08/3293627_regionalniiat_ministur_e_razreshil_stroitelstvoto/", "text": "Министърът на регионалното развитие и благоустройството Николай Нанков е нарушил закона, като е разрешил строителството върху морския плаж във варненския кв. \"Аспарухово\", където трябва да бъде изградено ново рибарско пристанище. Това се разбира от съдържанието на сигнал, изпратен до Нанков от Камарата на геодезистите в България. Според текста на сигнала министърът на регионалното развитие е подписал заповед, с която е дал траен градоустройствен статут на плажа, който според конституцията е изключителна държавна собственост. Така като определените за това параметри са плътност от 80%, само 2% минимална озеленена площ и височина на сградите 25 м. Справка в Специализираната кадастрална карта на обектите, регулирани със Закона за устройство на черноморското крайбрежие, действително показва, че теренът, на който Нанков е разрешил строителството на 25-метрови сгради, е отбелязан като \"морски плаж\". Така той е отразен и в Кадастрално-административната информационна система на Агенцията по геодезия, картография и кадастър. С тези аргументи от Камарата на геодезистите припомнят, че според конституцията, чиито текстове имат непосредствено действие, крайбрежната плажна ивица е изключителна държавна собственост, а Законът за Черноморското крайбрежие гарантира невъзможността за промяната на собствеността им от изключителна държавна собственост в частна и Въпреки това със заповедта си, издадена на 29 юни м.г., Николай Нанков е дал градоустройствен статут на имота в кв. \"Аспарухово\", който представлява \"морски плаж\" без да посочва нормативно основание. Вероятната причина за това е, че в нормативната уредба на страната не съществува основание за застрояване на морски плажове. Въз основа на заповедта, подписана от регионалния министър, община Варна е издала на 30 август м.г. и разрешение за строителство на морския плаж. В сигнала, изпратен до Нанков, е обърнато внимание и на факта, че тъй като на 1 септември м.г. е взел подвеждащо решение. С него на община Варна е дадено разрешение за \"строеж върху имот, представляващ част от морското дъно в границите на вътрешните морски води на Република България в Черно море\". В същото време в решението са цитирани и имоти, които се намират на сушата и по-голямата част от площта им е заета от морския плаж. Друга любопитна подробност от текста на правителственото решение е, че имотът \"част от морското дъно\", посочен в него, не съществува нито в кадастралната карта, нито в кадастралните регистри. В сигнала до регионалния министър са посочени и още няколко нарушения на действащото в момента законодателство, извършени с издаването на документи за строителство върху плажната ивица край Варна. Така например урегулирането на имотите, предвидени за строителството на рибарското пристанище, е извършено по реда на Закона за устройство на територията. Това обаче е недопустимо за имоти, които са собственост на държавата или общината. От друга страна, законът разрешава строителството на пристанища и пристанищни съоръжения само \" \"Освен това подробният устройствен план на имота е изработен върху грешна кадастрална карта, което е видимо с просто око при съпоставяне на границите му с тези на бреговата линия, пише още в сигнала до министър Нанков. Това прави одобрения план грешен, а при констатиране на такава грешка той се изработва отново, след като се отстрани грешката в кадастъра\". В края на сигнала си от Камарата на геодезистите в България изразяват съмнението си, че урегулираният за застрояване имот на територията на морския плаж в кв. \"Аспарухово\" всъщност е както това се случи вече веднъж с \"Алея Първа\" във Варна. В самия край на управлението на тройната коалиция през 2009 г. тогавашният областен управител на Варна Христо Контров (ДПС) продаде без търг 122 дка крайбрежен терен на цена около 50 евро за кв.м на свързания с групата около \"Химимпорт\" \"Холдинг Варна\". Сделката бе извършена по настояване на тогавашния шеф на агенцията за инвестиции Стоян Сталев с мотива, че през 2007 г. холдингът е получил за проекта си \"Алея Първа\" на стойност 73 млн. лв. сертификат за инвеститор първи клас. За да стане възможна сделката обаче, крайбрежните терени тихомълком и без санкция на Министерския съвет са били трансформирани от изключителна частна държавна собственост в частна, която за разлика от първата може да бъде продавана. Сега случаят с плажа, на който трябва да бъде построено рибарско пристанище, удивително напомня сюжета от 2009 г. В Кадастрално-административната информационна система изключителната държавна собственост на плажа неизвестно защо е отразена като \"публична\". А съседният имот, включен в границите на новото \"Рибарско пристанище\", е записан в кадастралния регистър на недвижимите имоти като \"частна държавна собственост\". \"При това положение съществува реална опасност двата имота да бъдат обединени в един и няколко години след това да бъдат преобразувани в частна държавна собственост, за да бъдат продадени на частен инвеститор клас А по Закона за насърчаване на инвестициите, дори без търг\", иронизират от Камарата на геодезистите в България.", "date": "2018.08.08", "title": "Регионалният министър е разрешил строителството върху плаж край Варна"}
{"url": "https://www.dnevnik.bg/bulgaria/2018/08/08/3293641_sveshtenici_predlagat_da_se_izgradi_paraklis_na/", "text": "Има идея и предложение да се изгради параклис на Седемте рилски езера. Това са коментирали пред БНР свещеници от Дупница, след като през уикенда се завърнали от похода \"Рилски чудотворец\", който тази година се проведе с благословението на патриарх Неофит. Участниците в похода са достигнали Седемте рилски езера в събота вечерта. Те са получили благословия от белоградчишкия епископ Поликарп, викарий на Софийския митрополия патриарх Неофит. При езерото Бъбрека има идея да се построи параклис, защото оттам минава поклонническият поход. \"Проблемът е дали от Националния парк \"Рила\" ще разрешат строителство, но това не е невъзможно\", казва пред БНР архирейският наместник на Дупница отец Георги Паликарски, който домакинства посещението на дядо Поликарп и минаването на поклонническия поход \"Рилският чудотворец\" през Седемте езера. \"Изграждането на параклис там ще се разисква пред съответните инстанции и нива\", добавя той.", "date": "2018.08.08", "title": "Свещеници предлагат да се изгради параклис на Седемте рилски езера"}
{"url": "https://www.dnevnik.bg/sviat/2018/08/08/3293636_hamas_obiavi_che_pregovorite_s_izrael_sa_v_naprednal/", "text": "Преговорите между \"Хамас\" и Израел, в които посредничат Египет и ООН, са в \"напреднал стадий\", каза високопоставен член на палестинската организация, предаде \"Ройтерс\". Сходен коментар направи и израелският депутат Ави Диктер от комисията за външна политика и отбрана в кнесета: \"Много се надявам, че сме на прага на нов ден, що се отнася до Газа.\" С това той намекна за възможен пробив след четири месеца конфронтация и  сблъсъци по границата  с Газа и размяна на заплахи за война, каквато  за последен път имаше през 2014 г.  \"Можем да кажем, че  действията, водени от ООН и Египет , са в напреднал етап и се надяваме, че от тях може да се получи нещо добро,\" каза вторият човек на \"Хамас\" в Газа Халил ал-Хая пред катарската телевизия \"Ал Джазира\". \"Това, което се иска, е спокойствие по границата между нас и ционисткия враг\", добави той, имайки предвид Израел. Досега израелските власти са отхвърляли идеята за всеобхватно примирие, изреждайки определени обстоятелства и условия. Същевременно само преди няколко дни те обявиха, че ако спокойствието се върне в Газа, ще отворят търговски терминал на границата, спрял работа след пожар, и ще разширят зоната за риболов на анклава. Положението за \"Хамас\" се влоши, след като все още контролираният от нея анклав Газа, блокиран от Египет и  Израел , загуби част от средствата, отпускани от досега от президента на Палестинската автономия Махмуд Абас.  Загинаха  общо 158 палестинци и един израелски войник, убит със снайпер. Предложения и искания Не се съобщават подробности за договореностите, но по-рано арабски издания обявиха, че \"Хамас\" се е съгласила на 5-годишно примирие с Израел, без да даде подробности. Досега не са били съобщавани подробно и предложенията, отправени от ООН и Египет, отвъд това, че те ще донесат сериозно икономическо облекчение на 2-та милиона палестинци в Газа, по-голямата част от които са безработни и нямат достъп до качествени комунални услуги. Според Ал-Хайя са събрани \"стотици милиони долари\" помощ за Газа за електричество, водоснабдяване, здраве и проекти за създаване на работни места в Газа, но те биха \"изисквали стабилност\". Израел иска от Газа телата на двама израелски войници и двама цивилни, влезли в анклава, срещу сделка за примирие. \"Хамас\" пък настоява Израел да освободи палестински затворници. Тази седмица премиерът Бенямин Нетаняху отмени пътуване до Колумбия, за да следи преговорите. Очаква се в четвъртък да свика екипа си по сигурността, за да обсъди хода на преговорите.", "date": "2018.08.08", "title": "\"Хамас\" обяви, че преговорите с Израел са в напреднал етап"}
{"url": "https://www.dnevnik.bg/photos/2018/08/08/3293594_snimka_na_denia_burgas_sled_dujd/", "text": "След половин час порой центърът на Бургас изглежда така.", "date": "2018.08.08", "title": "Снимка на деня: Бургас след дъжд"}
{"url": "https://www.dnevnik.bg/bulgaria/2018/08/08/3293646_prokuraturata_shte_povdigne_obvinenie_na_bencho_benchev/", "text": "Апелативната прокуратура в Бургас е призовала Бенчо Бенчев, за да му повдигне обвинение във връзка с издирването и ареста на Димитър Желязков, известен като Митьо Очите, съобщава обвинението. Бенчев бе арестуван в Турция заедно с издирвания от Интерпол Желязков, а по-късно бе освободен. В интервюта той твърди, че случайно се видели с Желязков в Гърция, при което поел ангажимент да го превози до Истанбул, защото бил болен и имал нужда от лечение. По данни на МВР Желязков е влязъл в Турция от Гърция в автомобил на Бенчев. Под надзора на Районната прокуратура в Бургас се провежда разследване по досъдебно производство за това, че в периода 2-5 август в Истанбул е помагал на извършител на престъпление, като по този начин е можело да се осуети наказателното му преследване. Посочва се, че за такива действия Наказателният кодекс предвижда затвор до 5 г. Разследването на делото се провежда от следователи при Окръжен следствен отдел при Окръжна прокуратура - Бургас, под надзора на екип от прокурори при Районна прокуратура - Бургас. По случая се провеждат разпити на множество свидетели, включително и такива пред съдия, изготвени са международни следствени поръчки, с които са изискани официални документи от Турция и Гърция, изискани са справки от граничните пунктове и др.", "date": "2018.08.08", "title": "Прокуратурата ще повдигне обвинение на Бенчо Бенчев"}
{"url": "https://www.dnevnik.bg/bulgaria/2018/08/08/3293667_piian_i_drogiran_shofyor_e_blusnal_momicheta_na/", "text": "От 1 до 6 години затвор може да получи шофьор, блъснал шест момичета в Китен. По случая са назначени съдебно-медицинска, автотехническа и химико-биологична експертиза, извършва се повторен оглед на местопроизшествието, провеждат се разпити на свидетели и други процесуални действия. 31-годишен шофьор е блъснал момичетата вчера, след като е загубил контрол над автомобила си, когато е правил десен завой, съобщи БНР. Причината е, че се е движел с превишена скорост. В кръвта му е отчетено 0.92 промила алкохол и положителна проба за амфетамини. Той е излязъл от пътя, блъснал е пешеходците и се е преобърнал по таван. Четири от момичетата са пострадали, а другите две са прегледани и изписани за домашно лечение. ", "date": "2018.08.08", "title": "Пиян и дрогиран шофьор е блъснал момичета на тротоар в Китен"}
{"url": "https://www.dnevnik.bg/biznes/2018/08/08/3293661_bulgariia_se_izkachi_s_22_mesta_v_indeksa_na_pravoto/", "text": "България се изкачи с 22 позиции в международния индекс \"Право на собственост\", разработван от Алианс \"Право на собственост\", чийто партньор в България е Институтът за пазарна икономика (ИПИ). Индексът оценява защитата на правото на собственост по света, а в изданието за 2018 г. попаднаха 125 държави, в които живее 93% от населението на света и които произвеждат 98% от световния брутен вътрешен продукт. Страните са оценявани в три области - правна и политическа среда, право на физическа собственост и право на интелектуална собственост. Въпреки отбелязания слаб ръст България все още е далеч от първенците Финландия, Нова Зеландия, Швейцария, Норвегия и Сингапур. Страната получава резултат от 5.4 точки (от 10 възможни) и се нарежда на 63-о място. Спрямо миналата година резултатът нараства с 0.6 т., с което се изпреварват 22 държави. Основната причина за увеличението всъщност е тазгодишното включване на индикатора \"регистрация на собственост\" (в категорията, измерваща защитата на правото на физическа собственост), при който България получава най-високия си резултат. Въпреки слабото покачване в резултата страната запазва изключително незадоволителното си ниво на защитата на правото на собственост, отбелязват икономистите. България е изпреварена от държави като Гана, Тринидад и Тобаго, Оман и Ботсвана. Румъния също е пред България, като заема 54-о място. Индексът \"Право на собственост\" още веднъж показва изключително притеснителните проблеми в правната среда в България, както и липсата на значително подобрение. Това води до по-малки доходи, повече корупция, по-високо неравенство, по-ниска предприемаческа активност и по-слаба защита на индивидуалната и икономическата свобода. Резултатите на страната продължават да са най-ниски в областта на правната и политическа среда, доказвайки за пореден път, че в България липсват независимост на съдебната власт, върховенство на закона, политическа стабилност и контрол над корупцията, отбелязва ИПИ. В областта на правото на физическа собственост нараства индикаторът за достъп до заеми. Това подобрение обаче следва възстановяването на кредитната активност, а не е следствие от някакви усилия на управляващите, поясняват авторите на изследването. Именно тук са и новите данни за регистрацията на собственост, при които България получава най-високия си резултат – 9.3 т. Защитата на правото на интелектуална собственост отново показва, че слабата защита на интелектуалната собственост и широкоразпространеното пиратство продължават да са сред големите проблеми в страната. В тази категория е и индикаторът с най-висок ръст, а именно патентната защита, което вероятно отразява промените в Закона за патентите и Закона за марките през 2017 година. Средният резултат на индекса за света леко се повишава до 5.7 т. Най-добре защитено е правото на собственост във Финландия с 8.7 т., следвана от Нова Зеландия, Швейцария, Норвегия и Сингапур. Докладът измерва и как защитата на правото на собственост влияе върху благосъстоянието. Първите 20% от включените държави имат 20 пъти по-висок доход на човек от населението (в паритет на покупателната способност) в сравнение със страните на дъното. В групата страни, в която се намира България, разликата с водещите държави е 8 пъти.", "date": "2018.08.08", "title": "България се изкачи с 22 места в индекса на правото на собственост, но остава зад Оман и Ботсвана"}
{"url": "https://www.dnevnik.bg/sport/2018/08/08/3293639_el_maestro_kopenhagen_e_favorit_na_hartiia_no/", "text": "Старши треньорът на ЦСКА Нестор Ел Маестро обяви \"Копенхаген\" за фаворит преди сблъсъка между двата отбора от третия квалификационен кръг на Лига Европа. Първата среща е в четвъртък от 20.45 часа на стадион \"Българска армия\". Ел Маестро изтъкна опита, класата и бюджета като предимство на датския отбор. Сърбинът обаче остава уверен в шансовете на българския тим да продължи в следващата фаза. \"Изиграхме няколко добри мача. За пръв път този сезон обаче ще се изправим срещу отбор, който индивидуално ни превъзхожда, така че ще бъде малко по-различно\", заяви Ел Маестро на пресконференцията преди двубоя. \"Утре, когато мачът започне, никой няма да мисли за това кой е фаворит и кой е аутсайдер. И двата отбора ще опитат да спечелят. На хартия, ако погледнем резултатите в последните десетина години, опита, бюджетите, похарчените средства, треньорите дори, със сигурност те са доста по-силни от нас. Но като наблюдавах играта им и познавайки моя отбор, личното ми мнение е, че шансовете са 50:50. С много добро представяне можем да постигнем нещо\", допълни той. По думите му това ще е най-важният мач от началото на сезона както за ЦСКА, така и за \"Копенхаген\". \"Те са много силен отбор, имат много добри играчи, скъпи играчи. Добре организирани са и имат опит на това ниво, разполагат с опитен треньор. За нас ще е истинско предизвикателство дали можем да играем срещу толкова сериозен и организиран отбор на това ниво.\" Според сръбския специалист едно от големите предимства на \"Копенхаген\" е, че се състезават в доста по-силно първенство и всяка седмица играят сериозни мачове. \"За нас е предизвикателство да променим нагласата си от мачове с \"Дунав\" и \"Витоша\", с уважение към тези отбори, към мач като предстоящия. Това е голям минус за всички български отбори.\" \"Както казах, на хартия са по-големият отбор. От много години те играят всеки сезон в групите на Шампионската лига или Лига Европа. За тях това е нещо естествено. При нас повечето играчи не са играли такива мачове изобщо или не им се е случвало от години. Но аз вярвам в моя отбор. Утре със сигурност няма да е лесно за \"Копенхаген\", каза още Ел Маестро. Според него ЦСКА не отстъпва значително на датския си опонент във физическо отношение. \"Нашият отбор става все по-добре физически, което е много важно за мен. Както и \"Копенхаген\", ние играем интензивен и динамичен футбол. Много е важно да бъдем на едно ниво с тях в този аспект и да не им позволим да доминират физически.\" От клуба съобщиха, че към момента вече са продадени над 15 хиляди билета за мача с \"Копенхаген\".", "date": "2018.08.08", "title": "Ел Маестро: \"Копенхаген\" е фаворит на хартия, но шансовете се равни"}
{"url": "https://www.dnevnik.bg/video/novinite_na_bnt/2018/08/08/3293669_video_drugite_novini/", "text": "Свободно използване на писмени произведения от незрящи лица", "date": "2018.08.08", "title": "Видео: Другите новини"}
{"url": "https://www.dnevnik.bg/photos/2018/08/08/3293380_fotogaleriia_shveicarskata_voenna_aviaciia_v_pomosht/", "text": "В швейцарските Алпи хеликоптери \"Супер Пума\" на военната авиация доставят вода с пластмасови контейнери за кравите поради продължаващата суша.", "date": "2018.08.08", "title": "Фотогалерия: Швейцарската военна авиация в помощ на кравите"}
{"url": "https://www.dnevnik.bg/sviat/2018/08/08/3293664_11_strani_prizovaha_rusiia_da_prekrati_okupaciiata_v/", "text": "Потвърждаваме още веднъж пълната си подкрепа за суверенитета и териториалната цялост на Грузия в международно признатите ѝ граници. Десет години след руската военна инвазия в Грузия ние оставаме дълбоко загрижени от продължаващата окупация на грузински територии и изтъкваме необходимостта от мирно уреждане на конфликта на основата на пълно зачитане Хартата на ООН, Заключителния акт от Хелзинки [на Организацията за сигурност и сътрудничество в Европа] и фундаменталните норми и принципи на международното право.\" Това се казва в  специално изявление  на 11 държави по повод днешната годишнина от избухването на т.нар. Петдневна война между Русия и кавказката република на 8 август 1998 г. Тя завърши с окончателена загуба на контрол от Тбилиси върху почти 20% от територията на страната, но и с признаването на опиталите да се отделят в началото на 90-те години на ХХ век Южна Осетия и Абхазия единствено от Москва и шепа малки държави и непризнати формирования като т.нар. Луганска народна република в Източна Украйна. Под изявлението са се подписали членовете на неформалната група \"Приятели на Грузия\" в ОССЕ. Това са САЩ, Великобритания, Канада, Швеция, Полша, Румъния, Чехия, Литва, Латвия, Естония и Украйна. Външните министерства и посолствата на всяка от тези държави разпространи текста на своя интернет сайт. \"Настояваме Руската федерация да отмени признаването на т.нар. независимост на грузинските райони Абхазия и Южна Осетия. За изминалите десет години Грузия постигна напредък в засилване на демокрацията и доброто управление, на европейската и евроатлантическата интеграция и икономическо развитие. Разочароващо е, че жителите на Абхазия и Южна Осетия не могат да се възползват от тези ползи\", се казва още в текста. Според подписалите го мирното уреждане на руско-грузинския конфликт ще има преобразуващ ефект не само за Грузия, но и за целия район. \"Призоваваме Руската федерация изцяло да приложи Споразумението за прекратяване на огъня, постигнато с посредничеството на ЕС на 12 август 2008 г., т.е. да изтегли военните си сили от окупираните територии на Грузия.\" В декларацията се осъждат договорите за съюзяване и интеграция между Москва и двата сепаратистки района, които са оценени като \"ясно нарушаване на принципите на международното право от Руската федерация и директно противоречащи на поетите от нея ангажименти като член на ОССЕ.\" Следва изреждане на критики към провеждането на военни учения в двете територии, разполагането на руски части, грубото нарушаване на правото на свободно придвижване, жителство и имущество, както и ограниченията за обучение на майчин език, издигането на изкуствени прегради и фортифициране на разделителната линия, поставянето на бодлива тел и закриването на т.нар. пропускателни пунктове. В текста се изразява дълбока загриженост от масовото разрушаване на къщи на прогонени от войната грузинци, което е илюстрация за целенасочената политика за пълно заличаване на следите от грузинско население и културно наследство в окупираните райони.", "date": "2018.08.08", "title": "Страни от ОССЕ призоваха Русия да прекрати окупацията в Грузия"}
{"url": "https://www.dnevnik.bg/sport/2018/08/08/3293684_dnk_test_na_pochinaliia_sjuleimanoglu_pokaza_che_ima/", "text": "Японката Секаи Мори е дъщеря на легендарния щангист Наим Сюлейманоглу, който почина през ноември 2017 г. Това е показал генетичният тест, който беше направен след eксхумацията на тялото на трикратния олимпийски шампион. Според ДНК анализа вероятността той да е баща на японката е 99.9%, съобщи турската телевизия НТВ. Тялото на Сюлейманоглу беше ексхумирано на 4 юли. Две от неговите дъщери упорито се противопоставяха на процедурата, но турският съд я разреши. След доказването на бащинството живеещата в Япония Мори ще може да претендира за част от наследството на бившия щангист, отбеляза още НТВ. Сюлейманоглу почина на 18 ноември , след като изкара около два месеца в критично състояние. Той претърпя чернодробна трансплантация в началото на октомври. На 11 ноември обаче отново беше опериран по спешност заради мозъчен кръвоизлив и седмица по-късно издъхна. Той беше погребан на 19 декември в Истанбул като национален герой. Сюлейманоглу остава в историята като един от най-великите щангисти. Той е роден на 23 януари 1967 г. в българското село Птичар, Момчилградско, в семейството на български турци. Щангистът печели три поредни олимпийски титли - две в категория до 60 килограма (Сеул '88 и Барселона '92) и една в категория до 65 килограма (Атланта '96). Той има още редица впечатляващи постижения, сред които седем световни титли, два златни медала от европейски първенства и 46 поправки на световни рекорди.", "date": "2018.08.08", "title": "ДНК тест на починалия Сюлейманоглу показа, че има дъщеря в Япония"}
{"url": "https://www.dnevnik.bg/sviat/2018/08/08/3293668_v_mianma_demokraciiata_oshte_e_dalech_30_g_sled/", "text": "На 8 август 1988 г. Джими поведе хиляди студенти и активисти на шествие, преминало през тогавашната столица на Мианма Янгон и завършило пред кметството, където той се обърна към тълпата. Джими поиска многопартийна система и оттегляне на дошлото с преврата през 1962 г. правителство на военните, управлявало Мианма с желязна ръка и съсипало икономиката й. \"Около 11 ч. вечерта войниците започнаха да стрелят\", спомня си Джими, чийто псевдоним е име на герой от комикс, целящо да обърка тайната военна полиция на Мианма. През следващите няколко дни стотици студенти и протестиращи са застреляни по улиците на Янгон, тогава носещ все още името Рангун, и из цялата страна. Генералите обещаха реформи, но след като активисти превзеха сгради на местната власт, те извършиха брутален военен преврат, при който бяха убити хиляди хора. Те наложиха военна хунта, която управлява през следващите 22 години. Някои активисти създадоха политически партии, други преминаха в нелегалност или отидоха в джунглата, за да водят въоръжена борба срещу новото правителство. Трети прекараха десетилетия зад решетките. На 30-ата годишнина от кървавото въстание един от съмишлениците на Джими, Мин Аун, работи по създаване на нова политическа партия, която да се изправи срещу Националната лига за демокрация (НЛД), основана от  Аун Сан Су Чжи , след като тя стана лидер през 1988 г. \"Подкрепихме НЛД (на изборите) през 2012 и 2015 г., но сега наблюдаваме как демокрацията отслабва\", казва Мин Аун. Той също като Джими е част от противопоставилата се на военния режим група, наречена \"Поколение 88\". \"Гласът ни вече не се чува\", добавя той. Под ръководството на Су Чжи НЛД спечели през 2015 г. убедителна победа на първите демократични избори от десетилетия. В средата на първия ѝ мандат обаче народът на Мианма е недоволен от бавния растеж на икономиката, от колебливия мирен процес за прекратяване на гражданската война и от неспособността за поставяне под контрол на все тъй могъщите военни и постигане на пълна демокрация. \"Погрешно е скорошните събития в Мианма да се описват като \"демократизация\", заяви експертът по Мианма Бъртил Линтнър. \"Хората се радват на някои свободи, които бяха немислими преди 2011 г., но реалната власт продължава да е в ръцете на военните\", казва той. Трудно предизвикателство се оказа предизборното  обещание на Су Чжи  да промени конституцията на Мианма от 2008 г., по силата на която военните контролират три силови министерства и разполагат с достатъчно места в парламента, за да наложат вето на конституционните промени.  Тя не успя да промени положението нито чрез парламента, нито чрез неофициалните срещи с генералите. \"Живеем в хибриден режим, в който властта е поделена между демократичното правителство и военните\", казва участвалият в протестното движение на студентите през 1988 г. Бо Чжи, сега съпредседател на Асоциацията за подпомагане на политическите затворници. Организацията оказва помощ на около 5000 политически затворници, намиращи се зад решетките от 1988 г. Военните в Мианма разполагат не само с политическа власт, но контролират и някои от най-големите компании и природни ресурси на страната. Те продължават  да воюват срещу етническите малцинства  и така осуетяват опитите на Су Чжи да осъществи предизборното си обещание за мир. Генералите продължават да действат безнаказано. \"Операциите им по прочистване\" в щата Ракхайн през 2017 г. отнеха живота на най-малко 7000 рохинджи, а други 700 хил.  бяха принудени да избягат в Бангладеш . Тези действия бяха определени от ООН като етническо прочистване. \"Гражданската война продължава, изтезанията са широко разпространени, а човешките права се нарушават масово. Извървяхме дълъг път, но имаме още много да вървим, а правителството има още много да направи\", казва Бо Чжи. Новата партия на Мин Аун ще се нарича Народна партия и ще работи заедно с различните етноси и с други партии за промени в конституцията от 2008 г., заяви той. \"Някои части на конституцията могат да бъдат изменени в парламента и без мнозинство от 75 процента. Ще работим за промяна заедно с различните етноси и с останалите ни съюзници извън парламента\", казва Мин Аун. Военните принудиха Су Чжи да балансира между либерализацията и опазването на стабилността, твърди Мин Цзау О, който от 1988 г. е член на студентска въоръжена групировка в Източна Мианма, а впоследствие преговаря за мир с правителството. \"Су Чжи бе икона за движението и тя го запази живо\", каза той. Бившият политически затворник и експерт по Мианма Кин Цзау Уин заяви, че както НЛД, така и Народната партия, наричана от него \"партия недоносче с малки перспективи\", са пренебрегнали младите хора, които могат да осъществят истинска промяна. \"Остарелите организации и методи вече не работят. Мианма трябва да заложи на истинското новаторство, но това няма да се случи скоро\", заяви той пред ДПА. ", "date": "2018.08.08", "title": "В Мианма демокрацията още е далеч 30 г. след въстанието, довело хунтата на власт"}
{"url": "https://www.dnevnik.bg/sviat/2018/08/08/3293688_iandeks_pridobi_edna_ot_kompaniite_za_dostavka_na/", "text": "Компанията за споделено пътуване на руския конгломерат \"Яндекс\" купи една от двете стартъп компании, които доставят гориво до резервоара в четири големи града. \"Топливо в бак\", която работеше с малко частни клиенти, но предимно с действащите в Русия услуги за споделено пътуване, ще помогне на \"Яндекс.Драйв\" по-лесно да зарежда разрастващия си автопарк. След като стане част от групата на \"Яндекс\", най-големия интернет холдинг в Русия, тя обаче ще трябва да спре работа с частни и корпоративни клиенти. Това ще остави Pump  като единствената подобна услуга в Русия . В последните години \"Яндекс\", която започна като разработчика на най-голямата руска търсачка,  търси начини  да конкурира  американски гиганти като \"Амазон\"  и услуги като \"Юбер\".", "date": "2018.08.08", "title": "\"Яндекс\" придоби една от компаниите за доставка на гориво в Русия"}
{"url": "https://www.dnevnik.bg/evropa/2018/08/08/3292800_liatnoto_chasovo_vreme_ili_za_vsichki_ili_za_nikogo/", "text": "Онлайн запитването на Европейската комисия (можете да гласувате  тук )   започна на 4 юли  и ще продължи до 16 август. Какво предстои след края на гласуването? Еврокомисарят Виолета Булк отговаря на този и други въпроси в интервю за \"Зюддойче цайтунг\". Ето някои от по-интересните моменти, представени от  \"Дойче веле\" . Дали самата тя вече е гласувала? Да, гласувала е, но предпочита да запази отговора си в тайна, защото това си лично нейна работа, отговоря еврокомисарят Виолета Булк. След което пояснява, че запитването е открита консултация на Европейската комисия. Тя кани европейските граждани да споделят какво мислят за лятното часово време: да бъде ли то запазено или да бъде премахнато. Еврокомисарят добавя, че ЕС не \"властва\" над времето. Страните от съюза сами избират в коя часова зона да се намират – така ще остане и занапред. Тя припомня също, че има определени правила за лятното и зимното часово време, които ЕС е приел през 1980-те. Тогава е решено, че страните членки трябва да завъртат стрелките на часовника едновременно. Защото ако го правят всяка когато си поиска, нямаше да има общ пазар. А общият пазар е най-важното постижение на ЕС. Запитването на еврокомисията явно е събудило много голям интерес, защото страницата често не се отваря. Такива неща се случват, когато някоя от консултациите ни се радва на широк обществен интерес, посочва Виолета Булк. ИТ експертите обаче се справяли с проблема. \"През първите три дни от запитването получихме повече от половин милион гласа. Към момента идват по 250 отговора в минута. Всеки глас е важен\", казва евкрокомисарят. И обяснява, че не е поставена възрастова граница за участие в допитването. Въпросите са преведени на всеки от официалните езици в ЕС, но всеки гражданин може да гласува само по веднъж. \"Освен това техническият отдел се старае да спре автоматичното попълване на въпросника от т.нар. ботове. Подобни трикове биха опорочили резултатите\", споделя Виолета Булк пред \"Зюддойче цайтунг\". Дали Европейската комисия може да задължи всички страни от ЕС да премахнат лятното време? - Откритата консултация е част от обща оценка на лятното часово време, припомня еврокомисарят. Нужно е единно решение Тази оценка е необходима заради редица  запитвания от Европейския парламент ,  страните от ЕС  и европейските граждани. \"Комисията има обаче законовото право да задължи всички държави в ЕС да премахнат лятното часово време\", посочва Виолета Булк. Според някои неофициални запитвания в интернет две трети от участниците искат лятното часово време да бъде премахнато. Може ли да се говори за подобна тенденция и при запитването на еврокомисията? Гласуването ще продължи до 16 август, напомня еврокомисарят. За резултатите Европейската комисия ще информира, след като то приключи. \"Едно обаче трябва да е ясно: нуждаем се от общо решение. Или всички страни членки ще завъртат стрелките на часовника напред, или нито една. Иначе ще нарушим баланса на европейския пазар. Бихме навредили както на големите фирми, така и на обикновените граждани. Затова питаме европейците дали искат лятното часово време да се запази или премахне на територията на целия ЕС\", изтъква Виолета Булк. А какво според нея освен единното решение за времето е необходимо, за да функционира Европа? \"Мир – в мислите, в сърцата и в поведението ни. Ако има мир, всичко останало ще последва. Не бива да губим време, а трябва да работим заедно за един съюз, който закриля и подкрепя европейците\", обобщава в интервюто еврокомисарят Виолета Булк.", "date": "2018.08.08", "title": "Лятното часово време: или за всички, или за никого"}
{"url": "https://www.dnevnik.bg/sviat/2018/08/08/3293041_venecuela_e_v_kriza_no_tova_moje_da_pomogne_na_maduro/", "text": "Широко разпространените видеоматериали, изглежда, са уловили едно президентско управление в свободно падане. На един от тях се вижда президентът на Венецуела Николас Мадуро, преследван през 2016 г. от гладна тълпа, която размахва тенджери и тигани. На друг Мадуро отива на площад преди изборния ден през май, за да агитира множеството, но открива, че площадът на практика е празен. Има и кадри от последната седмица: в събота, докато  подиумът на президента се тресе от експлозия , стотици войници развалят строя си и панически бягат. Този образ на уязвимост се появява, когато Венецуела е изправена пред най-тежката икономическа криза в съвременната си история. И все пак Мадуро остана на власт. Мнозина сега се чудят дали той не е укрепил позициите си въпреки бедствията, но може би до известна степен и заради тях. \"Съществува сфера между демокрацията и откровената диктатура, в която икономическите кризи могат всъщност да помогнат на лидера да укрепи властта си\", каза Дейвид Смълд, преподавател по социология, който изучава Венецуела в университета Тюлейн. Наистина Мадуро устоя на опити за бунтове, месеци на  масови улични протести , изолация от съседните държави, заплахи за военно нахлуване на президента Тръмп, спадащи приходи от петрол, разкол в собствената му партия, масово изселване на народа му и избори през май, широко описани като фалшифицирани, които удължиха мандата му до 2025 г. Мадуро положи големи усилия в ухажването на онези, които искаха да го свалят, като военните във Венецуела Те според наблюдатели отдавна са най-могъщата група, която внезапно може да се обърне срещу него. С колапса на икономиката, оставила страната с  недостатъчно храна и лекарства  и напълно обезценена валута, Мадуро предложи на военните изгодни придобивки, които остават в сила. Военните лидери управляват хранителната и петролната индустрия и контролират региона, където се добиват злато, диаманти и рудата колумбит-танталит. Досега уговорката гарантира вярност, казват анализатори, тъй като генералите преценяват, че е по-изгодно да останат свързани със сегашното правителство, вместо да се върнат към демокрацията, където бъдещето им е несигурно. Мадуро все още може да се изправи пред заплахата от улични протести като тези, бушували миналата година в Каракас и други градове в продължение на месеци и взели над 100 жертви след кървавата президентска разправа с тях. В последно време обаче протестите постепенно замират. Митингите, които още се провеждат, сега са по-малко политически и често са свързани с оказване на натиск върху местни представители на властта за възстановяване на услуги като снабдяване с вода и електричество. Миналата седмица  спиране на тока  остави 80 процента от столицата Каракас без електричество за часове, а такъв дефицит става обичаен в други градове. Еберт Гарсия Пласа, бивш генерал, който избяга от страната, след като правителството на Мадуро го обвини в корупция, каза, че службите за сигурност във Венецуела сега потушават протестите веднага щом бъдат планирани, за да предотвратят друг изблик на демонстрации като този през 2017 г. \"Отстраняват тумора в самия му източник\", заяви той и добави, че шпионските служби сега арестуват при всеки знак за \"социални размирици или опит за надигане\". Обстоятелствата напомнят за някои от тираните в Латинска Америка през 20-и век. Има и резки разлики: ако тогава генералите стояха с непроницаеми лица и тъмни слънчеви очила, докато военни части стояха като истукани, при Мадуро кризата е постоянна, както се видя в събота, когато неговите национални гвардейци избягаха при нападението, а той се нуждаеше от прикритие. Именно този вид несигурност изглежда най-удобен на Мадуро, за да я впрегне в своя полза, твърдят мнозина. Димитрис Пантулас, политически анализатор и консултант по управление на рисковете в Каракас, очаква, че предполагаемият опит за убийство ще бъде използван като по-нататъшен претекст за репресии срещу възможни опоненти. По-късно правителството арестува шестима души, които били извършили опита за убийство на Мадуро. \"Страхувам се, че сега всеки луд може да се опита да извърши нещо подобно\", давайки на Мадуро по-нататъшни лостове за влияние, каза Пантулас. Макар че Мадуро може да не пасва точно на образа на военен диктатор, той следва примера, оставен от бившия кубински лидер Фидел Кастро: разчита на емигрирането на недоволни граждани като \"изпускателен вентил\". Периодът на управление на Кастро бе съпроводен от две големи преселения, последвали неговото идване на власт. Първата вълна бе от образовани кубинци от горните и средните слоеве, които се противопоставиха на неговата революция от 1959 г., а втората - от по-бедни кубинци, които бягаха с лодки през 80-те години на миналия век. Венецуела преживя сходни преселения, но те се случиха едновременно. Сега Колумбия дава дом на близо един милион венецуeлци, главно бедни, потърсили убежище там, както и Бразилия, с която Венецуела също граничи. Образовани венецуелци потърсиха убежище в Европа, САЩ, както и в някои южноамерикански държави като Перу и Чили, които привличат специалисти. В резултат демографията се променя, като много от враговете на Мадуро сега са извън страната, а много от онези, които остават, са решили да се примирят с него. \"Остава население, което е доволно от случващото се или е склонно да е по-пасивно\", каза социологът Смълд. Той обаче предупреди, че закрепването на власт чрез последователно възползване от криза не е устойчиво в дългосрочен план. Смълд даде пример с военните, които получиха повишения на заплатите, далеч по-големи от тези за други работещи. Техните увеличения обаче не изпревариха инфлацията: средният генерал, изчислява Смълд, печели месечно около 250 млн. боливара, които се равняват на 70 долара. Други протекционистки мерки, употребявани от правителството на Мадуро - като позволяване на доверени хора да източват активите на държавни компании - са обект на разследване от американски прокурори. Малцина икономисти очакват, че най-новите предложения на Мадуро - които включват премахване на пет нули от националната валута и разрешаване на чуждестранни търговски трансакции - ще възстановят равновесието на венецуелската икономика, чийто главен недъг остава сривът в производството на петрол - проблем, който Мадуро все още не е решил. Засега обаче президентът изглежда доволен, че неговата формула работи. Макар да е протеже на популиста Уго Чавес, сега Мадуро понякога кокетничи със сравнения с лидери, прибягвали до груба сила, за да управляват. \"В света има хора, които ме възприемат като Сталин на Карибския регион\", каза той в радиопредаване в края на миналата година. \"Аз и приличам на него. Вижте ме в профил. Понякога, като се погледна в огледалото, виждам Сталин\". /БТА", "date": "2018.08.08", "title": "Венецуела е в криза, но това може да помогне на Мадуро"}
{"url": "https://www.dnevnik.bg/sviat/2018/08/08/3293205_samo_obrazovanieto_shte_spasi_mali_ot_djihadistite/", "text": "Дженеба Джигиба говори неохотно за нападението на радикални ислямисти срещу нейното училище, което се намира в централната част на Мали. \"Дойдоха с оръжия. Затвориха училището и заплашиха хората\", спомня си 12-годишното момиче. \"След това убиха хора\", допълва Дженеба. След това семейството ѝ избягало в столицата на провинцията, Мопти. Въпреки че около 13 хил. войници от мироопазващите сили на ООН се борят за стабилизиране на бедната западноафриканска страна, борбата за определяне на бъдещето на Мали се води в класните стаи. Ислямисти, свързани с терористичната групировка \"Ал Кайда\", извършват нападения срещу училища в северните и централни части на страната. Те отхвърлят държавното образование и вместо него искат да създадат училища по Коран, където децата да може да бъдат индоктринирани. Според УНИЦЕФ в резултат на нападенията са били затворени около 750 училища. Близо половината от децата в начална училищна възраст - около 1.2 млн. - са спрели да ходят на училище. Опасността е да не бъде загубено едно цяло поколение. УНИЦЕФ предупреждава, че недостатъчният достъп до образование ще доведе до продължаване на спиралата на насилие в Мали. Стотици хиляди момчета и момичета не получават знания и умения за успешно начало в живота. Това означава, че по-нататък много от тях ще имат ниски доходи - а с това ще станат и по-уязвими за вербуване от екстремистите. Увеличава се и вероятността по-нататък те да се опитат да избягат в Европа. Да се инвестира в образование в Мали днес е един от начините да се води борба с причините за такава миграция утре. С настъплението на ислямистите от 2012 г. малийската армия вече на много места не е фактор, с който трябва да се съобразяват. Голямата площ, на която се простира регионът Сахел, терористите. Много хора от Централно Мали избягаха, търсейки убежище в Мопти, където училищата са препълнени до краен предел с ученици. Например 98 третокласници са наблъскани в спомагателна класна стая, построена от УНИЦЕФ в училището \"Мулайе Дембеле\", като на чин стоят по четири деца при температура от 30 градуса на сянка. \"Вече нямаме паралелки с по-малко от 80 ученици\", каза директорът Брулайе Думбия. В спомагателните класни стаи е особено трудно да се преподава, защото нямат необходимите стени и прозорци. Това уж трябваше да бъде само временно решение. Сега обаче кризата се превърна в постоянна ситуация\", заяви Думбия. Когато ислямистите влязат в дадено село, започват да сплашват учителите, за да избягат, каза началникът на районния инспекторат по образованието в Мопти Амаду Дегени. \"След това изгарят учебниците, а често пъти и чиновете\", заяви той. Фундаменталистите атакуват селските училища и защото често пъти те са последните останки от държавната власт. Щом училищата бъдат разрушени, нападателите си тръгват, заяви Дегени. \"Врагът е доста подвижен. Имат мотоциклети и автомати \"Кашалников\". Това е достатъчно\", каза той. По данни на ООН Мали е една от 15-те най-бедни страни в света. Според експерта от УНИЦЕФ Джоуа Кийс, макар че нестабилната ситуация в областта на сигурността е влошила проблема за тези и без това изключително бедни училища, за кризата в образователната система. Амината Яног е една от онези, които са намерили убежище и училище в Мопти. През 2013 г. семейството ѝ избягало от Гао, след като ислямистите завзели североизточния град. \"Който отидеше на училище, джихадистите го пребиваха\", заяви 15-годишното момиче. Амината цяла година не можела да ходи на училище, преди семейството й окончателно да избяга в Мопти. В контекста на несигурността военните аспекти на мироопазващата мисия на ООН, изглежда, имат ясен приоритет над това да се подпомогне социалната инфраструктура в Мали. Например в Мали е втората най-голяма задгранична мисия на германската армия след тази в Афганистан. Но въпреки че между 2013 и 2018 г. Германия е инвестирала около 350 млн. евро в образователни проекти в Афганистан, по данни на федералното министерство на икономическото сътрудничество и развитието тази сума в Мали възлиза на едва 17 млн. евро. \"Военните, изглежда, имат явен приоритет пред инициативите за развитие\", каза един от директорите на отдела за Западна Африка в \"Хюман райтс уоч\", Корин Дуфка. Международната общност не се заема с действителните причини за конфликта като корупцията, бедността, слабото върховенство на закона и занемарените системи на образование и здравеопазване. \"Това трябва да са най-важните приоритети, но те остават далеч на дъното на международния дневен ред\", заяви тя. /БТА", "date": "2018.08.08", "title": "Само образованието ще спаси Мали от джихадистите"}
{"url": "https://www.dnevnik.bg/sport/2018/08/08/3293280_grigor_dimitrov_izmukna_dramatichna_pobeda_sreshtu/", "text": "Григор Димитров се завърна в игра с победа срещу силен съперник. Българският тенисист направи обрат за 4:6, 6:2, 7:6 (5) срещу Фернандо Вердаско във втория кръг на мастърса в Торонто. Мачът няколко пъти беше прекъсван заради дъжд, но все пак беше изигран. Следващият съперник на Димитров ще е победителят между Милош Раонич и Франсис Тиафо. Преди година българинът отпадна в третия кръг след загуба от Робин Хаасе. Двубоят започна с ранен пробив за Вердаско. Той се оказа и ключов за развоя на първия сет, като испанецът съхрани преднината си до края и спечели. Във втория Димитров съумя да заиграе по-силно и използва възможностите си. Петият в световната ранглиста проби за 3:1, а след това увеличи преднината си и изравни. Българинът в няколко случая се защити в третия сет. Най-напред Вердаско поведе с 40:15 при сервис на съперника си, но Димитров се измъкна и взе гейма. След това испанецът имаше още две възможности да пробие, но и този път не можа да постигне целта си. При 5:4 в своя полза Димитров имаше мачбол при възможност за пробив, а този път Вердаско се справи. Впоследствие се стигна до тайбрек, в който българинът се представи по-добре. Той стигна до победата след продължително разиграване. Това беше третият мач помежду им през сезона, като Димитров взе първи успех.", "date": "2018.08.08", "title": "Григор Димитров се завърна в игра с драматична победа срещу Вердаско след обрат"}
{"url": "https://www.dnevnik.bg/sport/2018/08/08/3293226_nad_180_sustezateli_sa_se_zapisali_za_triatlona_luvsko/", "text": "За трета поредна година ултра крос  т риатлонът \"Лъвско сърце\"  ще предизвика смелостта, издръжливостта и мотивацията на желаещите да се впуснат в 140-километровото приключение. Надпреварата ще се проведе на 1 септември, като до момента са се записали над 180 участници. Състезанието включва 3 км плуване, 116 км планинско колоездене и 21 км бягане. Трасето преминава през природни забележителности на територията на четири резервата и покрай 12 тракийски светилища. \"Участниците стартират от плаж \"Перла\" в морето над потъналия древен град Ранули, преминават през древните светилища и резервати на Странджа, чак до живописните боруни на Маслен нос\", съобщиха организаторите от сдружение \"Лъвско сърце\" и община Приморско. Всеки желаещ може да се включи самостоятелно в надпреварата или в щафета по трима.  Записването става в сайта на събитието , като регистрацията е отворена до 18 август.", "date": "2018.08.08", "title": "Над 180 състезатели са се записали за \"Лъвско сърце\""}
{"url": "https://www.dnevnik.bg/bulgaria/2018/08/08/3292306_razhodite_i_upravlenieto_na_imotite_na_sbj_-_taina/", "text": "С колко и какви имоти разполага Съюзът на българските журналисти (СБЖ)? Колко от тях са отдадени под наем, за какви суми и при какви условия? Някои от имотите преотдадени ли са под наем? Защо наличностите в сметките и касовите наличности на СБЖ рязко спадат в последните няколко години - от 2014 г. до 2017 г. наличностите падат от 1 162 000 лв. на едва 11 хил. лв? За какво са били плащани стотици хиляди левове за \"Други\" услуги и разходи през годините? Това са само част от въпросите, които събужда прегледът на финансовите отчети на съюза. Макар неколкократно \"Дневник\" да отправи питания до ръководството на СБЖ за управлението на имуществото, оттам отказаха отговори. За евентуални нередности около стопанисването на имотите и средствата на съюза сигнализираха някои от сдруженията, членуващи в съюза. Като и те се оплакаха от липса на отговори, макар неколкократно като членове на СБЖ да са искали информация. Като юридическо лице с нестопанска цел СБЖ е длъжен да предостави в Националната агенция за приходите годишни финансови отчети. И това се прави редовно. Данъчните обаче нямат капацитета и възможността да проверяват данните в отчетите на всички задължени фондации, фирми, граждани. Често дори големи компании биват проверявани само ако са пропуснали да подадат отчети или има фрапиращи несъответствия, коментираха пред \"Дневник\" икономисти. Липса на прозрачност и контрол Така какво става с имуществото на Съюза на българските журналисти, а и на много други създадени преди 1989 г. творчески съюзи, се оказва, че почти не подлежи на контрол. А имоти и активи, понякога със значителна стойност, придобити основно след дарения от страна на държавата по време на комунистическата власт, както и от дарения от частни лица, се управляват и се разпределят от около 15 човека в управителния съвет на организацията. Още в края на миналата година от 64-то софийско дружество към СБЖ отправят въпроси към ръководството на съюза във връзка различни харчове, стопанисване и отдаване под наем на имоти на съюза. И получават отговор от председателя на съюза Снежана Тодорова: \"Благодаря за Вашата загриженост за състоянието на СБЖ и съпричастност към усилията за преодоляване на финансовите проблеми на нашия съюз. Надявам се заедно да успеем! Информация по интересуващите Ви въпроси е публикувана на сайта на СБЖ и е достъпна за Вас. Позволявам си да напомня, че СБЖ в своята дейност се ръководи от съюзния Устав и Закона за юридическите лица с нестопанска цел\". След като от дружеството  не намират на сайта  и в отчетите на съюза исканите данни, те отново пишат до ръководството, пак без особен резултат. Към последното им питане се присъединяват и други дружества, членове на СБЖ. \"Длъжни сме да напомним, че тази съюзна организация е регистрирана в частна полза на своите членове, а не в  . Според нашия Устав всички членове на Съюза сме равни собственици. След като липсва цялостна и дългосрочна стратегия за управление на имотите, настояваме важните решения за тяхното стопанисване да се вземат след широко обсъждане на Общо събрание с решително мнозинство\", пишат те до ръководството. И отбелязват, че тези решения не следва да зависят от няколко души в управителния съвет. \"Практиката в последните години Общото събрание да се поставя пред свършен факт не даде добри резултати\", смятат дружества-членове на СБЖ. Още на 11 юли \"Дневник\" отправи редица питания по управлението на имотите и финансите на съюза. От там отговориха, че не са задължени лица по Закона за достъп до информация, а и всъщност исканата информация се предоставяла само пред избраните делегати в Общото събрание на СБЖ. На последващи покани все пак да отговорят, от ръководството на съюза не пожелаха да дадат исканите данни. \"Дневник\" направи преглед на отчетите от последните години на СБЖ и прегледа сайта на организацията, както съветват от ръководството. Харчове От там се вижда, че макар да има множество имоти, някои от които отдадени под наем, СБЖ е в доста лошо финансово състояние, а за последните три години сметките и касата са изпразнени. През 2014 г. отчетените наличности в сметки и каса са 1 162 000 лв., а през последната отчетена година - 2017 г., там вече има едва 11 000 лв. Сериозното натрупване на средства е било през 2013 г., когато е регистрирано дарение без условие от 1 178 000 лв. и приходите от наеми за 472 хил. лв. Така наличностите в края на годината са били 765 хил. лв. И през следващата 2014 г., когато отново има постъпления от дарения, продажби на земя и наеми, в края на годината в касата и сметките е имало 1 162 000 лв. След това започват харчовете и през 2015 г. наличностите са 726 хил. лв. Макар през 2016 г. само приходите от наеми, хотериерство и ресторантьорство на СБЖ например да достигат близо 640 хил. лв. и въпреки останалите от предходната година наличности в каса, всички средства биват изразходвани, а в края на годината остават 64 хил. лв. в каса и в банка. За да завърши СБЖ 2017 г. с 11 хил. лв. в каса и по сметки. Също така макар бланките и документите за финансовите отчети да изброяват доста подробно различните възможни видове разходи за външни услуги – транспорт, консултантски, юридически, счетоводни и др., от съюза вписват по-голямата част от разходите си в графа \"Други\". \"Дневник\" поиска отговор на въпроса какво се включва в тези разходи, но не получи информация. Така не се разбира за какво например са били дадени 179 хил. лв. през 2017 г. за \"други\" външни консултантски услуги. Или 263 хил. лв. през 2016 г. Не беше отговорено кои са конкретно фирмите и лицата, към които са били платени сумите. В графата \"Други плащания\" за нестопанска дейност СБЖ отчита 95 хил. лв. през 2015 г. и 147 хил. лв. през 2014 г. В раздел \"Други плащания\" за стопанска дейност са дадени съответно 206 хил. лв. през 2015 г. и 189 хил. лв. през 2014 г. Не получи отговор и въпросът какви \"услуги и придобити активи\" са били платени със средствата от 329 хил. лв. през 2015 г. и 178 хил. лв. през 2014 г. Подобна е и ситуацията предходните години - \"другите плащания\" за нестопанска дейност през 2013 г. са били 212 хил. лв. и 81 хил. лв. през 2012 г. СБЖ отчита \"Други плащания\" за стопанска дейност от 248 хил. лв. през 2013 г. и 365 хил. лв. през 2012 г. Други въпроси възникват около заплащането за персонал, като от съюза отказаха данни за това на колко души се плаща по перо \"Разходи за възнаграждения\" и какви са сумите. Въпросителните са около сумата през 2016 г., когато разходите за възнаграждения на персонал възлизат на 309 хиляди лева, докато предишни и следващи години те са били около 150-190 хиляди, а през 2013 г. дори са под 40 хил. лв. Имотите Управлението на имотите, продажбата им и отдаването под наем е един от най-сериозните въпроси, които поставят от дружествата-членове на СБЖ. Според отчетите СБЖ годишно има около 300-400 хил. лв. приходи от наеми. От съюза не предоставиха данни за това колко и какви имоти има съюзът, колко са отдадени под наем, за какви суми и при какви условия, за какъв период, има ли преотдадени и т.н. Според информация, предоставена на някои от дружествата-членове на съюза, част от Международния дом на журналистите в курорта Златни пясъци е бил отдаден тази година под наем. Не пише каква част от целия имот е била предоставена. Комплексът е разположен в 45 дка парк и на крачка от собствения плаж, има собствена ботаническа градина, басейн, дискотека, ресторант, спортни съоръжения, фитнес-зали, магазини. Освен основния хотелски блок, има и още един също с ресторант. В лаконичния отговор на СБЖ до дружествата, настояващи за прозрачност, само се казва, че е сключен тригодишен договор за част от имота в Златни пясъци. Фирмата, взела имота, е \"Деспот\" ЕООД, а годишната наемна цена е 72 000 лв. И извършване на възстановително-ремонтни дейности за 100 000 лв. годишно. Ако се сметне месечно без ремонтите СБЖ трябва да получава по около 6000 лв. от наема, а ако ремонтите бъдат изпълнени в цялост според договора и бъдат отчетени реалните разходи, фирмата-наемател ще има 14 300 лв. месечен разход. В момента в един от водещите сайтове за резервации обикновена стая в комплекса излиза около 100 лева на нощ. А според пуснатия конкурс за отдаване на имоти на СБЖ на Златни пясъци, само в единия от блоковете за наем са предложени 67 стаи. Отделно за наем са обявени фитнес зала, басейн, ресторант, дискотека. Както и части от втория блок. От писмото на СБЖ обаче не се разбира в посочената сума и договор с \"Деспот\" ЕООД влизат ли всички тези имоти. Фирма от двама души и без особен опит наема хотела на Златни пясъци \"Няма никаква яснота за възможностите и опита на избраната от Вас фирма. Според наши източници, към деня на подписване на договора, тя има едва 5 000 лв. банкова гаранция и освен собственика разполага само с 1 (един) щатен работник, както и опит единствено в областта на лозаро-винарството. Подлежи на коментар и смешната договорена цена от 6 000 лв. на месец, както и съвършено малката сума от 100 000 лв. годишно за възстановително-ремонтни дейности. Дори най-неосведомените биха се замислили как е възможно огромно по площ курортно място на първа линия на морето, с прекрасен парк (и много други екстри) да бъде отдадено на случайна фирма, при тези крайно неизгодни за нас условия!\", пишат наскоро дружества на СБЖ до ръкодоството. Те възразяват особено остро и са разтревожени от това, че решението за отдаване под наем е взето в Управителния съвет с едва 7 гласа \"за\". Според устава на съюза Управителният съвет се състои от общо 16 души - 14 членове, оглавява се от председателя, а в него влиза и главният секретар. От дружествата отново искат тези решения да се обсъждат и взимат по време на общо събрание. Според регистъра ДАКСИ \"Деспот\" ЕООД действително е неголяма фирма, регистрирана в село Айдемир, област Силистра. Управлявана е от двама души – баща и син, Никола Иванов Куцаров и Иван Николов Куцаров. Според информацията \"Деспот\" е регистрирана да се занимава с какво ли не - вътрешна и външна търговска дейност, производство и реализация на стоки и услуги, хотелиерство, ресторантьорство, ремонтна и строителна дейност, търговия с рафинирани и нерафинирани масла и шрот, търговия със селскостопанска продукция, животновъдство и растениевъдство, лозарство, изкупуване на грозде и производство на вина и други продукти от грозде. Търсене в интернет показва, че след като сключва договора за наем, фирмата е обявила конкурси за работа на всевъзможни служители в хотел \"Журналист\" на Златни пясъци – камериерки, сервитьори, готвачи, градинари, спасители на басейн, администратори. От това може да се разбере, че фирмата е наела освен стаите в хотела, също ресторанта, градина, басейн. Преди няколко месеца освен части от двата блока на хотел \"Журналист\" на Златни пясъци, ресторанти, дискотека, СБЖ е обявило конкурси за наем и на други свои имоти. За които няма информация дали са били наети. Почивен дом на СБЖ – \"Парк Хотел\", в курортен комплекс \"Чайка\" до Варна и близо до хотел \"Журналист\", заедно с прилежащите му ресторант, тенис-корт и др., е обявен за наем с първоначална месечна конкурсна минимална наемна цена от 3000 лева, без ДДС. СБЖ иска да отдаде под наем и \"Творчески дом на Съюза на българските журналисти\" – гр.Банкя, за 10 000 лв. на месец. Няколко вили и бунгала на язовир Батак пък са обявени за наем с цена от 600 лв. на месец. От съюза не са дали отговор на въпросите в какво състояние са имотите и какво е направено със средствата от продажба на земя в гр. Банкя преди години. Според членове на съюза средствата е трябвало да отидат за ремонти на сградите и помещенията в творческия дом в Банкя, но не са получили информация дали това е станало. Те сигнализират, че в момента има намерения да се продаде още една част от земята около творческия дом, в която влиза и минерален извор. От съюза отказаха коментар. Според отчетите и Търговския регистър СБЖ е продал през 2014 г. малко над декар и половина земя в Банкя. Постигнатата тогава сума изненада брокери, до които \"Дневник\" се допита - 613 хил. лв. или около 185 евро на квадратен метър. По данни на брокери, опериращи от години на пазара и извършващи продажби и в Банкя, там никога цената не е била над 100 евро на квадратен метър. По думите им дори при възможност за сериозно строителство върху имота, подобна цена е изключително висока. Според Търговския регистър купувачи са Борис Милер и Михаил Георгиев Милев. За австрийският бизнесмен Борис Милер търсенето показва, че до края на 2016 г. Е бил сред собствениците на стоков базар \"Илиенци\", който впоследствие продава. За Михаил Милев не излизат особено много данни.", "date": "2018.08.08", "title": "Разходите и управлението на имотите на СБЖ - тайна, сигнализират дружества"}
{"url": "https://www.dnevnik.bg/sviat/2018/08/08/3293298_sasht_shte_nalojat_25_procenta_mita_vurhu_oshte/", "text": "САЩ ще започнат от 23 август да събират по 25 процента мито върху още китайски стоки за 16 милиарда долара, съобщи офисът на търговския представител на САЩ, цитиран от световните агенции. Тези нови мита се прибавят към вече въведени на 6 юли 25-процентни мита върху китайски стоки за 34 милиарда долара. Китай реагира с налагане на същите мита върху американски стоки на същата стойност. Окончателният списък за 25-процентни мита върху китайски стоки за общо 50 милиарда долара съдържа 279 артикула. Двете най-големи световни икономики са в търговски спор след обвиненията на САЩ, че Китай използва агресивни тактики, включително киберкражби. Администрацията на Тръмп обвинява Китай, че лишава американските фирми от възможността да експлоатират лицензи, както и че прониква в американски търговски компютърни мрежи за получаване на неразрешен достъп до важна търговска информация. На 1 август търговският представител на САЩ Робърт Лайтхайзър съобщи, че президентът Тръмп му е възложил да проучи възможността да увеличи митата от 10 на 25 процента върху китайски вносни стоки за 200 милиарда долара.", "date": "2018.08.08", "title": "САЩ ще наложат 25-процентни мита върху още китайски стоки за 16 млрд. долара"}
{"url": "https://www.dnevnik.bg/sport/2018/08/08/3293300_kaster_semenia_poluchava_olimpiisko_zlato_ot_london/", "text": "Руската лекоатлетка Мария Савинова остава без златния си медал в бягането на 800 м от Лондон 2012, след като загуби обжалването пред Спортния арбитражен съд. Тя  беше призната за виновна в нарушаване на антидопинговите правила . Отнетият златен медал ще премине в ръцете на Кастер Семеня. С това състезателката от Южна Африка става двукратна олимпийска шампионка, тъй като триумфира и в Рио 2016. Преди година съдът постанови, че рускинята е ползвала допинг от 26 юли 2010 г. до 19 август 2013 г. Савинова, която вече носи фамилията Фарнисова, е използвала тестостерон и забранения стероид оксандролон. Заради наказанието тя губи всички медали, спечелени в този период. През 2014 година името на атлетката попадна във филма за руските спортисти, които употребяват допинг. Савинова стана втората рускиня, участвала във финала на 800 метра в Лондон 2012, уличена в употреба на допинг.", "date": "2018.08.08", "title": "Кастер Семеня получава олимпийско злато от Лондон 2012 след отнемане на титлата на рускиня"}
{"url": "https://www.dnevnik.bg/evropa/2018/08/08/3293302_boris_djonsun_predizvika_gnevni_reakcii_kato_sravni/", "text": "Председателят на управляващата във Великобритания Консервативна партия поиска от бившия външен министър Борис Джонсън да се извини за вестникарска статия, в която пише, че жените, носещи бурки, изглеждат като \"пощенски кутии\" и банкови обирджии, предаде \"Асошиейтед прес\". Джонсън,  който напусна правителството миналия месец  заради спор за Брекзит, направи коментарите в статия на в. \"Дейли телеграф\", публикувана в понеделник. Бившият министър каза, че не подкрепя забрана на бурките, но написа, че е \"напълно смехотворно хората да трябва да избират да се разхождат, изглеждащи като пощенски кутии\". Статията му предизвика критика от страна на мюсюлмански групи и негови колеги политици. Държавният министър за Близкия изток в британското външно министерство Алистър Бърт вчера разкритикува Джонсън за коментарите, които според него \"много хора биха сметнали за обидни\". Председателят на Консервативната партия Брандън Луис отбеляза в туит, че е съгласен с Бърт, и поиска от Джонсън извинение./БТА", "date": "2018.08.08", "title": "Борис Джонсън предизвика гневни реакции, като сравни жените с бурки с пощенски кутии"}
{"url": "https://www.dnevnik.bg/evropa/2018/08/08/3293304_ispanski_iztrebitel_izstrelia_po_nepredpazlivost/", "text": "Естонската армия съобщи, че издирва останки от ракета, която е била изстреляна по непредпазливост от испански изтребител при тренировъчна мисия във въздушното пространство на балтийската страна, предаде \"Асошиейтед прес\". Изтребителят \"Юрофайтър\" погрешка изстрелял ракета въздух-въздух АМРААМ в южната част на Естония. Той бил част от натовска мисия за охрана на въздушното пространство на балтийската страна. Ракетата е с обхват 100 км и носи до 10 кг взрив. Тя има вградена система за самоунищожаване за такива случаи, но е възможно да е паднала на земята. Естонският премиер Юри Ратас заяви във \"Фейсбук\", че за щастие няма човешки жертви, и определи инцидента като изключително неприятен. Испанското министерство на отбраната заяви, че е започнало разследване на случая, предаде \"Франс прес\". То потвърди, че ракетата не е улучила друг самолет, нито е нанесла някакви други щети./БТА", "date": "2018.08.08", "title": "Испански изтребител изстреля по непредпазливост ракета в Естония"}
{"url": "https://www.dnevnik.bg/na_put/2018/08/08/3293007_italiia_se_chudi_dali_da_se_otkaje_ot_dnite_s/", "text": "Новият министър на културата на Италия Алберто Бонисоли предизвика противоречиви реакции с идеята си да прекрати досегашната практика за безплатен вход в музеите веднъж в месеца, пише  https://www.theartnewspaper.com . Начинанието по инициатива на предшественика му Дарио Франческини е в ход от началото на 2014 г. като обхваща над 480 управлявани от държавата културни институции, между които Помпей, галерията \"Уфици\" във Флоренция и римския Колизеум, които не взимат такса за вход всяка първа неделя от месеца. Справка в сайтовете на трите музея показва, че редовната цена за вход в \"Уфици\" е 32.50 евро, в археологическия резерват Помпей - 15 евро, а в Колизеума - 12 евро. Първоначалното намерение е облекчението да отпадне след края лятото, защото засега \"работи добре като рекламна кампания\". В същото време директорите на музеите ще са свободни сами да преценяват как да действат и ще могат да продължат инициативата, ако пожелаят. По данни на министерството около 10 млн. души са преминали безплатно през италианските музеи от 2014 г., когато тази практика е въведена, досега. Част от тях са посетили съответните културни институции за пръв път, привлечени от намалението. Инициативата получи подкрепа от директори на флорентинските музеи, които имат затруднения с охраната в дните със свободен достъп заради увеличения наплив на посетители. Според тях може да се въведат гъвкави програми, така че местните жители да бъдат насърчавани да посещават културните забележителности, докато чуждите туристи да плащат, на което и без това са съгласни. Кметът на Милано, където се съхранява \"Тайната вечеря\" на Леонардо да Винчи, обаче се обяви твърдо против и обеща музеите на града да продължат да пускат безплатно всяка първа неделя от месеца.", "date": "2018.08.08", "title": "Италия се чуди дали да се откаже от дните с безплатен вход в музеите"}
{"url": "https://www.dnevnik.bg/evropa/2018/08/08/3293310_salvini_poiska_poveche_kontrol_ot_bulgariia_sreshtu/", "text": "Италианският министър на вътрешните работи Матео Салвини обяви вчера война на мафиотските мрежи, организиращи чужденци да работят на черно в Южна Италия, предаде \"Франс прес\". Също така Салвини обяви намерение да предприеме мерки срещу \"вноса на роби\" от други европейски страни, като изиска повече внимание и контрол от страна на колегите си в България и Румъния. Шестнайсет чуждестранни земеделски работници загинаха в събота и в понеделник при пътнотранспортни произшествия в италианската провинция Фоджа в южната област Пулия. Там хиляди африканци, а също и поляци, българи и румънци прекарват лятото в бране на домати под жаркото слънце. Въпреки че почти всички работници пребивават в Италия законно, малцина са онези, които се ползват от изискваните от закона условия на труд и заплащане. Много от тях са принудени да живеят в бидонвили и зависят от посредници, които често са свързани с мафията, отбеляза агенцията. \"Това е проблем с мафията. В провинция Фоджа има мафиотска престъпност, която възнамерявам да изкореня с всички законни средства улица по улица, село по село\", заяви Салвини на пресконференция. През последните месеци пътна полиция е иззела 300 автомобила в региона, най-често лекотоварни автомобили \"с български регистрационни номера и без застраховка\", заяви Салвини. Той допълни, че само 116 полицаи контролират пътищата в цялата провинция. По думите му мафиотските организации се възползват от \"безконтролната имиграция\" и \"ако няма хиляди отчаяни хора, които да бъдат експлоатирани, ще им е по-трудно да си въртят бизнеса\". Той изрази увереност, че  твърдото му отношение към притока на африкански имигранти  ще доведе до резултати./БТА", "date": "2018.08.08", "title": "Салвини поиска повече контрол от България срещу \"вноса на роби\" в Италия"}
{"url": "https://www.dnevnik.bg/sport/2018/08/08/3293309_silen_mach_na_beil_izvede_real_do_pobeda_sreshtu_roma/", "text": "Реал\" (Мадрид) показа лице, каквото привържениците биха искали да виждат в търсене на новия облик след раздялата с Кристиано Роналдо. Белите се наложиха с 2:1 срещу \"Рома\" в двубой от приятелския турнир Интернешънъл чемпиънс къп. Силен мач изигра Гарет Бейл, който подаде на Марко Асенсио за първия и вкара втория гол. Кевин Строотман отбеляза за италианския отбор в последните минути. Пред близо 52 000 зрители на \"Метлайф стейдиъм\" в САЩ двамата треньори започнаха мача с основните си играчи. Атаката на \"Реал\" беше водена от Бейл, Карим Бензема и Асенсио. Още във втората минута Бейл даде забележителен извеждащ пас към Асенсио, който от чиста позиция даде преднина на отбора си. В 15-ата Дани Карвахал подаде към уелския нападател. Бейл напредна, влезе към центъра и с удар по земята удвои. \"Реал\" имаше превъзходство, като държеше повече топката и атакуваше по-често. След почивката двамата треньори направиха много промени.\"Реал\" продължи да владее повече, но \"Рома\" изравни играта. В 83-ата минута след хвърляне от тъч Патрик Шик отклони с глава и оставеният непокрит Строотман отблизо намали.", "date": "2018.08.08", "title": "Силен мач на Бейл изведе \"Реал\" до победа срещу \"Рома\""}
{"url": "https://www.dnevnik.bg/evropa/2018/08/08/3293312_viena_specheli_voinata_sreshtu_spodelenite_kolela_bez/", "text": "Общината във Виена обяви вчера, че е спечелила войната, която започна през пролетта срещу велосипедите на самообслужване, които нямат определени места за паркиране, предаде \"Франс прес\". Обвинението е, че те задръстват неконтролирано общественото пространство. Влязлата в сила от 1 август нова наредба, която де факто забрани тези велосипеди, доведе до конфискуването на 780 от тях, което е почти цялата наличност в австрийската столица, съобщи представител на общината. Велосипедите под наем, които се използват с интернет приложение, но нямат определени места за заключване, бяха въведени във Виена през 2017 година от китайската компания \"Офо\" (Ofo) и сингапурската \"оБайк\" (oBike) и още от самото начало имаха успех. Двете компании бързо увеличиха техния брой до съответно 1800 и 700. Скоро след това общината упрекна операторите заради сериозния брой повредени или просто оставени където и да е велосипеди, като ги обвини, че задръстват и загрозяват общественото пространство. През март Виена обяви телефонен номер, на който да се сигнализира за всяко колело, което не е поставено на определеното за това място и от 1 август предвиди глоба от 700 евро, ако то не бъде незабавно преместено. Като реакция към тези действия \"Офо\" обяви през юли, че се оттегля от града. По-голямата част от конфискуваните велосипеди принадлежат на \"оБайк\" - компания, изпаднала в икономически затруднения и спряла дейността си, съобщи общината. Бързо разпространяващи се в Азия от 2016 година, велосипедите без конкретни места за паркиране навлязоха в няколко европейски града през миналата година, не и без да създадат трудности заради прояви на нехайство и вандализъм, свързани с тях. За да ограничи тези практики, Париж прие в края на юни харти за добро поведение при услугите с велосипеди и скутери без определени стоянки в града. Тези харти имат за цел да установят \"правила за живот в обществото\". Ню Йорк започна в средата на юли тестов период с цел евентуалното разгръщане на подобна услуга в града. Велосипедите, които нямат определени места за паркиране, се отблокират с помощта на приложение и не се нуждаят от стойка за заключване, което предлага голяма гъвкавост при използването им, но значително усложнява управлението им от операторите. /БТА", "date": "2018.08.08", "title": "Виена спечели войната срещу споделените колела без определени места за заключване"}
{"url": "https://www.dnevnik.bg/bulgaria/2018/08/08/3293316_nesrin_uzun_se_razgranichi_ot_dps_po_sluchaia_s_mityo/", "text": "Несрин Узун,  който беше задържан заедно с Димитър Желязков, известен като Митьо Очите  в Истанбул, се разграничи от ДПС и каза, че поведението не ангажира от партията. От 10 години той не е в активната политика. Това каза кметът на Кърджали от ДПС Хасан Азис в ефира на Би Ти Ви. Той не коментира факта, оповестен от БСП вчера, че митниците използват охранителната фирма \"Аркус сигурност Бургас\", в която Желязков е консултант, а Бенчо Бенчев е съдружник. \"Митниците не трябва да се използват за политически инструмент\", беше отговорът му. Другият събеседник в студиото – кметът на Велико Търново Данаил Панов (ГЕРБ), също коментира казуса с твърдението, че отговорните органи ще решават дали има нещо нередно. Панов каза, че в ГЕРБ няма \"бенчевци\" като направи сравнение със  застреляния през януари великотърновски бизнесмен Петър Христов  и задържания за кратко Бенчев, който е зам.-председател на общинския съвет в Бургас, избран с листата на БСП. \"Той не е редил листите на ГЕРБ във Велико Търново, той не е бил като Бенчев в Бургас. Местният бизнес създава работни места, не бива да се измества центърът на проблема\", призова кметът. По повод обвиненията на БСП, че основните пари се дават на общините на ГЕРБ, Панов, който е и председател на сдружението на общините, каза, че това е популизъм. \"Това е въпрос на активността на кметовете\", смята той. Кметът на Кърджали Хасан Азис каза, че въпросът е как местната власт се справя с финансирането на проектите. Сигурен съм, че има и кметове на ГЕРБ, които не са доволни от това разпределение. Аз лично очаквах повече публични средства за осъществяване на проекти на местната власт\", допълни той.", "date": "2018.08.08", "title": "Несрин Узун се разграничи от ДПС по случая с Митьо Очите, каза Хасан Азис"}
{"url": "https://www.dnevnik.bg/evropa/2018/08/08/3293320_poliacite_vuv_velikobritaniia_poiskaha_mei_da_gi/", "text": "Организация, представляваща полската диаспора във Великобритания, изпрати писмо до премиера Тереза Мей с призив да защити правата на гражданите на Европейския съюз в случай на Брекзит без сделка, предаде \"Гардиън\". Федерацията на поляците във Великобритания не е изразявала опасния преди, но сега каза на премиера, че се чувства \"принудена да се обърне\" към нея директно, тъй като се засилват страховете, че гражданите на ЕС може да се превърнат в нелегални имигранти, ако през март догодина страната излезе от ЕС, без да е постигнала споразумение за бъдещите си отношения със съюза. \"Над милион поляци във Великобритания, които представляват една трета от гражданите на ЕС, живеещи тук в момента, следяха с безпокойство развиващата се ситуация около Брекзит след референдума... Те чувстват, че са били пренабрегнати и че не са били включени в дискусиите, които трябва да решат бъдещето им във Великобритания\", написа председателят Тадеуш Стензел. По думите му федерацията е забелязала \"растящо безпокойство, особено сред родителите\" във връзка с Брекзит. Федерацията посочва, че полските граждани са британски данъкоплатци и имат значителен принос за британската икономика и общество. Сред тях има и 200 хил. полски деца, предимно родени във Великобритания, казва още групата, която е създадена през 1946 г. и има 53 организации членки. Според нея премиерът може да намали несигурността, като защити разпоредбите за гражданите на ЕС в черновата на споразумението за оттеглянето на Великобритания, подписана в Брюксел през март.", "date": "2018.08.08", "title": "Поляците във Великобритания поискаха Мей да ги защити от Брекзит без сделка"}
{"url": "https://www.dnevnik.bg/evropa/2018/08/08/3293324_snimkite_v_internet_ne_moje_da_se_prepublikuvat_bez/", "text": "Интернет потребителите трябва да поискат разрешение от автора на дадена снимка, преди да я публикуват, дори и снимката вече да е свободно достъпна другаде онлайн,  реши Съдът на Европейския съюз . \"Публикуването в уебсайт на снимка, която е било свободно достъпна на друг уебсайт с разрешението на автора, изисква ново разрешение от този автор\", се посочва в изявление на съда, цитирано от \"Политико\". Съдът трябваше да вземе решение по случай в Германия, в който ученик свалил и използвал за училищен проект снимка, която била достъпна на сайт за пътуване. Въпросната снимка по-късно била публикувана и на сайта на училището. Фотографът твърди, че използването й от училището нарушава авторските му права, защото е дал разрешение само на сайта за пътувания да я използва. Той освен това поискал да получи обезщетение от 400 евро.", "date": "2018.08.08", "title": "Снимките в интернет не може да се използват без разрешение, реши Съдът на ЕС"}
{"url": "https://www.dnevnik.bg/ot_vas/novini_ot_vas/2018/08/08/3293328_osogovski_manastir/", "text": "Само на два километра от град Крива Паланка в съседна Македония се намира манастирът \"Свети Йоаким Осоговски\". Този красив манастир с амфитеатрално разположени сгради привлича многобройни поклонници. За Свети Йоаким се знае, че е бил ученик и един от най-ревностните последователи на Св. Йоан Рилски заедно с други двама светци от този регион - Гавраил Лесновски и Прохор Пчински. Обителта е основна през XII век, по време на византийския император Мануил Комнин (1143-1180). Свещеник на име Теодор, с монашеско име Теофан, е препогребал в манастирската църква мощите на светеца Йоаким Осоговски, които дотогава били съхранявани в пещера.", "date": "2018.08.08", "title": "Осоговски манастир"}
{"url": "https://www.dnevnik.bg/sviat/2018/08/08/3293335_iapoianiia_preporucha_na_blizo_90_hil_dushi_da_se/", "text": "Препоръка да се евакуират с оглед наближаващия тайфун Шаншан получиха днес почти 90 хиляди жители на японското селище Мобара в префектура Тиба, недалеч от столицата Токио. Това съобщи националната служба по метеорология на Япония, цитирана от ТАСС. На 89 963 души е препоръчано да се евакуират поради заплаха от свлачища. В Мобара вече са открити 33 центъра за настаняване на евакуирани, където да бъдат приютени местните жители.  Аналогични препоръки може скоро да бъдат отправени към населението на още няколко села и градчета в префектура Тиба. Тайфунът Шаншан наближава в момента Централна Япония откъм Тихия океан. Очаква се към полунощ да стигне остров Хоншу, където с намират префектурите Тиба и Ибараки.  В двата региона, а и в Токио вече заваляха поройни дъждове, духа силен поривист вятър. В четвъртък около пладне тайфунът, изглежда, ще стигне до столицата, предупреждават метеоролозите. Шаншан е 13-ият тайфун, регистриран през този сезон, отбелязва ДПА. Очаква се по пътя му в океана да се образуват вълни с височина до 10 метра.  Във връзка с бедствието до момента бяха анулирани над 130 полета от и до двете главни летища на столицата Токио, съобщи агенция \"Асошиейтед прес\". Има и нарушения в разписанието на железопътния транспорт. Миналия месец Япония преживя най-смъртоносното си природно бедствие от повече от три десетилетия, отбелязва ДПА. 225 души загинаха, а 10 остават в неизвестност, след като проливни дъждове в западната част на страната причиниха наводнения и кални свлачища. Непосредствено след това Япония бе обхваната от гореща вълна, която възпрепятства операциите по възстановяването в много райони. Над 130 души са починали от началото на лятото в страната вследствие на горещините. На места температурите надхвърлиха 40 градуса по Целзий./ БТА", "date": "2018.08.08", "title": "Япония препоръча на близо 90 хил. души да се евакуират заради тайфун"}
{"url": "https://www.dnevnik.bg/sviat/2018/08/08/3293340_braziliia_otvori_otnovo_granicite_za_migranti_ot/", "text": "Бразилските власти отвориха отново границите на страната за венецуелски мигранти, предаде ДПА, като се позова на местни медии. Те останаха затворени в продължение на 17 часа само за венецуелци в съответствие със заповед на съдия, която обаче бе отменена от Върховния съд. Съдебната заповед не позволи на повече от 200 граждани на Венецуела да влязат в Бразилия, съобщи службата на върховния комисар на ООН за бежанците. Северният бразилски щат Рорайма, един от най-бедните в страната, приюти десетки хиляди венецуелци, избягали от тежката криза в родината си. Около 500 граждани на Венецуела прекосяват границата всеки ден, отбелязва ДПА. Губернаторът на Рорайма Суели Кампос неколкократно протестира срещу присъствието на мигрантите, заявявайки, че те са довели социалните служби в щата до ръба на колапса. Стотици хиляди венецуелци избягаха от страната си заради икономическата криза и вълненията там в Колумбия, Бразилия, Перу, Чили и други държави от региона, отбелязва ДПА. / БТА", "date": "2018.08.08", "title": "Бразилия отвори отново границите за мигранти от Венецуела"}
{"url": "https://www.dnevnik.bg/evropa/2018/08/08/3293357_italiia_obvini_ispaniia_che_nasurchava_bezkontrolnata/", "text": "Италианският вътрешен министър Матео Салвини обвини Испания, че \"насърчава безконтролната имиграция\", предаде \"Ел Паис\". Изказването му дойде, след като испанският външен министър Жозеп Борел даде интервю за германския ежедневник \"Ханделсблат\", в което обвини Италия, че прилага имиграционна политика във вреда на останалите държави от ЕС. \"Италианският вътрешен министър Матео Салвини води политика за сметка не само на Испания, но за сметка на цяла Европа\", подчерта Борел, имайки предвид отказа на Италия  да дава достъп до пристанищата си на хуманитарни кораби , спасяващи мигранти от Средиземно море. Това решение доведе  до повторно активизиране на пътя към Европа  през западното Средиземноморие, като  Испания се превърна в основна точка  за достъп до континента. \"Ние няма да отговаряме на обиди от едно правителство и от един министър, които подкрепят безконтролната имиграция\", каза Салвини. \"Нашите притеснения са за сигурността, културата и идентичността на европейците\", допълни той. В интервюто Борел отбеляза, че Салвини провежда \"брутална политика на изолация\", която е насочила потоците от мигранти към други страни като Испания, и поиска \"единна политика на ЕС, основана на солидарност, която да внесе ред в притока на мигранти\".", "date": "2018.08.08", "title": "Италия обвини Испания, че насърчава безконтролната имиграция"}
{"url": "https://www.dnevnik.bg/sport/2018/08/08/3293337_guardiola_predpochita_siti_da_podobri_igrata_si_pred/", "text": "Мениджърът на \"Манчестър сити\" Хосеп Гуардиола предпочита отборът му да подобри представянето си пред това да счупи рекорда си за най-много точки в един сезон във Висшата лига. Миналия сезон \"гражданите\" станаха първият отбор, достигнал 100 точки. Те триумфираха с титлата след серия подобрени рекорди, като завършиха на 19 точки пред втория \"Манчестър юнайтед\". \"Хората питат дали можем да подобрим рекорда за стоте точки и аз отговарям \"Не\", защото не сме тук, за да го правим\", каза Гуардиола пред \"Скай спортс\". По думите му обаче футболистите му могат да подобрят представянето си. \"Разбира се, че можем да станем по-добри. Ако усещах, че няма как да станем по-добър отбор, бих се обадил на президента, за да му кажа: \"Напускам\". Но вярваме, че можем да се представяме по-добре и да увеличим превъзходството си. Дали ще се случи? Не знам, но вярваме, че можем да го направим\", продължи той. \"Сити\" поема към защитата на титлата си с гостуване на \"Арсенал\". Според Гуардиола съперникът може да има силен сезон под ръководството на новия си мениджър Унай Емери, като стане по-постоянен. \"Хубаво е, защото всеки сезон във Висшата лига става все по-труден\", каза мениджърът на шампиона.", "date": "2018.08.08", "title": "Гуардиола предпочита \"Сити\" да подобри играта си пред това да поставя нови рекорди"}
{"url": "https://www.dnevnik.bg/bulgaria/2018/08/08/3293377_kratki_novini_protestirashtite_s_gladna_stachka_v/", "text": "Агенцията за децата проверява дневните центрове Целта е да се направи актуален преглед на състоянието и качеството на услугите за деца с увреждания, предоставяни от общини и лицензирани доставчици на социални услуги. Ще бъдат изследвани мерките за осигуряване на социални, здравни и интегрирани здравно-социални услуги за деца. Проверката ще обхване 91 дневни центъра и ще се приключи в края на септември, съобщава агенцията.  Инспектори спряха от движение автомобили заради нерегламентиран превоз Спрени са 31 автомобила заради нерегламентиран превоз на пътници срещу заплащане в района на Варна и Бургас, съобщава Министерството на транспорта. Акцията се извършва съвместно с органите на Министерството на вътрешните работи и Националната агенция за приходите. Екипите проверяват фирми, организиращи туристически обиколки с високопроходими автомобили.  Преизбиране на български съдии в Общия съд на Европейския съюз Правителството ще предложи съдия Марияна Кънчева и съдия Александър Корнезов да бъдат преизбрани като кандидати на България за съдии в Общия съд на Европейския съюз. Кандидатурите им бяха одобрени днес по време на заседание на кабинета. Повторната номинация на двамата съдии се налага заради изтичането на мандата им на 31 август 2019 г.  България ще има почетно консулство в Косово България ще открие почетно консулство в Косово. Седалището му ще е в град Призрен, а консулският окръг ще обхваща общините Призрен, Драгаш, Сухарека и Мамуша. Почетен консул ще бъде Абедин Хасани, който е косовски бизнесмен, работещ активно с български фирми. Той владее български език. Редица болници ще получат минерална вода от държавата Освободени държавни резерви от минерална вода ще бъдат предоставени на центровете за трансфузионна хематология, държавните психиатрични и белодробни болници, домовете за медико-социални грижи за деца и центровете за спешна медицинска помощ. Целта е да се покрият увеличените потребности на болничните заведения през летния сезон. Оградата срещу диви прасета по границата с Румъния е готова 61% До момента са изградени 81 км от телената ограда срещу диви свине по 133-километровата сухоземна граница с Румъния, съобщиха от земеделското министерство. Така общо 61% от оградата вече е готова. Разнесени са и коловете, върху които се поставя бодливата тел по дължината на 90% от границата между Силистра и Дуранкулак. По оградата се работи едновременно на 6 места – 2 в Силистренска и 4 в Добричка област. На местата, където все още няма изградена ограда продължават денонощните дежурства на патрули. Столични полицаи откриха близо 10 кг амфетамин в апартамент в \"Дружба\"  Столични полицаи откриха близо 10 кг амфетамин в апартамент в кв. \"Дружба\". Освен това в жилището са намерени 33 гр марихуана и близо грам кокаин. За 72 часа са задържани двама души, които обитавали апартамента. Те са на 58 и 21 години. Криминалистите открили още три везни, машина за пресоване, различни видове киселини и множество опаковъчни пликчета. Десет служители на \"Български пощи\" са в гладна стачка Служителите се присъединяват към протеста на колежката си Златка Младенова, която вече седмица гладува, съобщава БНР. Причината са спрени ваучери за храна и парите за клас прослужено време. Според Младенова бонусите са спрени, защото има разкрития за нарушения на ръководството. Самото ръководство по повод протеста на Младенова поясни, че парите са забавени на онези служители, които са се присъединили към колективния трудов договор по-късно и увери, че дължимото ще бъде платено до края на месеца. Таксуване с баркод в столичния градски транспорт вече е защитено До момента е бил тестовият период за системата, в който се е знаело, че ще има опити за измама. Това съобщи директорът на Центъра за градска мобилност (ЦГМ) Християн Петров в ефира на \"Нова телевизия\". Той коментира експеримента от няколко медии мината седмица, който показа, че е възможно няколко души да пътуват с една електронна карта. Услугата вече може да се използва само от едно устройство. Започва плавното адаптиране от хартиен към електронен билет..", "date": "2018.08.08", "title": "Кратки новини: Агенцията за децата проверява дневните центрове"}
{"url": "https://www.dnevnik.bg/sviat/2018/08/08/3293381_diplomaticheskiiat_skandal_mejdu_kanada_i_sauditska/", "text": "Саудитска Арабия прекрати програмите си за медицинска помощ в Канада и е започнала преместване на лекуващите се там свои граждани в болници в други страни, съобщи саудитската държавна агенция, цитирана от ТАСС. \"Аташето на Саудитска Арабия по въпросите на здравеопазването в САЩ и Канада прекрати всички медицински програми в Канада и координира преместването на всички саудитски пациенти от канадски болници в болници в други държави\", се казва в съобщението. На 3 август  канадското външно министерство  изрази безпокойство от арестуването на граждански активисти в Саудитска Арабия и поиска незабавното им освобождаване. В понеделник саудитското външно министерство заяви, че позицията на Канада \"е явна намеса във вътрешните дела на кралството и противоречи на основите на международното право\". Министерството съобщи също, че  Рияд отзовава посланика си в Канада  за консултации, обявява за персона нон грата канадския посланик в Саудитска Арабия и преустановява всякакви нови търговски и финансови операции с Канада. Държавният департамент на САЩ призова Канада и Саудитска Арабия да решат спора си по дипломатически път. \"Двете страни трябва да решат спора си по дипломатически път. Не можем да го направим вместо тях, те трябва да го решат заедно\", каза говорителката на Държавния департамент Хедър Науърт. \"Знаем, че саудитското правителство е отзовало посланика си в Канада и е експулсирало канадския посланик. САЩ насърчават спазването на международно признатите свободи и на индивидуалните свободи, включително свободата човек да има различно мнение, но правата му да се спазват. Поискахме от саудитското правителство допълнителна информация за задържането на редица активисти. Продължаваме да приканваме саудитското правителство да спазва законните права и да публикува информация по тези съдебни дела\", каза тя. Канадският износ за Саудитска Арабия е бил около 1.12 млрд. долара през 2017 г., което е 0.2% от общата стойност на канадския износ. Двустранният обмен е около 4 милиарда долара годишно. Канада планира да поиска помощ от Обединените арабски емирства и Великобритания за решаване на дипломатическия спор със Саудитска Арабия, казаха пожелали анонимност източници. Един от източниците заяви, че Канада споделя мнението на политически експерти, че саудитската реакция отразява вътрешни напрежения в кралството, където 32-годишният принц престолонаследник Мохамед бин Салман се опитва да прокара реформи. Канада не съжалява, че е изразила позиция за състоянието на човешките права в Саудитска Арабия, добави източникът./ БТА", "date": "2018.08.08", "title": "Дипломатическият скандал между Канада и Саудитска Арабия не утихва"}
{"url": "https://www.dnevnik.bg/biznes/2018/08/08/3293299_imeto_srandjanski_manov_med_shte_bude_zashtiteno_v_es/", "text": "Странджанският манов мед е одобрен като защитено наименование за произход от Европейската комисия и ако няма обжалване, ще бъде вписан в регистъра, съобщи пред Нова телевизия еврокомисар Мария Габриел. Тя подчерта, че по този начин се признават спецификите при производството на продукта в конкретната географска област, дава й се видимост, стимулира се производството, увеличава цената и неговата отличаемост на пазара. Процедурата отнема около година и половина и е прекрасен стимул за много области в България, каза Габриел. В момента в България има седем храни със защитени наименования, пет от които са храни с традиционно-специфичен характер - филе \"Елена\", кайзерован врат \"Тракия\", \"Пастърма говежда\", \"Луканка панагюрска\" и роле \"Трапезица\". В регистъра има и два продукта със защитено географско указание - българско розово масло, което може да произвежда на територията на Розовата долина, както и \"Горнооряховски суджук\", който може да се произвежда само в Горна Оряховица. Странджанският манов мед ще бъде първото българско защитено наименование за произход, когато процедурата приключи. Той се получава от широколистни дъбови гори в района на Странджа. Има тъмен до черен цвят и специфичен аромат. Изключително богат на минерални вещества и витамини.", "date": "2018.08.08", "title": "Името \"Странджански манов мед\" ще бъде защитено в ЕС"}
{"url": "https://www.dnevnik.bg/razvlechenie/2018/08/08/3293375_goran_bregovich_s_vtori_koncert_v_plovdiv_prez/", "text": "Поради нестихващия интерес към гостуването на Горан Брегович и неговия легендарен \"Оркестър за сватби и погребения\" в Пловдив организаторите на събитието обявиха втора дата за концерта. Добре познатият на българската публика музикант ще свири в града и на 26 септември, а мястото е Античният театър. Така звездата от бивша Югославия ще се изяви пред публиката в Пловдив с два концерта. Брегович ще излезе на сцената под открито небе на 26 и 28 септември с най-добрите музиканти от \"Оркестър за сватби и погребения\", както и с двете български певици Людмила и Даниела Радкови. Многобройните почитатели на музиканта ще имат възможност да чуят едни от най-големите му хитове от началото на неговата кариера до днес като: \"Аризонска мечта\", \"Месечина\", Калашников\", \"Буба Мара\". Билетите за двете дати са на цени от 40 до 60 лв. и могат да бъдат купени в мрежата на Eventim в цялата страна, както и онлайн на  www.eventim.bg . BEST OF концертите на Горан Брегович и неговия оркестър са на 26 и 28 септември от 20.00, а организатор е Moloko Solution.", "date": "2018.08.08", "title": "Горан Брегович с втори концерт в Пловдив през септември"}
{"url": "https://www.dnevnik.bg/biznes/2018/08/08/3293416_stroitelstvoto_namaliava_prez_juni/", "text": "По предварителни данни на Националния статистически институт през юни 2018 г. индексът на строителната продукция намалява с 0.7% спрямо май и с 2.9% спрямо година по-рано. През юни продукцията от инфраструктурата е под равнището от предходния месец, като намалението е от 0.8%, а при сградното строителство намалява с 0.6%. На годишна база понижението на строителната продукция през юни 2018 г. се определя от отрицателния темп при инфраструктурата, където спадът е с 4.%, а регистрираното намаление при сградното строителство е от 2.1%.", "date": "2018.08.08", "title": "Строителството намалява през юни"}
{"url": "https://www.dnevnik.bg/biznes/2018/08/08/3293423_oborotut_v_turgoviiata_na_drebno_narastva_s_nad_6_za/", "text": "Оборотът в раздел \"Търговия на дребно, без търговията с автомобили и мотоциклети\" нараства с 6.1% за една година. Това показват предварителните данни на Националния статистически институт за юни 2018. В сравнение със същия месец на 2017 г. има увеличение при търговията на дребно с фармацевтични и медицински стоки - с 15.6%, търговията с хранителни стоки, напитки и тютюневи изделия - с 11.3%. Наблюдава се увеличен оборот и при търговията чрез поръчки по пощата, телефона или интернет - с 6.5%, търговията на дребно с битова техника, мебели и други стоки за бита - с 4.5%, както и облекло, обувки и кожени изделия - с 2.8%. Наблюдава се по-значително увеличение на оборота спрямо предходния месец при фармацевтични и медицински стоки - с 2.9%, и търговията на дребно с текстил, облекло, обувки и кожени изделия - с 2.0%. По-значителен спад е регистриран при компютърната и комуникационна техника - 2.3%, и търговията на дребно с автомобилни горива и смазочни материали - с 1.7%. Намаление е отбелязано при търговията на дребно с автомобилни горива и смазочни материали - с 2.6%, търговията на дребно с разнообразни стоки - с 0.5%, и търговията на дребно с битова техника, мебели и други стоки за бита - с 0.4%. ", "date": "2018.08.08", "title": "Търговията на дребно нараства с над 6% за една година"}
{"url": "https://www.dnevnik.bg/sport/2018/08/08/3293424_denis_dimitrov_otpadna_v_seriite_v_sprinta_na_200_m_na/", "text": "Спринтьорът Денис Димитров приключи участието си на европейското първенство по лека атлетика в Берлин с ранно отпадане на 200 м. Той не можа да влезе в полуфинала на 200 м. Българинът остана последен в първата серия, като завърши за 21.43 сек. Той остана далеч от личния си рекорд от 20.92 сек, с който стигна до третото място на балканиадата в Стара Загора миналия месец. \"Просто не ми се получават нещата. Колкото и да тренирам. Влагам всичките си усилия, цялата си енергия. Цяла година тренирам, без нищо друго да правя. И накрая не виждам резултат, което вече ме вбесява, защото това е вече третото ми европейско и аз съм просто участник, а не човек, който да се бори за финалите. Нямам идея къде е грешката\", каза Димитров, цитиран от bgathletic.com и добави: \"Повече на такова състезание аз неподготвен няма да дойда\". Преди два дни  той отпадна в сериите и на 100 метра . 21.43 сек. Българското участие в сутрешната програма на европейското включва квалификациите в тройния скок. Там за място във финала се борят Габриела Петрова и  световната шампионка за девойки Александра Начева . Състезанието се бави заради технически проблем.", "date": "2018.08.08", "title": "Денис Димитров остана далеч от полуфиналите на 200 м на европейското в Берлин"}
{"url": "https://www.dnevnik.bg/biznes/2018/08/08/3293422_za_edna_godina_prihodnata_agenciia_e_napravila_tri/", "text": "През 2017 г. извършените проверки от служители на Националната агенция за приходите (НАП) в игрални и бинго зали са се увеличили почти три пъти спрямо предходната година. Докато през 2016 г. те са били 50, през миналата година са достигнали 145, което е ръст от 190%. Това показват данните от доклада на приходната агенция за дейността ѝ през 2017 г. Над 1500 запечатани обекта за година От анализа се разбира, че за изминалата година са извършени 2357 проверки на търговски обекти, като са съставени 2585 акта за административни нарушения. Запечатани са били 1589 обекта. Най-честите нарушения са неиздаване на касова бележка и липса на касов апарат. НАП отчита най-голям ръст по декларирана печалба в няколко отрасъла - преработваща промишленост (504 млн. лева), ремонт на автомобили и мотоциклети (390.7 млн. лв.) и финансови и застрахователни дейности (327.9 млн. лева). Най-голям спад има в строителството (402.3 млн. лева). Банките с рекордна за последните 5 години печалба Според доклада през 2016 г. банковата система остава стабилна, като отчита ръст на активите, депозитите, капитала и печалбата. Секторът бележи подобрение на финансовите, капиталовите и ликвидните показатели. Общата сума на активите на банките нараства с 5.2% до 92.1 млрд. лв. спрямо същия период на 2015 година. Печалбата след данъци на банковата система е в размер на 1.26 млрд. лв., което е с 364 млн. лв. повече спрямо отчетената година по-рано, и е най-висока за последните 5 години. Основна причина за повишаването ѝ през 2016 г. е оптимизирането на административните разходи и намаляването на разходите за обезценки. Колко губи държавата от укриване на осигуровки и данъци От анализа на НАП се разбира, че държавата губи около 1.5 млрд. лв. годишно от заобикаляне на данъчното облагане. Най-голям дял има неплащането на осигуровки и данъци от трудови възнаграждения, като сумата по този показател достига 430 млн. лв. През миналата година обаче щетите за държавния бюджет са намалели с близо 28%, което представлява 416 млн. лв. През 2017 г. НАП е събрала близо 19.2 млрд. лв. Отбелязва се ръст от 8.7% спрямо предходната година. Декларираната от фирмите облагаема печалба за финансовата 2016 г. е 20.2 млрд. лв., което е увеличение с 1.04 млрд. лв. спрямо предходната година.", "date": "2018.08.08", "title": "През 2017 г. приходната агенция е направила три пъти повече проверки на игрални зали"}
{"url": "https://www.dnevnik.bg/bulgaria/2018/08/08/3293435_agenciiata_po_bezopasnost_na_hranite_speshno_poruchva/", "text": "Българската агенция по безопасност на храните поръчва спешно диагностични препарати и набори за откриване на чума по дребните преживни животни. Агенцията е открила процедура за договаряне на доставката за общо 336 184 лв. без ДДС. Изборът на процедура е обусловен от необходимостта от неотложно възлагане на поръчката, наложено от изключителни обстоятелства, и не е възможно да бъдат спазени сроковете, включително съкратените, за открита, ограничена процедура или състезателна процедура с договаряне, отбелязват от звеното. Спешността е заради \"извънредната и усложнена епизоотична обстановка в страната по отношение на болестта чума по дребните преживни животни и нейното бързо разпространение в страната през юни и юли 2018 г.\". Заради това се налагало спешно купуване на диагностични ветеринарномедицински средства за вземане на проби от обектите с дребни преживни животни и тяхното изследване за болестта. Договарянето ще е с фирмата \"Глобул вижън\" 2018 ЕООД, която единствена имала оторизация и регистрацията да разпространява нужните според БАБХ диагностични материали, се посочва още в мотивите към поръчката. От агенцията отново отбелязват, че чумата по дребните преживни животни е силно заразна, предава се бързо, има висока смъртност, може да засегне много големи райони и се препоръчва \"радикално унищожаване с всички произтичащи процедури\".", "date": "2018.08.08", "title": "Агенцията по безопасност на храните спешно поръчва препарати за откриване на чума"}
{"url": "https://www.dnevnik.bg/evropa/regioni/2018/08/08/3292831_dobra_ideia_li_e_praviloto_pari_sreshtu_zakonnost_da/", "text": "В Полша местните власти са под обсада. Откакто дойде на власт през 2015 г., партия \"Право и справедливост\" многократно се опита да отнеме от финансирането и правомощията им. Например със законодателство, което би позволило на правителството да контролира парите им и би попречило на независими кандидати да се изправят срещу големите партии на местни избори. Това пише в статия за \"Политико\" Роберт Бедрон, кмет на полския град Слупск, основател на Кампания срещу хомофобията и член на Конгреса на местните и регионалните власти в Съвета на Европа. Тези планове в крайна сметка бяха осуетени от гражданското общество и независимите медии в Полша, но въпреки това \"Право и справедливост\" продължава да връзва ръцете на местните власти. През май националното правителство оряза заплатите им в опит да покрие скандал, предизвикан от собствените му министри. Има обаче още една заплаха за възможностите на местните органи да защитават демократичните ценности от управляващата партия. И тя идва от Брюксел.  Скорошното предложение на Европейската комисия  за многогодишния бюджет на ЕС може сериозно да навреди на местните власти в Полша – най-силната и може би последната крепост на демократичните ценности и върховенството на закона в страната. Подкрепата за ЕС в Полша в момента е сред най-високите в блока въпреки антиевропейските политики на \"Право и справедливост\". Оттеглянето на финансова подкрепа за страните, които не спазват върховенството на закона, е опасно предложение. То рискува да подкопае подкрепата за европейския проект сред избирателите и ще затрудни изключително много полските демократични сили в защитата на проевропейския дневен ред. Тази мярка освен това ще има значителни последици за местните власти, тъй като евентуално намаляване на еврофондовете ще ги направи по-зависими от парите на централното правителство. Политиките на \"Право и справедливост\"  явно нарушават основни европейски ценности и отговорът на ЕС трябва да е не само ясен и политически ефективен, но също и социално отговорен. Той трябва да е насочен към нарушителите, а не към местните общности, особено в по-слабо развитите региони. Орязването не е отговор Дори и Брюксел да се откаже от тази конкретна идея, намаляването на разходите на ЕС за регионално финансиране в степента, предложена от еврокомисията, може да създаде също толкова заплашителна ситуация. ЕС трябва да реформира бюджета си, особено на фона на очакваната загуба на британската вноска след Брекзит, но сегашното предложение да се намалят кохезионните фондове с 10 до 15% е движение в грешната посока. Не е тайна, че  решението за прехвърляне на финансиране от Централна към Южна Европа  е политически мотивирано. Полша и Унгария са сред най-засегнатите и ще загубят най-малко 23% от кохезионните фондове в сравнение с предишната бюджетна рамка. Тази стратегия има своята политическа цена. Много е вероятно тя да задълбочи съществуващите икономически, регионални и геополитически разделения в момент, когато Европа не може да си позволи разлом между членките на еврозоната от останалата част на блока или пък между Запада и Изтока. Бариери Според автора по-добра идея е еврофондовете, които биват спирани заради нарушения на основните ценности като върховенството на закона, да бъдат достъпни за местните власти, компании и неправителствени организации чрез управлявани от ЕС програми. Това може да се случи без участието на националните правителства и ще изпрати силен сигнал към политиците, че обхватът на властта им, включително и финансовите им средства, ще пострадат, ако не спазват европейското право. Друг положителен ефект от подобен план би бил да се насърчат местните усилия за развитие и да се даде на обикновените европейци по-силно усещане за връзка с Брюксел. За тази цел според автора е необходимо повече еврофинансиране, което да бъде насочено към слабо развитите региони и което да може да бъде приложено от местните правителства. Тези фондове трябва да бъдат разпределяни от европейските институции колкото може по-независимо и директно, а получаването на еврофондове да стане по-малко конкурентно. Да се позволи само на ограничен брой водещи кандидати да се възползват от фондове би оказало негативен ефект върху регионите, които са вече в и без това трудна икономическа ситуация. Според автора има редица бариери, които пречат на по-слабо развитите региони да се възползват напълно от финансирани от ЕС проекти, например националните регулации за разпределението на еврофондове, липсата на персонал, езиковите бариери, като всички те задълбочават регионалните неравенства. Подобна теза наскоро изказа и Михаел Шнайдер от Европейския комитет на регионите.  Според него  трябва да се гарантира, че регионите имат думата и че процесът не е централизиран в държавите членки. Еврокомисията се надява новият многогодишен бюджет да бъде одобрен преди изборите за Европейски парламент през май 2019 г. Вероятността това да се случи тогава обаче е малка.", "date": "2018.08.08", "title": "Добра идея ли е правилото \"пари срещу законност\" да важи за отпускането на еврофондове"}
{"url": "https://www.dnevnik.bg/sport/2018/08/08/3293430_georgieva_e_na_polufinal_na_200_m_grub_ivanov_otpadna/", "text": "Габриела Георгиева записа най-големия успех в кариерата си, като се класира за полуфинал на европейското по плуване. В Глазгоу тя преодоля сериите на 200 м гръб. Българката завърши за 2:13,11 мин, което е осмият резултат от сериите. Напред продължава и състезаващата се за Турция Екатерина Аврамова, записала 2:13.40 мин. Двете се състезаваха във втората серия и завършиха съответно пета и шеста. Най-бърза беше рускинята Дария Устинова с 2:08,89 мин. Полуфиналите са довечера от 18:53 ч. Антъни Иванов не можа да се справи със сериите на 100 м бътерфлай. Той завърши последен в шестата серия с 53.86 сек. Българинът  стана осми във финала на 200 м бътерфлай , а на 50 м бътерфлай отпадна в сериите.", "date": "2018.08.08", "title": "Георгиева е на полуфинал на 200 м гръб на европейското, Антъни Иванов отпадна"}
{"url": "https://www.dnevnik.bg/biznes/2018/08/08/3293492_dji_pi_grup_shte_stroi_tunel_jeleznica_sreshtu_185_mln/", "text": "Фирмата \"Джи Пи груп\" ще строи тунел \"Железница\" на магистрала \"Струма\" и пътя към него срещу 185 млн. лева. Агенция \"Пътна инфраструктура\" не е допуснала чуждестранните участници до крайното класиране със стандартния мотив - пропуски в документацията или несъответствие с поставените изисквания, отбелязва  \"Капитал\" . Обединението \"АМ Струма тунел 2018\", в което влизат \"Джи Пи груп\", \"Глобал кънстръкшън\" и \"Виа план\", е класираното на първо място в  процедурата за самия тунел с оферта от 185 млн. лв. без ДДС . За северния подход към съоръжението, който е с дължина едва 720 метра, победител е ДЗЗД \"Железница север\", с участници \"Главболгарстрой\", \"ГБС - Инфраструктурно строителство\" и \"Главболгарстрой интернешънъл\". Поисканата цена тук е 29.9 млн. лв. без ДДС. Дългият 1400 метра пътен участък на юг от тунела пък отива при \"ПСТ груп\", чиято оферта е 18.4 млн. лв. без ДДС. Тунелът \"Железница\", който ще се намира в района на Симитли, ще бъде с дължина 2 км, което го прави почти двойно по-дълъг от сегашния рекордьор в България - \"Витиня\", по магистрала \"Хемус\". Заради сложността на съоръжението първоначално се предвиждаше строителството му да продължи 1400 дни. Досегашните провали на процедурите за избор на изпълнител обаче намалиха този срок на 1000 дни. Тунелът \"Железница\" трябва да бъде завършен най-късно до 2023 г. заедно с цялата магистрала \"Струма\". В противен случай България ще загуби европейското финансиране за нея и дори ще се наложи да връща пари на Брюксел.", "date": "2018.08.08", "title": "\"Джи Пи груп\" ще строи най-дългия тунел - \"Железница\", срещу 185 млн. лева"}
{"url": "https://www.dnevnik.bg/biznes/2018/08/08/3293484_nai-mnogo_jilishtni_sgradi_sa_vuvedeni_v_eksploataciia/", "text": "За второто тримесечие на 2018 най-много жилищни сгради са въведени в експлоатация в областите Пловдив, Варна и Бургас. Броят им е съответно 91 сгради с 274 жилища в тях, 88 сгради с 502 жилища и 69 сгради с 381 жилища. Това показват предварителните данни на Националния статистически институт за юни. Общият брой на въведените в експлоатация жилищни сгради през периода е 573, а новопостроените жилища в тях са 2 285. Спрямо второто тримесечие на 2017 г. сградите са с 11 по-малко (1.9%), а жилищата в тях намаляват с 290 (11.3%) . От въведените в експлоатация новопостроени жилищни сгради през второто тримесечие със стоманобетонна конструкция са 74.2%, с тухлена - 21.8%, с друга - 3.5%, и с панелна - 0.5%. Най-голям е относителният дял на новопостроените къщи (73.5%), следвани от жилищните кооперации (15.5%). През второто тримесечие на 2018 г. в сравнение с второто тримесечие на 2017 г. броят на новопостроените къщи и сгради от смесен тип се увеличава, докато броят на новопостроените жилищни кооперации и вили намалява. Най-висок е делът на новопостроените жилища с две стаи (35.5%), следват тези с три стаи (32.3%), а най-нисък е с шест и повече стаи - 3.7% Общата полезна площ на всички новопостроени жилища през второто тримесечие на 2018 г. е 206.9 хил. кв.м, или с 2.3% по-малко в сравнение със същото тримесечие на 2017 г., а жилищната площ намалява със 7.6% до 126.8 хил. кв. метра. Средната полезна площ на едно новопостроено жилище се увеличава от 82.2 кв.м през второто тримесечие на 2017 г. на 90.5 кв.м през същото тримесечие на 2018 година. Най-голяма средна полезна площ на едно новопостроено жилище е регистрирана в областите Видин - 188.0 кв.м, и Ловеч - 171.8 кв.м, а най-малка - в областите Добрич - 59.1 кв.м, и Плевен - 61.7 кв. метра.", "date": "2018.08.08", "title": "Най-много жилищни сгради са въведени в експлоатация в областите Пловдив, Варна и Бургас"}
{"url": "https://www.dnevnik.bg/sport/2018/08/08/3293491_silen_purvi_opit_izprati_gabriela_petrova_na_final_v/", "text": "Габриела Петрова се справи уверено с квалификацията в тройния скок на европейското първенство по лека атлетика. Българката преодоля от първия си опит 14.05 м - точно толкова, колкото беше нормата за продължаване в надпреварата. Другата българка - Александра Начева, не успя да се справи с предизвикателството. Най-младата участничка на европейското, която е на 16 години, записа 13.39 м. Световната шампионка за девойки имаше три неуспешни скока, като всичките бяха със сходен резултат. В крайното класиране тя остава 26-а. Петрова остана много доволна от постигнатото. \"Това беше целта - да стане от първия опит. Не ми се искаше на тази жега да става от втория, третия опит. Отделно не беше приятно да чакаме 20 минути на жегата заради техническия проблем\", каза четвъртата от световното в Пекин 2015 пред \"Евроспорт\", като насочи вниманието към забавеното начало на квалификацията заради технически проблем. Тя добави, че в петък финалът ще е съвсем различно състезание. Дотук от българите до финал в своята дисциплина стигна и  Радослава Мавродиева в тласкането на гюле . Тази вечер са квалификациите в скока на височина с участието на Мирела Демирева, като квалификационната норма е 1.92 м.", "date": "2018.08.08", "title": "Силен първи опит изпрати Габриела Петрова на финал в Берлин, Начева отпадна"}
{"url": "https://www.dnevnik.bg/bulgaria/2018/08/08/3293483_vupreki_uspehite_na_vlastite_kontrabandata_na_cigari/", "text": "В Асеновград, Перник, Благоевград, Велико Търново и Плевен се употребяват най-много контрабандни цигари в страната. Това показва изследване на инициатива \"Срещу незаконната търговия\" за първото тримесечие на 2018 г. Според данните за периода най-високото ниво на незаконното потребление е в Асеновград - 18%, като това е повишение с почти 10% спрямо последните три месеца на 2017 г. за града. В петте града има добре развита дистрибуторска мрежа на незаконно разпространение. Основните марки цигари, които се продават контрабандно у нас са \"Карелия\" и на \"КТ Интернешънъл\" (Кингс Табако), но постоянно се появяват и непознати марки, създадено специално за целта. Те се задържат за кратко, но се разпространяват бързо, което е белег за добра организация. Според данните за първите три месеца в Асеновград потреблението на незаконни цигари е 18%, като следват Перник с 14.7%, Благоевград с 14.5%, Велико Търново - 10.7%, и Плевен - 9.5%. Другите градове с добре развит сив сектор са Дупница, Свиленград, където отчетеното потребление е 19%, Видин, Кюстендил - те са близо до границите и употребяваните там цигари са маркирани като безмитни. Сериозен проблем остава необложената търговия с рязан тютюн, чието проследяване е трудно. Според Тихомир Безлов от Центъра за изследване на демокрацията, който беше на представянето, 75% от продажбите на рязан тютюн са в сивия сектор. Проучването се прави от 2010 г. по инициатива на петте основни тютюневи компании в България – \"Бритиш Американ Табако България\", \"Булгартабак\", \"Джапан Табако Интернешънъл България\", \"Импириъл Табако България\" и \"Филип Морис България\". Те събират и анализират празните опаковки от цигари в големите градове. Тази година данните показват най-ниското ниво на потребление на контрабандни цигари у нас - 5.8%, което е с 0.8% спрямо първото тримесечие на 2017 г. В първата година на проучването нивото на контрабанда в България беше 34%. Преди две седмици премиерът Бойко Борисов прогнозира,  че ко нтрабандата на цигарите ще падне до 6% .  Изследването е направено в 20 големи града в страната с общо население от 3.8 млн. души, като са проучени 58 хил. празни кутии от цигари. На представянето на данните присъстваха премиерът Бойко Борисов, зам.-главният прокурор Иван Гешев, вътрешният министър Валентин Радев, главният секретар на МВР Младен Маринов и зам.-финансовият министър Росица Велкова. По думите на Борисов резултатите от изследването са показателни за успешната съвместна дейност на митниците, полицията и другите служби за сигурност, които работят усилено, за да осъществят контрол над незаконната търговия. Една фабрика по-малко По време на представянето Борисов съобщи, че службите са разбили нелегална фабрика за производство на цигари в Карнобат. Задържана е и техника за прозиведство.Премиерът се похвали и с това, че службите са заловили 77 дистрибутори на контрабандни цигари, но не посочи от кои градове в страната. Той призова и заниаващите се с отглеждане на канабис да се прехвърлят в някои от другите отрасли на земеделието като предложи варианти: \"да сеят слънчеоглед, жито, овес\". Причината е, че по думите на Борисов службите наблюдават производителите \"отгоре\" и чакат \"да дойде време за сеитба\", за да ги заловят. За първите шест месеца иззетият тютюн е близо 20 тона, а цигарите – 10 568 039 къса. Образуваните досъдебни производства за контрабанда са 553 за 28-те областни дирекции на МВР.", "date": "2018.08.08", "title": "Въпреки успехите на властите контрабандата на цигари се развива в градовете по границата"}
{"url": "https://www.dnevnik.bg/biznes/2018/08/08/3293500_sredniiat_osiguritelen_dohod_se_poniji_s_9_lv_za_mesec/", "text": "Средният осигурителен доход за страната за юни 2018 г. е 875 лв., съобщи пресцентърът на Националния осигурителен институт. Отчита се понижение с 9.18 лв. спрямо май, или с 1.03%. Средномесечният осигурителен доход за страната за периода от 1 юли 2017 г. до 30 юни 2018 г. е 855.83 лв. Така на годишна база се отчита увеличение с 62.28 лв., или 7.27%. Сумата служи при изчисляване на размерите на новоотпуснатите пенсии през юли 2018 г.", "date": "2018.08.08", "title": "Средният осигурителен доход се понижи с 9 лв. за месец"}
{"url": "https://www.dnevnik.bg/sport/2018/08/08/3293501_chelsi_zadeistva_sdelkata_s_koiato_shte_napravi/", "text": "Кепа Арисабалага съвсем скоро ще стане най-скъпият вратар в света. \"Атлетик\" (Билбао) обяви, че е бил информиран от испанската лига за активирането на клаузата за купуването на играча на стойност 80 млн. евро. Медиите в Англия и Испания съобщават, че в основата стои \"Челси\", който се подготвя да привлече 23-годишния страж. Вратарят е очакван в Лондон по-късно през деня за медицински изследвания. Ако сделката се осъществи, Арисабалага ще стане най-скъпият вратар в историята. След като стоеше непокътнат от 2001 г., рекордът ще бъде за втори път това лято. Наскоро  \"Ливърпул\" взе бразилеца Алисон от \"Рома\" за 72.5 млн. евро .  \"Челси\" търси решение, тъй като се очертава раздяла с Тибо Куртоа. Белгийският национал  пропусна няколко тренировки , като според медиите има желание да заиграе в \"Реал\" (Мадрид). Арисабалага е в \"Атлетик\" от 2016 г. През 2016-17 в осем от 23 мача опази вратата си без гол, а миналия сезон записа седем \"сухи мрежи\" от 30 двубоя. Той завърши сезон 2017-18 с 96 спасявания. ", "date": "2018.08.08", "title": "\"Челси\" задейства сделката, с която ще направи Арисабалага най-скъпия вратар в света"}
{"url": "https://www.dnevnik.bg/sviat/2018/08/08/3293495_ungariia_vuvejda_patriotichno_vuzpitanie_v_detskite/", "text": "От началото на учебната година в унгарските детски градини ще се набляга повече на \"патриотичната съставка на възпитанието\", пише  германският в. \"Велт\" , като цитира унгарското опозиционно издание  \"Непсава\" . То е смятано за последния влиятен вестник, който не следва линията на правителството, откакто  \"Непсабадшаг\" не излиза . Решението, прието от властите през юли, събудило недоумение у работещите в детските градини и учрежденията за предучилищна подготовка - не било ясно какво се иска от тях. Указът, цитиран от \"Непсава\", е от 25 юли. Сега според кабинета в Будапеща основа на предучилищната педагогика ще са \"националното самосъзнание, християнските културни ценности, любовта към родината, връзките с отечеството и семейството\", пише унгарското издание, цитирано от \"Велт\". За целта могат да се използват например песни, стихчета, басни или народни приказки. Според Анна Бакони, която председателства Унгарския педагогически съюз, \"нищо\" не се знае за новия учебен план, нито някой се е съветвал със синдиката за приемането му. \"Само можем да гадаем... боя се, че той може да се използва за злоупотреба от страна на държавните служители.\" В училищата вече е факт По същество тази реформа просто \"пренася\" елементи от новата програма в училищата и при децата на възраст между 3 и 7 г. Още преди няколко години премиерът Виктор Орбан поиска да се усили \"военната и патриотична подготовка\" на учениците. В резултат има промени в преподаването на история и география, но такива могат да се появят например и в други дисциплини като музиката и рисуването. Появиха се  и часове по военно обучение . \"Дойче веле\"  писа миналата година , че децата в училище вече изучават и цитати и мисли на Орбан - например схващането му, че Унгария е културно хомогенна страна за разлика от бившите колониални сили и затова не трябва да се приемат мигранти. По-рано отново се въведе и задължителното религиозно образование в училищата, но родителите имат право да изберат вместо него да се учи етика. Според критици, цитирани от \"Дойче веле\", етиката не е реална алтернатива, тъй като предметът не се различава особено от религията.", "date": "2018.08.08", "title": "Унгария въвежда \"патриотично възпитание\" в детските градини"}
{"url": "https://www.dnevnik.bg/sviat/2018/08/08/3293508_germanskite_piloti_na_raiuner_se_prisuediniha_kum/", "text": "Пилотите от ирландската нискотарифна авиокомпания \"Райънер\" (Ryanair) в Германия обявиха 24-часова стачка в петък заедно с колегите си в Ирландия, Швеция и Белгия, съобщи техният профсъюз \"Кокпит\" (Cockpit), цитиран от \"Ройтерс\" и ДПА. Миналата година \"Райънер\" заяви, че признава синдикатите, но досега не е постигнал споразумения за колективни трудови договори с персонала си в Европа. Пилотите настояват за по-високи заплати и по-добри условия на труд. Стачката на германските пилоти ще започне в петък в 01.01 часа по Гринуич (4.01 часа българско време), като ще засегне всички полети от Германия, уточни \"Кокпит\". Синдикатът изтъкна, че ръководството е отхвърлило всякакво увеличение на разходите за персонал. Холандските пилоти на \"Райънер\" също планират стачка в петък, но още не са отправили стачно предупреждение./ БТА", "date": "2018.08.08", "title": "Германските пилоти на \"Райънер\" се присъединиха към стачката в петък"}
{"url": "https://www.dnevnik.bg/evropa/2018/08/08/3293505_berlin_i_madrid_se_dogovoriha_za_vrushtaneto_na/", "text": "Берлин успя да постигне споразумение с Испания за връщането на мигранти, които се намират в Германия, съобщи говорител на германското правителство, цитирана от ДПА. Става въпрос за хора, които са били задържани на германската граница, които вече са кандидатствали за убежище в Испания и с чиито молби трябва да се заеме Мадрид. Споразумението, което бе постигнато на 6 август и влиза в сила на 11-и, не предвижда компенсации от страна на Германия в замяна на това Испания да поеме тези имигранти, допълни тя. Германският канцлер Ангела Меркел ще се срещне през уикенда с испанския премиер Педро Санчес. Неформалната среща в Андалусия ще бъде посветена на миграцията. Освен с Испания вътрешното министерство ще преговаря за подобни споразумения с Гърция и Италия, за да може да връща имигрантите, които пристигат в Германия от тези държави. Мерките са част от  договорката, която постигнаха партиите  в германската коалиция след дълъг спор за политиката за убежище на Меркел, заплашил стабилността на кабинета й. Дъблинският регламент постановява, че мигрантите трябва да бъдат връщани в първата държава от ЕС, в която са се регистрирали. Тези правила спряха да се прилагат в резултат от голямата бежанска криза през 2015 г. и 2016 г.", "date": "2018.08.08", "title": "Берлин и Мадрид се договориха за връщането на мигранти в Испания"}
{"url": "https://www.dnevnik.bg/photos/2018/08/08/3293485_fotogaleriia_multinacionalno_uchenie_platinum_lion_2018/", "text": "Войници от 8 държави - България, САЩ, Албания, Румъния, Грузия, Молдова, Сърбия и Черна гора, участваха в учението \"Platinum Lion 18\" на полигона Ново село. Последните 4 държави не са членки на НАТО, но участват в инициативата \"Партньорство за мир\". Сценарият на учението разиграваше борба с екстремисти и паравоенна групировка, която атакува местното население и коалиционните сили. В учението участваха 728 военнослужещи от които 240 български, 260 от САЩ, 29 от Румъния, Молдова - 81, Албания - 32, Сърбия - 25, Черна гора - 36, и 25 от Грузия.", "date": "2018.08.08", "title": "Фотогалерия: \"Платинен лъв\" събра войници от 8 държави в Ново село"}
{"url": "https://www.dnevnik.bg/bulgaria/2018/08/08/3293529_kabinetut_otpusna_16_mln_lv_za_otkrivane_na_posolstvo/", "text": "Правителството отпусна малко над 1.6 млн. лв. за откриване на посолство на България в столицата на Саудитска Арабия Рияд. Създаването на дипломатическа мисия в арабската страна беше договорено при  посещението на премиера Бойко Борисов в кралството през ноември миналата година. Посолството в Рияд ще се състои освен от политическа и консулска служба, също и от служба по търговско-икономическите въпроси. Приоритет в двустранните отношения е привличането на инвестиции в България, както и стимулирането на контактите между представителите на бизнеса на двете държави, подчертават от кабинета.", "date": "2018.08.08", "title": "Кабинетът отпусна 1.6 млн. лв. за откриване на посолство в Саудитска Арабия"}
{"url": "https://www.dnevnik.bg/bulgaria/2018/08/08/3293530_obrazovatelnoto_ministerstvo_e_gotovo_da_izvadi/", "text": "Министерството на образованието и науката (МОН) е готово да предприеме действия за изваждането на Националния институт по метеорология и хидрология (НИМХ) от БАН, обяви министърът на образованието Красимир Вълчев пред БНР. В отворено писмо във вторник  учените от института поискаха той да  премине към Министерството на образованието и науката  и да бъде самостоятелен разпоредител на бюджетни средства. Учените протестират срещу начина, по който се разпределят средствата в БАН, и казват, че на  НИМХ не му достигат около 10 млн. лева годишно. Министър Вълчев добави, че е разговарял с ръководствата на института и БАН и се надява в кратък период да намерят решение. По думите му на предишна среща през юни е договорено и министерството, и БАН да помогнат на института в краткосрочен план, но академията не е изпълнила ангажимента. ", "date": "2018.08.08", "title": "Образователното министерство е готово да извади института по метеорология от БАН"}
{"url": "https://www.dnevnik.bg/sviat/2018/08/08/3293532_turciia_obiavi_che_shte_stroi_zaedno_s_kitai_aec_v/", "text": "Китай ще реализира проекта за строителство на трета АЕЦ в Северозападна Турция, заяви днес турският министър на енергетиката и природните ресурси Фатих Дьонмез. Това съобщи ТАСС, като цитира интервю на Дьонмез за телевизия \"Си Ен Ен Тюрк\". Коментарите му бяха препечатани и от  в. \"Йени шафак\" . \"След изграждането на атомните електроцентрали в Аккую (окръг Мерсин, край Средиземно море) и в Синоп (край Черно море) ще започнем с реализацията на третия ни проект в Тракия. Ще изградим АЕЦ в Източна Тракия заедно с Китай\", посочи Дьонмез. Турският външен министър Мевлют Чавушоглу обсъди през юни възможността Китай да строи третата АЕЦ в Турция по време на посещението му в Пекин. Въпросът е бил обсъден и по време на срещата на президента Реджеп Тайип Ердоган с китайския президент Си Цзинпин в Йоханесбург (в рамките на срещата на върха на БРИКС), посочва ТАСС. През юни, преди смяната на  политическата система  на Турция, тогавашният министър на енергетиката (и сегашен  на финансите ) Берат Албайрак каза, че страната му най-вероятно  ще построи третата си АЕЦ  в европейската си част. През 2015 г. тогавашният министър на енергетиката  също допусна възможността  за нова централа на около 10 км от България.", "date": "2018.08.08", "title": "Турция обяви, че ще строи \"заедно с Китай\" АЕЦ в европейската си част"}
{"url": "https://www.dnevnik.bg/sport/2018/08/08/3293487_atp_shte_zapochne_podbor_na_kandidati_za_finalniia_si/", "text": "Асоциацията на професионалните тенисисти (АТП) ще започне процедурата за избирането на домакин на финалния турнир след 2020 г. Надпреварата се провежда неизменно в \"О2 арена\" в Лондон от 2009 г. насам и така ще бъде до изтичането на договора след две години (още три сезона, включително и настоящият). \"Нашият заключителен турнир за сезона имаше забележителен успех от преместването си в Лондон през 2009 г. Стараем се да продължим развитието на турнира и през следващите три години в \"О2 арена\", заяви президентът на АТП Крис Кермоуд. Той обясни, че турнирът е добил голяма известност и е достигнал безпрецедентни нива в Лондон, което е привлякло интереса на други градове. По думите му сега е подходящият момент да се проведе подборът, за да се осигури бъдещето на турнира и след 2020 г. Миналата година, когато  шампион стана Григор Димитров , надпреварата събра общо 253 642 души и за девети пореден сезон беше премината границата от 250 000. Откакто се провеждат в Лондон, финалите на АТП са били гледани на живо от 2.3 милиона души. \"О2 арена\" вдигна много високо летвата\", каза Кермоуд и добави, че е възможно турнирът да остане в града и след 2020 г. За първи път турнирът се проведе през 1970 г. в Токио, след което няколко сезона домакини бяха различни градове. Между 1977 и 1989 г. надпреварата беше организирана в \"Медисън скуеър гардън\" в Ню Йорк. Впоследствие домакини бяха Хановер, Лисабон и Шанхай. Кандидатите ще бъдат обявени на 14 декември.", "date": "2018.08.08", "title": "АТП ще започне подбор на кандидати за финалния си турнир след 2020 г."}
{"url": "https://www.dnevnik.bg/bulgaria/2018/08/08/3293584_pravitelstvoto_odobri_plan_za_integrirano_obslujvane/", "text": "Създаване и управление на регистър - профил на хората с увреждане на база информация от различни административни източници, на различно административно подчинение с възможност за достъп по електронен път. Това се предвижда с приет от правителството днес план, а цел на създаването на регистъра е \"постигане на интегрирано решение за административно и социално обслужване на хората с увреждания\", пише в изпратено от пресслужбата на Министерския съвет съобщение. \"Допълнително ще се автоматизира процесът по предоставяне на необходимите медицински и други документи за определяне степента на неработоспособност и ще бъде осигурен достъп до данни в регистрите с възможност за едновременна работа на участниците в процеса (граждани и администрация)\", се разяснява в текста. Регистърът на хората с увреждания, който ще обедини данни от различни държавни служби, трябва да заработи през януари,  съобщи вицепремиерът Томислав Дончев вчера  след среща в Министерския съвет с представители на национално представителните организации на хората с увреждания и родители на деца с увреждания.", "date": "2018.08.08", "title": "Правителството одобри план за интегрирано обслужване на хората с увреждания"}
{"url": "https://www.dnevnik.bg/bulgaria/2018/08/08/3293554_mnogonacionalni_voiski_unishtojiha_paravoenna/", "text": "Войници от 8 държави - България, САЩ, Албания, Румъния, Грузия, Молдова, Сърбия и Черна гора, участваха в учението \"Platinum Lion 18\" на полигона Ново село. Последните 4 държави не са членки на НАТО, но участват в инициативата \"Партньорство за мир\". Сценарият разиграваше борба с екстремисти и паравоенна групировка, която атакува местното население и коалиционните сили. В учението участваха 728 военнослужещи от които 240 български, 260 от САЩ, 29 от Румъния, Молдова - 81, Албания - 32, Сърбия - 25, Черна гора - 36, и 25 от Грузия. Официалната тема на учението е \"Многонационален механизиран батальон при подпомагане на местните органи на властта чрез провеждане на стабилизиращи действия в назначената му зона за отговорност.\" В първия епизод, който беше демонстриран пред медиите, се разиграха отбранителните действията на рота, поддържана от вертолети за бойна поддръжка и минохвъргачки за отразяване на настъплението тежко въоръжени формирования и удържане на района. В стрелбите на минохвъргачния взвод от Молдова участваха само курсанти, които за първи път стрелят на полигон. Взводовете от втората рота проведоха операция по блокиране и прочистване на населен пункт завладяна от екстремисти. Лидерът на бунтовниците бе заловен и предаден на Военната полиция. Наложи се медицинската евакуация на тежко ранен войник да бъде извършена от въздуха с вертолет \"Кугар\", като Ми-24 го осигуряваше. Атаката и преследването на противника бяха поверени на морската пехота на САЩ. За първи път цялостната организация по планиране и провеждане на съвместната подготовка на \"Platinum lion\", което се провежда за четвърта година беше българска и беше извършена от командването на Сухопътни войски и 2 механизирана бригада. Самото управление на действията се извършваше само на английски език.", "date": "2018.08.08", "title": "Многонационални войски \"унищожиха\" паравоенна групировка на Ново село"}
{"url": "https://www.dnevnik.bg/evropa/evrofinansirane/oblasti/kultura/2018/08/08/3293583_pravitelstvoto_odobri_proekt_za_promeni_v_zakona_za/", "text": "Незрящи и хора с увреждания, които затрудняват четенето, ще имат по-лесен достъп до художествени произведения. Днес правителството одобри проект за изменение и допълнение на Закона за авторското право и сродните му права, съобщи правителствената пресслужба. С проекта ще бъде въведена Директива (ЕС) 2017/1564, а крайният срок за това е до октомври 2018 г. Промените ще дадат нови възможности за свободно използване на писмени произведения от незрящи лица и лица с физически увреждания, които възпрепятстват четенето или боравенето с печатни произведения. Ще се допуска изготвянето на копия в алтернативен формат, който да бъде достъпен за хората с увреждания (Брайлов шрифт, аудиокнига, радиопредаване и др.) Копията в съответния формат ще могат да се създават от лица с увреждания, техен асистент или организации, които са уведомили министъра на културата, че се занимават с такава дейност. Като организации ще могат да работят юридически лица с нестопанска цел за осъществяване на общественополезна дейност, читалища, библиотеки и специализирани училища. На интернет сайта на Министерството на културата ще бъде публикуван списък на организациите, които са депозирали уведомление, а тези от тях, които и към момента на влизане в сила на закона извършват такава дейност, ще могат да подадат уведомление в тримесечен срок.  Организациите ще са задължени да гарантират спазване на неимуществените авторски права, както и да предотвратяват неоторизирано използване на копията от страна на лица, които не страдат от увреждане. Те ще трябва и да предоставят информация относно каталога на копия, който поддържат. ", "date": "2018.08.08", "title": "Незрящи и хора с други увреждания ще ползват по-лесно художествени произведения"}
{"url": "https://www.dnevnik.bg/evropa/evropeiski_parlament/novini_za_ep/2018/08/08/3293571_putuvane_s_domashni_ljubimci_kakvi_sa_pravilata_v_es/", "text": "Европейският съюз е приел общи разпоредби, които позволяват пътуването с домашни животни като кучета, котки или домашни порове. За да бъде допуснато такова животно в някоя държава членка, е необходимо да бъдат спазени няколко условия. На сайта си Европейският парламент посочва кои са те: - животното трябва да има имплантиран чип с цел идентификация; допускат се и четими татуировки, направени преди юли 2011 г. - то трябва да има паспорт, който да доказва, че е направена ваксинация против бяс, и че е в състояние да пътува; удостоверението се дава от регистриран ветеринарен лекар - кучета, които пътуват за Великобритания, Ирландия, Малта, Финландия и Норвегия, трябва да бъдат третирани срещу алвеококи − вид паразитен червей, който може да причини опасно заболяване при хората - по принцип можете да пътувате с най-много пет животни.", "date": "2018.08.08", "title": "Пътуване с домашни любимци: какви са правилата в ЕС"}
{"url": "https://www.dnevnik.bg/video/2018/08/08/3293553_video_ema_stoun_v_mini_serial_za_labirintite_na/", "text": "Ани Ландсбърг и Оуен Мългрим се опитват да открият отговор на въпроса \"Какво смяташ, че не е наред с теб?\". Това е вероятно най-краткият анонс на минисериала на компанията \"Нетфликс\" с участието на Ема Стоун и Джона Хил, който излиза на 21 септември в прочутата платформа за видео. Видеото, с което се рекламира тази продукция, вече накара множество издания да правят сравнения с Inception (2010) и Get Out (2017). Причината е, че според оскъдната информация за сюжета на Maniac героите на Стоун и Хил са в група за психомедикаментозен експеримент за \"поправяне\" на подсъзнанието. Следва поредица от скокове в различни вселени - от фентъзи свят в духа на \"Властелинът на пръстена\", през семейна драма от 80-те години до бляскавата епоха на \"Великият Гетсби\". Режисьорът Кари Джоджи Фукунага (True Detective) и сценаристът Патрик Самървил (The Leftovers) са вдъхновени от норвежкия сериал Maniac от 2015 г.", "date": "2018.08.08", "title": "Видео: Ема Стоун в минисериал за лабиринтите на съзнанието"}
{"url": "https://www.dnevnik.bg/sviat/2018/08/08/3293551_senatut_v_italiia_otmeni_zakon_za_zaduljitelno/", "text": "Сенатът в Италия подкрепи законопроект, одобрен от управляващото популистко правителство, който премахва задължителните ваксини за учениците, предаде \"Файненшъл таймс\". Изискването влезе в сила през март, след като в страната се бяха увеличили случаите на морбили - 5000 само за миналата година при 870 през 2016-а. В периода между юни 2017 и същия месец на 2018 г. на Италия се падат 29% от случаите на морбили в Европейската икономическа зона. Партията \"Лигата\" и \"Пет звезди\", които влязоха в коалиция преди два месеца, обаче обещаха да премахнат това задължение преди вота, проведен същия месец. За окончателна отмяна ще трябва още едно гласуване в долната камара на парламента, а това няма да стане преди края на ваканцията на депутатите. Така новите правила, ако станат факт, биха могли да влязат в сила преди началото на сегашната учебна година. Същевременно от родителите няма да се изисква да дават в училищата бележки от лекар, които да показват, че децата им са били ваксинирани, след като това  облекчение на сега действащото законодателство  бе прието миналия месец. Девет регионални администрации казват, че ще обжалват решението на сената пред конституционния съд или ще му отговорят със собствени мерки за връщане на задължителните ваксини. Реакции Последната промяна в законодателството променя позициите на Италия спрямо Франция и Германия, където се приемат все по-строги регулации за задължително ваксиниране. Според критици на новия кабинет в Рим с подхода си той подрива доверието в науката. Здравният министър Джулия Грило казва, че подкрепя ваксините, но не и при сегашните строги правила, а според вътрешния министър и лидер на \"Лигата\" Матео Салвини десет задължителни ваксини са \"безполезни, а понякога опасни\". Според Давиде Фараоне от Демократическата партия (която бе на власт до юни) мерките превръщат Италия в \"един вид Див запад, в който здравето на децата напълно се оставя в ръцете на семейството\". Премиерът Джузепе Конте настоя, че правителството \"иска да гарантира защитата на здравето на децата преди всичко\" и ще го направи. \"Синът ми се ваксинира, аз лично го придружих,\" добави той, предаден от \"Кориере дела сера\".", "date": "2018.08.08", "title": "Сенатът в Италия отмени закон за задължително ваксиниране на децата"}
{"url": "https://www.dnevnik.bg/sviat/2018/08/08/3293589_kitai_otvurna_na_sasht_s_25-procentni_mita_vurhu_stoki/", "text": "Китай ще наложи допълнителни вносни мита в размер 25% върху стоки от Съединените щати на стойност 16 млрд. евро, съобщи \"Ройтерс\", като цитира министерството на търговията в Пекин. Става въпрос за различни стоки като петролни продукти, автомобили, медицинско оборудване и други. Новината дойде след съобщението от търговския представител на САЩ, че от 23 август се въвеждат 25-процентни мита върху още китайски стоки за 16 млрд. долара. \"Това е много неразумна практика, оставила Китай без избор\", написа още министерството  на сайта си , имайки предвид последното решение на американската администрация, предаде агенцията. Те се прибавят към вече въведени на 6 юли 25-процентни мита върху китайски стоки за 34 милиарда долара. Китай реагира с налагане на същите мита върху американски стоки на същата стойност. Окончателният списък за 25-процентни мита върху китайски стоки за общо 50 милиарда долара съдържа 279 артикула. Какви стоки са в списъка  Новите мита ще засягат общо 333 стоки според информация на китайското правителство, публикувана малко след обявяването на мярката и ще влязат в сила минута след полунощ местно време на 23 август(19:01 ч. българско време на 22 август) - на същата дата като американските, но половин ден преди тях заради часовата разлика. Сред продуктите са: - медицинско оборудване; - автомобили и велосипеди; - отпадъчни метали и продукти от рециклирана хартия; - стоманени продукти; - рибно брашно, използвано за фураж. Износът на Китай расте по-бързо от очакваното Днес бяха публикувани и първите данни за китайския износ, откакто китайските мита върху стоки на стойност 34 млрд. долара, въведени от САЩ, влязоха в сила на 6 юли. Те сочат, че износът на Китай е нараснал повече, отколкото се очакваше - 12.2% на годишна основа. За сравнение - отчетеният ръст през юни е 11.2 на сто на годишна база. За този месец анализатори са посочили в анкета на \"Ройтерс\", че очакваният ръст е около 10%. Същевременно китайският търговски излишък със САЩ за миналия месец е бил 28.09 млрд. долара и така се е свил спрямо юни с малко под около 900 млн. (през юни бе отбелязан рекордът от 28.97 млрд.).", "date": "2018.08.08", "title": "Китай отвърна на САЩ с 25-процентни мита върху стоки за 16 млрд. долара"}
{"url": "https://www.dnevnik.bg/citat_na_deniia/2018/08/08/3293603_citat_na_denia_preduprejdavam_jutvarite_na_kanabisa_da/", "text": "Това каза днес министър-председателят Бойко Борисов  при представяне на изследване на развитието на пазара и разпространението на контрабандни цигари в страната . По време на изказването си Борисов засегна различни теми, като една от тях беше отглеждането на канабис. \"Наблюдаваме нивите и чакаме да ги ожънат, за да има доказателства за пред съда, за да покажем, че не е израсъл на самотек\", каза той, като посочи причината за предупреждението си: \"По-добре да знаят и да не се вкарват в затвора.\" Премиерът показа разбиране към \"жътварите\" на канабис, които са \"положили са труд, садили са го\", но по думите му службите са се подготвили добре и е по-добре \"да не го прибират\".", "date": "2018.08.08", "title": "Цитат на деня: Подготвили сме се за жътвата на канабиса, съветвам жътварите да не отиват да жънат"}
{"url": "https://www.dnevnik.bg/photos/2018/08/08/3293503_fotogaleriia_po_ulicite_na_sofiia_v_denia_miau/", "text": "Днес, 8 август, се отбелязва Международният ден на котката. Той е обявен през 2002 година от Международния фонд за грижа за животните (International Fund for Animal Welfare - IFAW).", "date": "2018.08.08", "title": "Фотогалерия: По улиците на София в деня \"мяу\""}
{"url": "https://www.dnevnik.bg/sport/2018/08/08/3293592_paulo_autuori_golemiiat_pobeditel_znae_kak_da/", "text": "Мениджърът на \"Лудогорец\" Пауло Аутуори е уверен, че отборът му бързо ще преобърне серията от негативни резултати.  Тимът от Разград отпадна още във втория квалификационен кръг  на Шампионската лига и започна колебливо сезона в Първа лига, като  след три кръга изостава с пет точки  от лидера ЦСКА. Според бразилския треньор шампионите продължават да показват добър футбол, но им липсва ефективност в атака. \"Ще дам като пример последния мач срещу \"Локомотив\" (Пловдив) (0:1). Играхме доста добре, създадохме много възможности, пропуснахме и дузпа. Като начин на игра ми допадна, само трябва да вкарваме голове. Трябва да имаме по-голяма ефективност и да сме по-концентрирани в завършващата фаза\", заяви Аутуори на пресконференцията преди първия мач с \"Жрински\" от третия предварителен кръг на Лига Европа. \"Трябва да се знае, че във футбола шампион не се става след два-три мача. Трябва да знаем разликата между успех и престиж. Успехът е нещо временно - днес го има, на следващия ден може да го няма. Престижът е нещо вечно и трябва да се поддържа. Играчите на \"Лудогорец\" са престижни заради всичко, което са постигнали през годините. Но като всички в света и те не са имунизирани срещу такива моменти като настоящия. Големият победител знае как да преодолее трудните моменти. Това е нашето предизвикателство в следващите мачове\", каза още бразилецът. Той заяви, че трудният старт на сезона няма нищо общо с психологически проблеми или с пренасищане от успехи. \"Няма такива неща. Винаги съм казвал, че който не е силен ментално, трябва да се откаже от футбола. Победи и загуби винаги има в нашия спорт. Сега е важно да демонстрираме добър футбол, да вземем победа и да покажем, че пътят е дълъг и не свършва с един мач\", каза още Аутуори. \"Ние сме тук, за да надграждаме нивото. Головете ще се завърнат. И най-големите голмайстори минават през периоди, в които не вкарват, и винаги се коментира кога ще започнат отново. Вдигнахме много очакванията със седемте гола срещу \"Крусейдърс\". Очакваме нашите нападатели скоро да си върнат естествената форма\", допълни мениджърът на \"Лудогорец\". В същото време от клуба призоваха феновете да напълнят стадиона и да подкрепят отбора в трудния момент. \"Всички помним победите, които постигнахме заедно, и, разбира се, загубите по пътя. Но затова \"Лудогорец\" е шампион - защото неуспехите не ни сломяват, а ни мобилизират\", се казва в обръщение на клубния сайт. \"Отборът не спечели правото да се бори за класиране в групите на Шампионската лига. Неубедителен е и стартът на първенството. Тези несполуки естествено предизвикаха негативни емоции сред всички вас, верните фенове, които от дълго време подкрепяте отбора и свикнахте да преживявате големи европейски вечери. Напълно естествено е нашите противници да ликуват и да чертаят с най-черни краски бъдещето на любимия ви отбор. С лека ръка зачеркват футболисти, с които заедно сте слушали химна на Шампионската лига, Лига Европа и седем пъти We Are The Champions. Всички спорове във футбола обаче се решават на зеления терен, а не в социалните мрежи.\" \"Вашите момчета са тук. Те са готови за пореден път да покажат, че \"Лудогорец\" никога не се предава. Те тренират усилено под вещото ръководство на Пауло Аутуори и щаба му. Вашите момчета са готови да направят всичко по силите си на \"Лудогорец арена\" да има вълнуващи евромачове още този сезон. Те вярват в себе си. Вярвайте и вие. Отборът има нужда от вашата подкрепа по трибуните. В четвъртък всички на стадиона! Само \"Лудогорец\", заявиха още от ръководството.", "date": "2018.08.08", "title": "Аутуори: Големият победител знае как да преодолее трудните моменти"}
{"url": "https://www.dnevnik.bg/politika/2018/08/08/3293620_nachalnikut_na_kabineta_na_karanikolov_stana_negov/", "text": "Началникът на политическия кабинет на икономическия министър Емил Караниколов Лилия Иванова стана негов заместник. Тя беше назначена на поста със заповед на премиера Бойко Борисов, съобщиха от правителствения пресцентър. От 2005 г. тя работи в администрациите на няколко министерства – на младежта и спорта, на здравеопазването, на земеделието и храните и на държавната администрация и административната реформа. Според информация на \"Капитал\" е имало сериозен спор за поста между ГЕРБ и \"Атака\", които са част от коалиционния партньор \"Обединени патриоти\". Очаква се новият зам.-министър да представлява Караниколов в новото държавно предприятие \"Управление и стопанисване на язовири\". То беше създадено в края на юни с промени в Закона за водите и ще управлява общинските язовири без тези, които са към НЕК за производство на ток, и тези, отдадени на концесия. Предвидено е предприятието да се управлява от 8-членен управителен съвет, който ще се председателства от министъра на икономиката или от посочен от него човек, а в състава му влизат още представители на министерствата на енергетиката, на околната среда, на земеделието, на регионалното развитие, както и представител на сдружението на общините. От министерството уточниха, че тя ще има координираща функция спрямо новите правомощия на министъра на икономиката, свързани с новия Закон за административното регулиране на икономическите дейности и измененията в Закона за водите. Нов зам.-министър има и в Министерството на младежта и спорта. Това е Стоян Андонов, който от 2017 г. е ръководител на катедра \"Водни спортове\" в Националната спортна академия (НСА). Той е световен шампион по водноспасителен многобой индивидуално и отборно и вицесветовен шампион по водноспасителен многобой – отборно.", "date": "2018.08.08", "title": "Началникът на кабинета на Караниколов стана негов зам.-министър"}
{"url": "https://www.dnevnik.bg/sviat/2018/08/08/3293690_gurciia_shte_subori_nad_3000_nezakonni_sgradi_zaradi/", "text": "Кабинетът в Гърция реши да бъдат съборени близо 3200 сгради в района на опустошителните пожари, довели до смъртта най-малко на 91 души, предаде \"Ройтерс\". Правителството на премиера Алексис Ципрас бе обвинено след пожарите минали месец, че реакцията му след пожара също е допринесла за броя на жертвите. В понеделник и шефът на службата за гражданска защита на страната подаде оставка след смяната на директорите на полицията и пожарната. В петък това направи и министърът, отговарящ за гражданската защита, като каза, че не е можело да е направи много заради ветровете със скорост 120 км в час, допълнително разпалили пламъците. Ципрас каза, че страната повече няма да позволява незаконни строежи, които иначе са обичайна гледка в страната от десетилетия и много от които биват \"узаконявани\" от редица правителства години след като се появят. Част от сградите са в столицата Атина. \"Хаосът на нерегламентираните строежи, който заплашва човешки животи, не може да се търпи повече,\" каза Ципрас.", "date": "2018.08.08", "title": "Гърция ще събори над 3000 незаконни сгради заради пожарите"}
{"url": "https://www.dnevnik.bg/biznes/2018/08/08/3293691_vuzobnoviava_se_turgut_za_izgrajdaneto_na_gazovata/", "text": "След поредната жалба за избор на строител на газовата връзка с Гърция търгът отново е възобновен. Това се вижда от съобщение на сайта на проектната компания \"Ай Си Джи Би\" АД (ICGB), която проектира трасето. Компанията припомня, че процедурата е спряна след обжалване пред Комисията за защита на конкуренцията през май. Тя бе от името на \"ФРУТА - БВВ\" ЕООД, регистрирана на 20 декември 2017 г. с 50 лева капитал. С определение от 02.08.2018 на Върховния административен съд е потвърдено определение на антимонополната комисия, с което искането за спиране е отхвърлено. Определението на ВАС е окончателно Новият срок за подаване на заявления за участие е 10 септември, 17.30 ч.", "date": "2018.08.08", "title": "Възобновява се търгът за изграждането на газовата връзка с Гърция"}
{"url": "https://www.dnevnik.bg/evropa/2018/08/08/3293536_ot_london_do_nju_iork_spalni_kabini_predlagat_oazis_na/", "text": "Лондончани си плащат да спят, след като трябва всеки ден да правят дълги изморителни пътувания за работа, при които е невъзможно човек да се прибере вкъщи преди края на деня, и се мъчат да издържат на забързаното ежедневие в съвременния град. Заети пътници, купонджии с натежали глави и родители, копнеещи да подремнат, могат да си починат за 18 паунда (23 долара) на час в т.нар. спални кабинки - в тъмни стаи, ароматизирани с лавандула и оборудвани със слушалки и маски за очи. Концепцията \"Поп енд рест\" беше въведена в шикозния лондонски район Шордич. Един от нейните създатели Маурисио Виламисар каза, че целта му е да \"залее\" града със спални кабинки - на жп гари, в офиси и университети. \"Има нужда от действително изграждане на лично пространство насред града. Ние обичаме да го наричаме оазис на спокойствието\", заяви Виламисар пред фондация \"Томсън Ройтерс\". Кабинките, които никнат в градове по целия свят - от Ню Йорк до Мадрид, бяха вдъхновени от това, че все повече хора работят далеч и ежедневно пътуват по много време, както и от популярността на заведения и кафенета, които не са нито дом, нито офис. Великобритания преживява жилищна криза, след като жилищното строителство намалява от 70-те години на 20 век и това повишава цените на имотите по-бързо от заплатите. Това принуждава хората, работещи в града, да живеят по-далеч от центъра, каза Виламисар. Според британското синдикално обединение Конгрес на профсъюзите броят на работещите хора, които ежедневно пътуват по над два часа, се е увеличил с 34 процента за последните 10 години, а лондончани пътуват най-дълго за и от работа. След като все повече хора работят далеч от домовете си, хранят се навън и посещават работещи денонощно спортни зали, някои смятат спането на път за естествено продължение на натовареното ежедневие, а други се тревожат, че това променя представата за дома. Нанси, която е дошла от Амстердам в Лондон като турист, казва, че \"градът може да бъде доста изморителен и човек просто иска да намери място, където може да си почине малко\". \"Мисля, че това може да бъде допълнение към дома, така че защо не?\" Шинийд Хан, която се занимава с организиране на събития, посочва, че спалните кабинки отразяват влиянието на високите цени на имотите върху живота на хората. \"Вземането на пари от хората за сън е малко етичен проблем, но в същото време това е град и като се има предвид цената на жилищата и това, че имотите са толкова скъпи, все пак това е обитаемо пространство и трябва да бъде стока\", допълва тя. \"Просто това е начинът, по който се движи светът . . . но не мисля, че това някога ще измести представата да имаш установено място, където се прибираш, и дом, защото няма друго място като дома\", допълва Хан. Да подремнеш, за да имаш сила Виктория Хикман, 24-годишна специалистка по спортен масаж, която редовно използва спалните кабинки, казва, че те предлагат повече уединение и удобство от спането в парк или на друго място в града и подхождат на нейния напрегнат начин на живот на човек, работещ на свободна практика. \"Предпочитам да дам пари за действително презареждане и наистина добър сън, отколкото да отида в кафене и да завися от кофеин или да купувам храна само за да държа тялото си будно\", допълва Хикман. \"Сънят е толкова съществена част от здравето и мисля, че понеже има такава промяна в начина, по който мислим за благополучието, особено в градовете, а в тях всекидневието е толкова забързано, те (спалните кабинки) определено ще печелят популярност\", смята тя. Държавната агенция \"Обществено здраве - Англия\" препоръчва от седем до девет часа сън на нощ и предупреждава, че липсата на сън може да доведе до високо кръвно налягане, сърдечни заболявания и физически и психически здравни проблеми. С появата на смартфоните, а също при по-топлото време много британци спят по-малко, показват данни на консултантския орган \"Съвет за сън\". Той е установил, че почти една трета от хората не спят добре през повечето нощи, и посочва стреса като главна причина за това. За Матиас Шух - минувач, обаче да плащаш за сън е \"много странно . . . защото всеки би трябвало да може да спи\". Номадски живот Един от създателите на \"Поп енд рест\" Йоан Дьомон каза, че спалните кабинки са част от по-голямо движение \"умни градове\", и се надява те да бъдат разпространени в още градове във Великобритания. Концепцията се застъпва за по-взаимосвързано използване на общественото пространство и удобства за предлагане на ефективни услуги, което според Дьомон се харесва на хората от поколението, родено между 80-те години на 20 век и началото на 21 век, които работят повече часове и създават семейство на по-късна възраст. \"Това е част от тенденцията да бъдеш номад . . . ние прекарваме по-малко време у дома\", казва той. Вместо да \"монетизира подремването\", Дьомон се надява в бъдеще да предлага подобни спални услуги на работещи хора с ниски доходи и бездомници. /БТА", "date": "2018.08.08", "title": "От Лондон до Ню Йорк кабинки за спане са \"оазис\" за изморените работници"}
{"url": "https://www.dnevnik.bg/photos/2018/08/08/3293689_snimka_na_denia_dim_ot_gorski_pojari_pokriva_pochti/", "text": "Калифорния обяви, че в планините бушува най-големият горски пожар в историята на американския щат, но освен него горят още четири големи огнища. Американската аерокосмическа агенция NASA разпространи в сряда сателитна снимка от 6 август, разкриваща как димът от пожарите покрива почти целия щат, който по площ е четири пъти по-голям от България. Замърсяването на въздуха е в рамките на умерено до опасно в зависимост от близостта с пожарите. От NASA обясняват, че в дима има частици и вещества от непълно изгаряне на материали, съдържащи въглерод, поради което във въздуха попадат дразнещи или опасни за вдишване въглероден оксид, въглероден диоксид и микро частици.", "date": "2018.08.08", "title": "Снимка на деня: Дим от горски пожари покрива почти цяла Калифорния"}
{"url": "https://www.dnevnik.bg/sviat/2018/08/08/3293697_amerikanski_senator_e_predal_v_moskva_pismo_ot_trump/", "text": "Американският сенатор от Републиканската партия Ранд Пол заяви днес, че при посещението си в Москва е предал писмо от президента Доналд Тръмп на руското правителство, предаде \"Ройтерс\". \"Имах честта да предам писмо от президента Тръмп на правителството на Владимир Путин. Писмото подчертава важността на по-нататъшното сътрудничество в различни области, в това число борбата с тероризма, задълбочаването на диалога в законодателната сфера и възобновяването на културния обмен\", написа днес сенаторът на страницата си в \"Туитър\". По време на визитата си в Москва Пол покани във Вашингтон членове на комисията по външни работи към Съвета на федерацията, припомни ТАСС. Путин заяви на 27 юли, че е готов да се срещне отново с американския лидер както във Вашингтон, така и в Москва. На 16 юли в Хелзинки се проведе първата пълноформатна руско-американска среща на върха от избирането на Тръмп за президент през 2016 година. Дотогава двамата президенти разговаряха само в кулоарите на многостранни форуми. Писмото на Тръмп до Путин е предадено на руската страна по дипломатически канали, но Кремъл още не се е запознал със съдържанието му, заяви прессекретарят на руския президент Дмитрий Песков. Белият дом не е коментирал съобщението. /БТА", "date": "2018.08.08", "title": "Американски сенатор е предал в Москва писмо от Тръмп за Путин"}
{"url": "https://www.dnevnik.bg/sport/2018/08/08/3293700_gabriela_georgieva_se_klasira_11-a_v_evropa_na_200/", "text": "Габриела Георгиева отпадна в полуфиналите на 200 метра гръб на европейското първенство по плуване в Глазгоу, но постигна най-големия успех в професионалната си кариера. Георгиева завърши 11-а в крайното класиране. 21-годишната българка преплува дистанцията за 2:13.19 минути, които й отредиха шеста позиция в първия полуфинал. Тя остана на 1.5 секунди от испанката Африка Саморано Санц, която зае последното място във финала. В другите си два старта - на 50 и 100 метра гръб, Габриела Георгиева завърши на 32-а позиция. Другата българка в надпреварата на 200 метра - Екатерина Аврамова, която от няколко години се състезава за Турция, се класира 14-а. Националната рекодьорка на България в тази дисциплина завърши с време 2:14.13 минути. Маргерита Панциера от Италия постигна най-добрия резултат в полуфиналите - 2:07.27 минути. Унгарката Каталин Бурайн даде второ време - 2:07.65 минути. За финала се класираха още рускините Дария Устинова (+0.92 сек.) и Анастасия Авдеева (+2.27 сек.) германките Джени Месинг (+1.65 сек.) и Лиса Граф (+2.05 сек.) и украинката Дарина Зевина (+3.9 сек.).", "date": "2018.08.08", "title": "Габриела Георгиева се класира 11-а в Европа на 200 метра гръб"}
{"url": "https://www.dnevnik.bg/sport/2018/08/08/3293702_mirela_demireva_stigna_s_lekota_do_evropeiskiia_final/", "text": "Българката Мирела Демирева се класира с лекота за финала в скока на височина от европейското първенство по лека атлетика в Берлин. Олимпийската вицешампионка имаше нужда от само два опита, за да стигне до битката за медалите. Демирева единствена пропусна първите две височини - 1.76 и 1.81 метра. 28-годишната българка започна с успешен опит на 1.86 метра, след което се справи от първия път и с 1.90 метра. Демирева, която през 2016 г. спечели сребърен медал от предишното европейско първенство на открито, раздели първото място в квалификацията. Още пет състезателки скочиха 1.90 метра от първия опит - световната шампионка Мария Ласитскене от Русия, германката Мари-Лоранс Юнгфлайш, британката Лейк Морган, литовката Айрин Палсите и украинката Катерина Табашник. Квалификационната норма беше 1.92 метра. Само 11 скачачки обаче преодоляха 1.90 метра, което обезсмисли опитите на следващата височина. За финала се класираха още Имке Онен от Германия, Ана Шимич от Хърватия, Ерика Кинси от Швеция, Юлия Левченко и Оксана Окунева от Украйна, Алесия Трост от Италия, Михаела Хруба от Чехия и Карина Таранда от Беларус. Финалът е в петък от 20.22 часа.", "date": "2018.08.08", "title": "Мирела Демирева стигна с лекота до европейския финал в скока на височина"}
{"url": "https://www.dnevnik.bg/photos/2018/08/08/3293358_fotogaleriia_svetovnite_snimki_na_denia_-_8_avgust/", "text": "В търсене на цветен прашец. Хамдан, Йемен.", "date": "2018.08.08", "title": "Фотогалерия: Световните снимки на деня - 8 август 2018 г."}
{"url": "https://www.dnevnik.bg/sport/2018/08/08/3293705_djokovich_produlji_na_visoka_skorost_kum_tretiia_krug/", "text": "Шампионът от \"Уимбълдън\" Новак Джокович се класира с лекота за третия кръг на турнира от сериите \"Мастърс\" в Торонто. Носителят на 13 титли от Големия шлем победи канадеца Питър Полански с 6:3, 6:4 за 84 минути. Джокович пласира седем аса, спечели 84% от точките след свой първи сервис и не даде нито един шанс за пробив на съперника. Сърбинът реализира два пробива при шестте си възможности, което се оказа достатъчно за убедителен успех срещу участващия с \"уайлд кард\" Полански. Четирикратният шампион в Откритото първенство на Канада записа втора победа от два мача с 30-годишния канадец. Предишната им среща беше в Монреал през 2009 г., когато сърбинът се наложи с 6:4, 7:6 (6). В спор за място в четвъртфиналите Джокович ще се изправи срещу поставения под №7 Доминик Тийм от Австрия или гръцкия тийнейджър Стефанос Циципас. Сърбинът е третият тенисист, който си осигури място в третия кръг, след Григор Димитров и Марин Чилич. Димитров премина през много тежък мач  с Фернандо Вердаско. Българинът направи обрат и спечели с 4:6, 6:2, 7:6 (5). В следващия кръг световният №5 ще срещне победителя от мача между канадеца Милош Раонич и американеца Франсис Тиафо.", "date": "2018.08.08", "title": "Джокович продължи на висока скорост към третия кръг в Торонто"}
{"url": "https://www.dnevnik.bg/evropa/evrofinansirane/oblasti/kultura/2018/08/08/3293493_reportajite_na_djeims_baucher_ot_bulgariia_sa/", "text": "За пръв път от 35 години в България излиза издание на \"Репортажи от България\" на Джеймс Баучер. Ирландецът дълги години работи като кореспондент от Балканите за британския вестник \"Таймс\", но името му се асоциира най-често с България. Страна, от която е запленен до такава степен, че често ходи облечен в народни носии, играе ръченица и спи завит в ямурлук. Баучер пристига в България малко след проруския преврат, свалил княз Александър Батемберг, и прави репортаж за първата официална обиколка из страната на княз Фердинанд. В отлични взаимотношения е със Стефан Стамболов, въпреки че често си позволява да критикува неговото правителство. Налага му се да напусне страната, след като публикува статия, в която описва жестокостите, извършени от български християни срещу помаците, за да отмъстят за страданията на македонците, живеещи под турска власт. Когато разногласията му с българските власти са изгладени, се връща в страната. Участва активно в обществения и политически живот на България. Става свидетел на двете балкански войни и критикува остро Букурещкия мирен договор от 1913г.. По времето на създаването на Балканския съюз играе ролята на таен посредник между правителствата. Напуска отново България след влизането на страната в Първата световна война. Работи като журналист от Руската империя преди да се завърне в Лондон. След пенсионирането си през 1918 г. се мести в София. Умира на 20 декември 1920 г. в София и съобразно неговото желание е погребан близо до Рилския манастир - чест, оказана единствено на този чужденец. В \"Репортажи от България\" читателите могат да хвърлят поглед към едни от най-динамичните години от българската история през погледа на един от водещите журналисти на времето си. Човек, когото вестник \"Таймс\" нарича \"най-верният и непоколебим приятел, който някога е имал българският народ\". Изданието е дело на сдружение \"Българска история\" и вече е в търговската мрежа.", "date": "2018.08.08", "title": "Репортажите на Джеймс Баучер от България са преиздадени за пръв път от 35 г."}
{"url": "https://www.dnevnik.bg/sviat/2018/08/08/3293709_sasht_sankcioniraha_rusiia_i_za_novichok_v_moskva_se/", "text": "САЩ смятат Русия за отговорна за нападението на 4 март във Великобритания с бойно нервно-паралитично вещество и въвеждат от 22 август нови санкции срещу страната. Според телевизия Ен Би Си първо ще бъде забранено издаването на лицензи за износ за Русия на стоки, засягащи националната сигурност. Втора фаза на санкциите ще бъде задействана 3 месеца по-късно, ако Русия не даде гаранции, че повече няма да употребява химически оръжия и се съгласи на инспекции от ООН. Ако Москва не реагира, следва понижаване нивото на дипломатически отношения, забрана на възможността \"Аерофлот\" да лети до САЩ и спиране на почти целия внос и износ между двете страни, допълва телевизията, позовавайки се на американски дипломат. Това се случва в момент, когато борсите в Москва най-после реагираха негативно на новините за проекти на различни сенатори от Вашингтон за нови, значително по-строги мерки, най-вече заради намесата на Русия в изборите и опитите за манипулиране на общественото мнение. ЕС също \"забеляза внесеният в Сената на САЩ законопроект, предлагащ нови санкции срещу Русия\" и започва анализ на възможните последици от одобряването и задействането му, каза Мая Косянич, говорителка на върховния представител на ЕС за външните работи и политиката за безопасност Федерика Могерини. \"Съединените щати... преценяват съгласно Закона за контрол и унищожаване на химическите и биологични оръжия от 1991 г. (CBW Act), че правителството на Руската федерация е употребило химическо или биологично оръжие в нарушение на международното право или е използвала смъртоносни химически или биологически оръжия срещу собствените си граждани\", заяви Хедър Ноерт, говорителка на външното министерство на САЩ. Инспектори от Организацията за забрана на химическите оръжия ще се завърнат по молба на правителството в Лондон, за да вземат нови проби от веществото, което през юни уби жена и рани мъж в Еймсбъри. Градът е близо до Солзбъри, където през март бяха атакувани Сергей Скрипал и дъщеря му Юлия, които оцеляха. Според заключенията на британските специалисти става дума отново за отрова от групата, известна като \"Новичок\", за която британското правителство обвини Москва. Повече от 20 държави приеха твърденията на Лондон за достатъчно достоверни, за да изгонят десетки руски дипломати в знак на солидарност. САЩ наредиха на 60 дипломати и техните семейства да напуснат, след което закриха руското генерално консулство в Сиатъл. България гласува солидарна подкрепа в декларации на НАТО и ЕС, но не предприе никакви мерки срещу представителите на Москва в страната. На 2 август в парламента във Вашингтон бе внесен поредният законопроект за нови ограничения срещу Русия. Той е озаглавен \"Акт за защита на американската сигурност от агресията на Кремъл\" (DASKAA). В него има предложения да бъдат блокирани операциите на руски банки с американски институции, включително Сбербанк, ВТБ, Газпромбанк, Росселхозбанк, държавната финансова корпорация ВЭБ и Промсвязбанк. Мониторингът за нарушители на санкциите може да бъде разширен и със застрахователните компании. Предлагат се още мерки срещу руския държавен дълг и повишаване ефективността на друг закон - \"За противопоставяне на противниците на Америка чрез санкции\" (CAATSA). Операции с руски дълг ще бъдат възможни само с нови емисии, но за не повече от две седмици след пускането му на пазара. В DASKAA група сенатори републиканци и демократи се обявяват за единна база за всички досегашни и бъдещи санкции срещу Русия, включително т.нар. Закон \"Магнитски\". За целта в администрацията на Белия дом може да бъде създадена служба за координиране на действията на САЩ по антируските санкции с държавите от ЕС. Друга нова структура - Национален обединителен център за отговор на хибридните заплахи, ще трябва да води борбата с опитите за зловредното влияние на Русия в САЩ и по света. От 2020 г. авторите предлагат на държавите, уязвими за руско влияние, да се предостави достъп до фонд от американския бюджет на стойност 250 милиона долара годишно. Подробното описание на проекта изпълва 100 страници и сред мерките има такива, които се опитват да предотвратят някои крайни идеи на президента Доналд Тръмп. Така например, сенаторите предлагат забрана за финансиране на мерки, насочени към усилия на който и да е представител на САЩ да изведе страна от състава на НАТО. Т.нар. Списък \"Кремъл\" се предлага да бъде обновен, както и да започне издирване по света на активи и пари на президента Владимир Путин. За борбата с кибер престъпността се препоръчва създаване в Държавния департамент на служба за кибер пространството и цифровата икономика, която да се ръководи от служител с ранг посланик. Финансовото министерство на Русия посрещна днес скептично възможността за американски санкции срещу държавен дълг, на първо място защото това би било болезнено за страните, които притежават руски облигации, съобщи РИА \"Новости. Руските финансови пазари, обаче, бяха под натиск заради новините за задаващи се санкции. Рублата започна видимо да се обезценява около обед, когато обменният ѝ курс спрямо долара слезе на нивото от април. Вечерта курсът се върна две години назад до 65.69 рубли за долар (при 63.49 за долар във вторник), а еврото за пръв път от три месеца насам поскъпна над 76 рубли, като само днес бяха добавени 2.61 рубли към обменния курс. Сред прогнозите на руски анализатори, направени преди вечерното съобщение за нови санкции имаше очакване за ниво 67 рубли за долар. Засега това е реакция предимно на медийни публикации за това какво пише в проекта. Той дори още не е публикуван, а в дебатите по него може да отпаднат по-радикалните мерки. Освен това целта му е да създаде рамка за нови санкции, като се остави на президента на САЩ да реши кога и какво от тях да използва.", "date": "2018.08.08", "title": "САЩ санкционираха Русия и за \"Новичок\", в Москва се усетиха, че идат още по-тежки мерки"}
{"url": "https://www.dnevnik.bg/razvlechenie/2018/08/08/3293708_oskarite_veche_niama_da_sa_tova_koeto_biaha/", "text": "Притеснена от спадащия телевизионен рейтинг на церемонията по раздаването на оскарите академията, която ги раздава, обяви няколко промени. Основните включват нова категория - за популярни филми, а другата - съкращаване на телевизионното излъчване до 3 ч. като някои статуетки ще се раздават по време на рекламите, съобщава \"Ню Йорк таймс\". Въпреки това новата категория ще доведе до нови проблеми за академията, смятат критиците на идеята. Те не разбират и дали номинирането на даден филм в новата категория го лишава от възможността да бъде номиран и в тази за най-добър филм. В писмото, подписано от ръководството на академията и разпространено днес, не се посочват критериите за това кой филм би бил определен като популярен и не отговаря на въпроса за номинирането и в други категории. Посочва се, че на по-късен етап ще бъдат дадени повече подробности. С одобряването на промените, свързани с телевизионното излъчване, академията признава това, което е очевидно от години, пише изданието. И то е, че оскарите са все по-непопулярни. През тази година зрителите на церемонията са били 26.5 млн., което е спад с 20% спрямо предходното издание. Преди четири години аудиторията на бляскавото събитие е била 43.7 млн. души. Сред причините за това са фрагментирането на медийния пазар, дължината на церемонията и все по-честата практика да се награждават нишови филми, които повечето американци, които ходят на кино, не са гледали. Изданието дава за пример награденият \"Формата на водата\", който за 14 седмици е донесъл приходи от билети за 60 млн. долара, докато \"Черната пантера\", който се очаква, че би влязъл в категорията \"популярен\" е донесъл приходи от 202 млн. долара само през първите три дни в кината в Северна Америка.", "date": "2018.08.08", "title": "Оскарите вече няма да са това, което бяха"}
{"url": "https://www.dnevnik.bg/sport/2018/08/08/3293713_ivelin_popov_dade_ton_za_golovo_shou_mejdu_spartak_i/", "text": "ПАОК навакса два гола пасив и победи \"Спартак\" (Москва) с 3:2 в първи мач от третия квалификационен кръг на Шампионската лига. Ивелин Попов даде тон за зрелището на стадион \"Тумба\", а всичките попадения паднаха през първото полувреме. Руският отбор можеше да стигне до по-добър резултат преди реванша в Москва, но пропусна дузпа след почивката. Мачът започна перфектно за \"Спартак\", след като Попов откри резултата в седмата минута. Капитанът на българския национален отбор се разписа с чудесен удар в десния ъгъл от границата на наказателното поле, след като Роман Зобнин центрира по земя отляво, а Луиш Адриано технично пропусна топката. В 17-ата минута след далечно центриране от десния фланг Адриано свали топката с глава към Куинси Промес, който стреля без забавяме от дъгата на наказателното поле. Топката рикошира в защитник и заблуди вратаря Александрос Паскалакис. Той все пак успя да я отклони, но тя се отби в страничната греда и премина голлинията. В 29-ата минута ПАОК получи дузпа, която Александър Прийович превърна в гол - 1:2. Осем минути по-късно Лео Матос направи отличен пробив отдясно и центрира ниско към точката на дузпата, откъдето Димитриос Лимниос насочи топката в долния десен ъгъл на Александър Максименко. Минута преди края на първото полувреме гръцкият вицешампион направи пълен обрат. След още един пробив и центриране отдясно на Матос Максименко направи груба грешка. Вратарят изпусна топката и Лимниос спокойно отбеляза на празна врата. В 69-ата минута \"Спартак\" имаше чудесна възможност да изравни. Адриано беше задържан в наказателното поле и гостите получиха дузпа. Ударът на Промес от бялата точка обаче срещна левия страничен стълб.", "date": "2018.08.08", "title": "Ивелин Попов даде тон за голово шоу между \"Спартак\" и ПАОК на \"Тумба\""}
{"url": "https://www.dnevnik.bg/sport/2018/08/08/3293721_mavrodieva_ostana_shesta_v_tlaskaneto_na_gjule_na/", "text": "Българката Радослава Мавродиева се класира шеста в тласкането на гюле на европейското първенство по лека атлетика в Берлин. 31-годишната състезателка определи представянето си като трагедия, след като направи само два успешни опита и остана много далеч от най-добрия си резултат през сезона. Мавродиева започна добре финала и преодоля 18.03 метра с първото си тласкане. След това обаче сребърната медалистка от европейското в зала през 2017 г. направи два неуспешни опита. Българката, която през сезона има 18.95 метра, заемаше петата позиция и това й даде право на още три тласкания. В първото тя постигна 17.86 метра, след което последваха още две грешки. \"Общо взето - пълна трагедия. За мен е трагедия. Каквото и да говоря, няма значение. Всичко свърши\", заяви Мавродиева пред БНТ HD. Българката записа изравнено второ най-добро постижение на европейски първенства на открито в кариерата си. Тя беше шеста и преди шест години в Хелзинки. Върховото й класиране е петата позиция от 2016 г. в Амстердам. Полякинята Паулина Губа изненадващо спечели златния медал в тласкането на гюле. Тя записа 19.33 метра в последния си опит и изпревари голямата фаворитка Кристина Шваниц. Шваниц, която доминираше през целия сезон и единствена имаше тласкане над 20 метра, постигна 19.19 метра в първия си опит. Тя обаче така и не успя да подобри резултата си. Германката имаше шанс да си върне първата позиция с последния опит в състезанието, но постигна само 18.98 метра. Бронзовият медал отиде при Альона Дубицкая от Беларус с най-добър опит от 18.81 метра. Клаудиа Кардаш от Полша и Сара Гамбета от Германия допълниха челната петица съответно с 18.48 и 18.13 метра.", "date": "2018.08.08", "title": "Мавродиева завърши шеста в тласкането на гюле на европейското"}
