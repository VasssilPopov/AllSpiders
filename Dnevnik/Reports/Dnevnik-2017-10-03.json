{"url": "http://www.dnevnik.bg/sport/2017/10/03/3053245_otkazaliiat_se_ot_tenisa_kutrovski_e_bil_hvanat_s/", "text": "Тенисистът Димитър Кутровски, който обяви край на кариерата си в началото на 2016 г., всъщност е бил хванат с допинг за втори път. Това стана ясно днес от съобщение на Международната федерация по тенис (ITF), която му наложи двегодишно наказание. Бившият национал за купа \"Дейвис\" се е провалил при проверка през септември 2015 г. на турнира от сериите \"Чалънджър\" в Тибурон, САЩ. 30-годишният българин е бил тестван за урина, а в пробата му е открит декстроамфетамин. Това е второ провинение за Кутровски.  През февруари 2012 г. той беше уличен  в употреба на метилхексанамин. Това се случи при дебюта му в турнир от професионалния тур на АТП - в Сан Хосе. Тогава българинът започна от квалификациите и сензационно  достигна до четвъртфиналите . Първоначално състезателните му права  бяха спрени за две години . Спортният съд в Лозана обаче  намали наказанието му на 15 месеца , като огромна заслуга за това имаше  съдействието на бившият номер 1 Анди Родик. Кутровски се завърна на корта през май 2013 г. , a две години по-късно постигна върховото си класиране в световната ранглиста - №293. В началото на 2016 г. той обяви, че слага край на състезателната си кариера и започва работа като помощник-треньор в Американската тенис асоциация (USTA). Оказва се, че по същото време правата му вече са били спрени. На 4 ноември 2015 г. той е бил информиран, че срещу него е повдигнато обвинение в употреба на допинг. Наказанието му е започнало да тече десет дни по-късно. Международната федерация обяви днес, че Кутровски ще може да се завърне на корта след 13 ноември тази година. Той трябва да върне 4590 долара, спечелени от наградни фондове, а от актива му са отнети 39 точки за световната ранглиста поединично и 5 точки в класацията при мъжките двойки. В решението на независимия трибунал на ITF, публикувано днес, се посочва, че българският тенисист се е признал за виновен в нарушаване на антидопинговите правила. Кутровски е обяснил, че е пушил наргиле с плодов тютюн в два бара в София - вечерта на 20 септември и в ранните часове на 21 септември. Според него това е причината в пробата му да бъде открит декстроамфетамин. От ITF заявиха, че той е осигурил \"фактически и научни доказателства в подкрепа на своето твърдение\". Тъй като действието му е счетено за непреднамерено, Кутровски не е наказан с предвидените при умишлена употреба на забранени вещества четири години. Ако това беше първото му провинение, санкцията щеше да бъде 12 месеца. В този случай тя се удвоява.", "date": "2017.10.03", "title": "Отказалият се от тениса Кутровски е бил хванат с допинг за втори път"}
{"url": "http://www.dnevnik.bg/video/novinite_na_bnt/2017/10/03/3053115_video_drugite_novini/", "text": "- Гравитационните вълни донесоха Нобелова награда.", "date": "2017.10.03", "title": "Видео: Другите новини"}
{"url": "http://www.dnevnik.bg/sviat/2017/10/03/3053105_zashto_kataluncite_izdigat_4_prusta_po_vreme_na/", "text": "По време на митингите в Каталуня преди и след опита за референдум за независимост сред събралите се виждаха хора, издигащи ръце с разперени 4 пръста и свит палец. Какво изразяват каталунците с този знак? Отговорът е в   - знамето на испанската провинция, представляващо 4 червени линии върху златистожълт фон. Това всъщност е част от герба на Короната на Арагон - кралство, което в най-силните си години през XIV-XV век е владеело териториите на днешна Източна Испания, части от Южна Франция и средиземноморска миниимперия, включваща Балеарските острови, Сицилия, Корсика, Малта, Южна Италия и дори части от Гърция (до 1388 г.). Затова и днес червено-жълтата   се издига в автономните райони Каталуня, Арагон, Балеарските острови и Валенсия, в говорещия каталонски град Алгеро в Сардиния и присъства в гербовете на Испания и две френски южни провинции, във флаговете на 4 френски района, заема една четвърт от герба на Андора и e включен в множество знамена на общини, исторически принадлежали към Арагонското кралство. Обяснението защо именно така изглежда този знак идва от легенда, появила се за пръв път в средата на XVI век. Известна хроника от 1551 г. описва, че през IX век в битка (според една версия - с маври, според друга - с викинги) тежко е ранен Вилфред Косматия (Жуифре ел Пилос на каталунски) и в знак на благодарност за саможертвата му франкският крал Шарл Плешивия потопил пръстите на ръката си в кървящата рана и оставил с тях четири дири по златистия му щит. Няма историческа основа за тази легенда, но тя е подета от каталунските националисти и превърната в символ на независимост. Така се ражда и династията на графовете на Барселона, а иначе се твърди, че Вилфред е гот, роден в Росийон, в района на Каркасон във Франция. Златният щит с четири кървави дири става герб на династията и символ на новоизвоюваните територии. Вилфред разширява твърде много земите си до степен, че провокира маврите мюсюлмани на юг и не успява добре да отбранява крепостите си. През 897 г. Луб ибн Мохамед ибн Кази напада Барселона и Вилфред загива в битката на 11 август. Тялото му е погребано в манастир в Рипол в района на Жирона.", "date": "2017.10.03", "title": "Защо каталунците издигат 4 пръста по време на протести"}
{"url": "http://www.dnevnik.bg/sport/2017/10/03/3053131_tiim_i_kueri_otpadnaha_oshte_na_starta_v_tokio/", "text": "Поставеният под №2 Доминик Тийм и шестият в схемата Сам Куери отпаднаха още в първия кръг на турнира от категория АТП 500 в Токио. Австриецът и американецът са двама от тенисистите, които  водят битка с Григор Димитров за местата , даващи право на участие във финалите на АТП в Лондон. Тийм продължи неубедителното си представяне на азиатска земя с драматична загуба от американеца Стив Джонсън. Световният №7 спечели първия сет, но допусна обрат и отстъпи с 6:4, 6:7 (5), 4:6 след 2 часа и 19 минути игра. Австрийският тенисист допусна трета поредна загуба след петсетовата битка с Хуан Мартин дел Потро в осминафиналите на US Open и неочакваното поражение от друг аржентинеца - Гуидо Пея, на старта на турнира в Шънджън миналата седмица. Въпреки това Тийм остава на отлична позиция за дебютно участие в финалите на АТП. Той е четвърти с 3715 точки и аванс от 575 точки пред следващия го Григор Димитров. Първите трима - Рафаел Надал, Роджър Федерер и Александър Зверев, вече си осигуриха квоти за Лондон. По-сложна става ситуацията за Куери, който в момента заема последното осмо място, осигуряващо класиране за Лондон. Американецът загуби на старта в Токио от французина Ришар Гаске - 4:6, 6:7 (2) след 90 минути игра. Напред в турнира продължават водачът в схемата Марин Чилич, №3 Милош Раонич, №5 Кевин Андерсън, който е първи под чертата в годишната ранглиста, и №8 Диего Шварцман. Осминафиналните двойки в Токио Марин Чилич - Ясутака Учияма Раян Харисън - Кевин Андерсън Милош Раонич - Юичи Сугита Адриан Манарино - Иржи Весели Ришар Гаске - Йен Хсун Лу Матю Ебдън - Давид Гофен/Фелисиано Лопес Диего Шварцман - Бърнард Томич Александър Долгополов/Данийл Медведев - Стив Джонсън Битката за Лондон  4. Доминик Тийм (Австрия) - 3715 5. Григор Димитров (България) - 3140 6. Марин Чилич (Хърватия) - 2995 7. Пабло Кареньо Буста (Испания) - 2595 8. Сам Куери (САЩ) - 2435 ------------------------------------- 9. Кевин Андерсън (Южна Африка) - 2380 10. Давид Гофен (Белгия) - 2285 11. Томаш Бердих (Чехия) - 2050 12. Роберто Баутиста Агут (Испания) - 1915 13. Милош Раонич (Канада) - 1840 14. Джон Иснър - 1815 15. Жо-Вилфред Цонга - 1805 16. Ник Кириос - 1745", "date": "2017.10.03", "title": "Тийм и Куери отпаднаха още на старта в Токио"}
{"url": "http://www.dnevnik.bg/politika/2017/10/03/3053145_petrolnata_asociaciia_zaiavi_podkrepata_si_za_delian/", "text": "Малко след като депутатът от ГЕРБ Делян Добрев подаде молба за прекратяване правомощията му на народен представител, от Българската петролна и газова асоциация обявиха подкрепата си за него. Уточнява се, че това е единствената представителна структура в сектора течни горива. Такава подкрепа изразиха вчера и от най-голямата работодателска организация - КРИБ. Смятаме, че в качеството му на депутат и председател на Комисията по енергетика в Народното събрание г-н Добрев е полезен за обществото. Неговите компетенции в областта на енергетиката са безспорно доказани. Приносът му за развитието на държавата - също, пише в съобщението на асоциацията, в която членуват \"Лукойл\", \"Петрол\", ОМВ и други търговци с горива. Два часа  след като БСП обяви, че ГЕРБ има \"дрийм тийм\" в енергетиката , от партията на Бойко Борисов дадоха извънредна пресконференция, на която зам.-председателят на парламента Цвета Караянчева поиска да зададе няколко въпроса, сред които и този дали е вярно, че съпругът на Корнелия Нинова работи на заплата в \"Лукойл\"? В конфликт на интереси ли е Нинова, когато гласува в парламентарни законопроекти, свързани с горива и енергетика? Спонсорирала ли е \"Лукойл\" кампания на Нинова и БСП?\". В съобщението на асоциацията се посочва че тя е водила ползотворен диалог с Делян Добрев и когато беше министър на икономиката, енергетиката и туризма в първото правителство \"Борисов\". Българската петролна и газова асоциация категорично подкрепя запазването на г-н Добрев на поста председател на Комисията по енергетика в Народното събрание. Загубата на експерти от такъв ранг няма да е от полза нито за държавата, нито за нейните граждани, нито пък за представителите на енергийния бранш, се посочва в съобщението.", "date": "2017.10.03", "title": "Петролната асоциация заяви подкрепата си за Делян Добрев"}
{"url": "http://www.dnevnik.bg/sviat/2017/10/03/3053047_decata_koito_shtazi_susipa/", "text": "Деца - агенти на комунистическата тайна полиция: досега рядко е ставало дума за тях. От днешна гледна точка те са вършели нещо грозно и лошо. И навярно са съсипали не една и две съдби наоколо си. Но какво ли са разбирали тогава 14-15-годишните юноши и девойки, които често пъти попадали в ръцете на \"Щази\" или направо от сирашкия дом, или пък с одобрението на собствените им родители? Повечето от тях тогава живеят в един ужасяващ и уродлив свят, който или трябва да приемат за нормален, или да отрекат. За отричане обаче нямат психическата сила. Ангела Марквард е едно от тези деца. Малко след падането на Берлинската стена тя бурно се втурна в германската политика - млада пънкарка с пъстри коси и обици по лицето, ангажирана левичарка. Стигна до Бундестага, после обаче излезе досието ѝ като доносничка на \"Щази\", а политическата ѝ кариера бързо приключи. Мама, татко и \"Щази\" Днес Ангела Марквард отново се занимава с политика. И се опитва да се пребори с призраците от миналото си. В новата си книга \"Татко, мама, \"Щази\" тя разказва с безпощадна откровеност за побоищата и изнасилванията от детството си, за налудничавия свят на комунистическата тайна полиция, в който е родена и отраснала. Разказва за разбитата си съдба. По повод книгата на Ангела Марквард писателката Инес Гайпел припомня за друго някогашно дете - агент на \"Щази\" - момиче на име Хана: \"Изреченията ѝ излизат на тласъци, умоляващо. Разказва ми за Дрезден, за своите дядо и баба комунисти, които я отгледали, след като осиротяла. За интерната в Берлин, където постъпила на 14 години, и за чичо си, офицер от \"Щази\", който я принудил да доносничи. Била само на 15, когато с нея се захванал офицер на име Роберт. На всеки две седмици я качвал на бежова лада и я откарвал във вила извън града, където прекарвали по 2-3 часа. Винаги ѝ носел по нещо: кафе, някоя кутия цигари марка \"Дует\", шоколадови бонбони, бутилка отвратително бяло вино. В името на \"великото дело, на родината, на мира и на органите\" тя трябвало в подробности да му разказва какво се случва в интерната, а през това време той непрекъснато я опипвал под блузката. В своя доклад за \"Щази\" мъжът на име Роберт пише: \"Атмосферата на разговора беше разведрявана с помощта на кафе и бисквити.\" С Хана се занимавали цели шестима офицери от \"Щази\", а в профила ѝ пише, че е необходимо \"изграждане на усет за поверителност и умение да се прикрива\", че момичето трябва да бъде \"услужливо, контактно и бързо да се пригажда\". В случая с Хана мъжете се казват Роберт, Щефан, Паул, Хелмут, Ханс. При Ангела Марквард те се казват Йорг, Егберт, Виланд, Томас, Фалко, Михаел. Единият е подполковник, вторият - майор, третият - капитан. Също както Хана, и Ангела попада в ръцете на \"Щази\" благодарение на най-близък човек. Лично майка ѝ я дава на \"чекистите\", на всесилния държавен орган, който позволява на своите служители мъже да развихрят перверзното си въображение. Също както в случая с Хана, и детето доносник Ангела бива подлагано не само на политически перверзии. През цялото време я обработват и чрез психическо и сексуално насилие\", разказва Инес Гайпел. Ангела Марквард е родена през 1971 година и израства в истинска \"Щази\" династия. Дядото, майката, вторият баща, техните приятели - всички работят за тайните служби, припомня Инес Гайпел и описва една шизофренична действителност: \"Тайната полиция е всекидневие и нормалност, малкото момиче ѝ вари кафе и си играе с нея на пода. Неволите на Ангела започват, когато е на 9 години. Първо баща ѝ я тормози и бие по най-брутален начин. После идва вторият татко, един душевно опустошен сътрудник на \"Щази\", който за пръв път я изнасилва на 14-годишна възраст. Майка ѝ, учителка и сътрудничка на \"Щази\" с псевдоним Барбара, не само хвърля дъщеря си в прегръдките на тайната полиция, но и през цялото време е свидетел на тормоза над нея. В сянката на двамата си съпрузи насилници майката си изгражда собствена цинична ценностна система. А детето, попаднало в тази пустиня от безотрадност и жестокост - какво може да направи то? Само едно: да приеме, че цялата лудост наоколо всъщност е нещо съвсем нормално. И да се опита да я забрави, живеейки с нея. Страх, отвращение и самоомраза \"Вината се лута някъде вътре в мен и не ще да си отиде\", казва другото някогашно дете агент Хана. След 1989 година тя се крие, страх я е от Роберт и другите мъже от \"Щази\". Смазана е от паниката, отвращението и самоомразата, опитва какви ли не терапии, но нищо не помага. \"Те просто ме съсипаха\", почти беззвучно казва Хана. \"Онази Хана от моята младост, която беше най-будната, най-нахаканата, най-въодушевената, най-отворената. Хана с чипото носле, която можеше винаги да те разсмее\", с много болка си спомня Инес Гайпел. А финалното ѝ обобщение звучи повече от потискащо: \"Хиляди съсипани деца като призраци блуждаят в паноптикума на \"Щази\". Как не се е намерил поне един човек, който да прояви човещина към тях? Поне един роднина да каже \"не\", поне един съсед, който да се загрижи, поне един чичо, който да ги отърве. Тези деца са вегетирали в зандана на своите \"Щази\" семейства като в някаква крипта. А опустошените им души сякаш са чертани с един и същи шаблон.\" Днес децата - агенти на \"Щази\", са вече възрастни хора, които са принудени да живеят с травмата. Но и с вината си.", "date": "2017.10.03", "title": "Децата, които \"Щази\" съсипа"}
{"url": "http://www.dnevnik.bg/sviat/2017/10/03/3052805_nobelovite_zvezdi_koito_pomruknaha/", "text": "Нобелови звезди, превъзнасяни до небесата и подхранвали огромни очаквания, останали неоправдани: над стогодишната история на Нобеловата награда за мир е изпъстрена с емоционални крайности. Обявяваните от норвежкия Нобелов комитет всяка година през октомври награди - в петък ще стане известен носителят за 2017 - обикновено предизвикват повече или по-малко гласовити протести, а понякога и ожесточени дебати. Редки са случаите, когато лауреатът е единодушно приет.  Аун Сан Су Чжи  бе такава. Получила Нобеловата награда за мир през 1991 г. за продемократичната си съпротива срещу военната хунта, крехката \"Дама от Янгон\" дълго време бе почитана като светица. След като стана силната жена в Мианма, тя вече е остро критикувана за бездействието си по отношение към  мюсюлманското малцинство рохинджи , които според редица държавни лидери са жертва на етническо прочистване. \"Разочарован съм. Аун Сан Су Чжи беше изключително популярна и заслужила лауреатка, героична предвид обстоятелствата, но не мога да подкрепя поведението ѝ към рохинджите\", заявява влиятелният секретар на Нобеловия комитет от 1990 до 2014 г. Гейр Люндеста. Близо 430 000 души са се подписали под петиция онлайн с искане наградата ѝ да бъде анулирана, а редица влиятелни Нобелови лауреати като Дезмънд Туту,  Малала Юсафзай  и Далай лама публично я порицаха. \"Драматично е. Човек, който толкова се е борил за демокрацията и толкова дълго е бил популярен, да се окаже в такова положение е необичайно\", отбелязва историкът на Нобеловите награди Асле Свеен. Необичайно, но не и безпрецедентно. Аун Сан Су Чжи може да е била най-ярката измежду тях, но и други Нобелови звезди помръкнаха с времето. Като се започне от  бившия президент на САЩ Барак Обама , който според Свеен е \"най-подобният случай\". Отличаването му през 2009 г., само девет месеца след встъпването му в длъжност, действително бе прието с недоверие, но той все пак още беше на върха на популярността си. Осем години по-късно продължават да се надигат множество гласове, включително в социалните мрежи, наградата да му бъде отнета. \"Беше невъзможно за когото и да било да е на висотата на очакванията. Те бяха напълно нереалистични. Не мисля, че комитетът е очаквал Обама да извърши революционни промени в международната политика. Не става дума да се промени всичко, а да се правят стъпки в правилната посока\", казва днес Люндеста. Други лауреати са били обвинявани в прегрешения. Бившият исторически водач на синдиката \"Солидарност\" Лех Валенса, Нобелов лауреат от 1983 г., е предмет на настоятелни твърдения, че е сътрудничил на комунистическите тайни служби. Той отхвърля тези обвинения, а през 2009 г. заплаши да напусне Полша и да върне наградите си. Дълго време преди него италианският пацифист Ернесто Монета е бил мъмрен, че е подкрепил влизането на страната си във война срещу Османската империя през 1911 г., четири години след като му е присъдена Нобеловата награда. Близката приятелка на Алфред Нобел  Берта фон Зутнер , която го привлича към каузата на пацифизма, и самата тя Нобелов лауреат от 1905 г., \"е предложила Монета да бъде лишен от наградата и титлите си в пацифисткото движение\", припомня историкът Ивар Либек в колективния труд \"Сто години за мир\". На два пъти в следвоенната история Нобеловата награда е толкова спорна, че някои от петимата членове на комитета подават оставка. Един през 1994 г. в знак на протест срещу отличаването на палестинеца  Ясер Арафат  заедно с израелците  Шимон Перес  и  Ицхак Рабин  година след подписването на мирните договори от Осло. Други двама през 1973 г., когато двойката Хенри Кисинджър - Ле Дък Тхо е наградена за сключването на мимолетно примирие във Виетнамската война. Всеки път полемиката се проточва. \"Получи Нобеловата награда, но я опозори. Няма значение дали ще я върне или няма, сигурно си изгаря ръката, когато я докосва\", негодува през 2009 г. бившият член на Нобеловия комитет Берге Фуре по адрес на Перес. Бившият израелски премиер, който по това време бе президент, беше оправдал израелска атака в училище в ивицата Газа, в която бяха убити около 40 души. Ръководителят на виетнамската делегация Ле Дък Тхо незабавно е отказал да получи наградата, а Кисинджър решил да не ходи в Осло да вземе своята, защото се опасявал от масови протести. През 1975 г. дори предложил да я върне. Комитетът отказал. Уставът на Нобеловата фондация не предвижда такава ситуация, нито разрешава анулиране на награда. \"Никой от Нобеловите лауреати не е идеален. Много от тях сигурно усещат допълнителна отговорност да са за пример, но бъде ли връчена наградата, комитетът бездруго не може нищо да направи\", смята Люндеста./ БТА", "date": "2017.10.03", "title": "Нобеловите звезди, които помръкнаха"}
{"url": "http://www.dnevnik.bg/sport/2017/10/03/3053188_petur_hubchev_dumata_klasirane_ne_se_spomenava_stiga/", "text": "Националният селекционер  Петър Хубчев  призова сравненията с мача срещу Франция от 1993 г. да спрат преди предстоящия двубой с \"петлите\". Футболните национали се изправят срещу водача в група А на световните квалификации в събота в последното си домакинство. Дотук България има четири победи от четири срещи в София. \"Традициите са по-важни за медиите, не за футболистите, в това съм сигурен. Но стига сме говорили за 1993 г., стига сме говорили за Костадинов. Това не е сериозно (символиката между Емил Костадинов, който вкара два гола на \"Парк де пренс\" и  Георги Костадинов , който сега носи №7 в отбора), не може преди такъв мач да говорим за такива неща\", каза Хубчев. Националите вече втори ден се готвят на базата на Българския футболен съюз в Бояна. Освен наказаните Ивелин Попов и Ивайло Чочев Хубчев няма други кадрови проблеми. \"Има умора от това, че са играли мачове и че някои са пътували. Като става въпрос за футболистите от чужбина, аз вярвам в техния професионализъм и знам, че са подготвени на добро ниво. За тези от България мога да преценя, защото се стараем да ги гледаме на живо\", добави Хубчев. Бившият защитник увери, че като футболист не се е интересувал срещу кого се изправя на терена и иска неговите играчи също да не обръщат внимание на прогнозите кой е фаворит и кой е аутсайдер. Той си пожела националният отбор да се представя постоянно, а не само да печели като домакин, а при гостуванията си най-често да губи. \"Националният отбор се е справял без Стоичков, без Сираков и без Костадинов, така че сигурно може и без  Попов  и Чочев. Ясно е, че нямам много качествени играчи, но ние се стремим да наблюдаваме всички. Още не съм наясно кои ще са техните заместници, честно казано нямам и идея за титулярния състав\", добави Хубчев. В исторически план България се представя успешно срещу \"петлите\". Националният отбор има една единствена загуба като домакин от Франция и тя е през далечната 1932 г. - 3:5. След това България има седем победи и едно равенство при голова разлика 12:3. Общата статистика на българския отбор с \"петлите\" е осем победи, четири равенства и девет поражения. Треньорът обясни, че не е дошъл с идея да класира отбора на финалите на световното първенство и такава задача не му е поставяна въпреки победата над  Холандия  с 2:0 в началото на годината. Два кръга преди края на битката за Мондиал 2018, България е на четири точки зад втория Швеция. Именно второто място дава право на участие в плейофите. \"Думата класиране не се споменава в момента. Но аз не съм я казвал и преди. Откакто съм треньор, не говорим за това. Моята задача, колкото и клиширано да звучи, беше в това да подготвям отбора максимално добре за конкретните мачове\", каза още селекционерът.", "date": "2017.10.03", "title": "Петър Хубчев: Думата класиране не се споменава, стига сме говорили за 1993 г."}
{"url": "http://www.dnevnik.bg/bulgaria/2017/10/03/3053026_vurhovniiat_kasacionen_sud_dopusna_niakoi_sluchai_na/", "text": "Ако в хода на дело при внесен от прокуратурата обвинителен акт за хулиганство (по чл. 325, ал.1), се установи, че то е извършено срещу орган на власт, съдът ще може да налага глоба и деянието да се смята за административно нарушение. Това следва от тълкувателното решение на Върховния касационен съд (ВКС), образувано по искане на главния прокурор Сотир Цацаров заради противоречива съдебна практика. И досега общият състав на хулиганството, можеше да се приеме за административно нарушение, ако отговаря на изискванията на член 78 а от Наказателния кодекс (ако за престъплението се предвижда малко наказание, деецът не е осъждан и имуществените вреди са възстановени). В него има предвидено изключение, според което не се освобождава от наказателна отговорност, ако деянието е извършено срещу орган на власт. От този текст произтича и противоречивата съдебна практика. Една част от съдилищата приемат, че когато конкретните хулигански действия са извършени спрямо орган на власт при или по повод изпълнение на службата му, извършителят не следва да се освобождава от наказателна отговорност с налагане на глоба, а да се санкционира по наказателен път. Според другите съдебни решения е именно обратното - трябва да му се налага само глоба. С тълкувателното решение се приема, че когато е извършено хулиганство, което е квалифицирано по общия състав - член 325, ал.1 (Който извърши непристойни действия, грубо нарушаващи обществения ред и изразяващи явно неуважение към обществото, се наказва за хулиганство с лишаване от свобода до две години или с пробация, както и с обществено порицание) В Наказателния кодекс все пак им текст, който предвижда квалифициран състав на хулиганството, когато е извършено срещу длъжностно лице и тогава не се допуска освобождаване от наказателна отговорност и замяната ѝ с административна глоба.", "date": "2017.10.03", "title": "Върховният касационен съд допусна някои случаи на хулиганство да се наказват с глоба"}
{"url": "http://www.dnevnik.bg/sviat/2017/10/03/3053196_shotlandiia_zabraniava_frakinga_za_neopredeleno_vreme/", "text": "Шотландия ще забрани за неопределено време фракинга, след като обществените консултации показаха, че опозицията срещу тази практика е масова. Това съобщи министърът на енергетиката Пол Уийлхаус пред парламента в Единбург. През 2015 г. страната наложи мораториум върху фракинга; сега той ще остане в сила. \"Като вземем предвид доказателствата и силата на общественото мнение, моята преценка е, че Шотландия трябва да каже \"не\", заяви Уийлхаус. Природозащитници твърдят, че тази практика замърсява водата наоколо, а жителите на местните селища се боят от шума и трафика. Великобритания има значителни залежи от шистов газ, но екоактивисти и местни общности лобират против фракинга, в противовес на централното правителство в Лондон. Защитниците на практиката твърдят, че той ще бъде в полза на шотландската икономика. Но консултациите на шотландския кабинет показват, че 99% от запитаните 60 000 души са били против. \"Грийнпийс\" и \"Приятели на Земята\" приветстваха новините от Единбург. Химическата компания Ineos обаче коментира, че \"това е тъжен ден за тези от нас, които вярват в решенията, основани на доказателства\".", "date": "2017.10.03", "title": "Шотландия забранява фракинга за неопределено време"}
{"url": "http://www.dnevnik.bg/politika/2017/10/03/3053203_delian_dobrev_ostava_oblasten_koordinator_na_gerb_v/", "text": "Делян Добрев остава областен координатор на ГЕРБ в Хасково, но четири пъти е помолил колегите си от парламентарната група на ГЕРБ да му приемат оставката като народен представител. Единственото решение на групата от тази вечер е, че утре ще има дебати преди гласуването в пленарна зала. По думите на депутати повечето от тях искат да гласуват \"против\" оставката. \"Не очаквайте да има политическо решение по въпроса с депутатската оставка\", заяви председателят на парламентарната група Цветан Цветанов след днешното й заседание. Той обаче съобщи, че заедно с лидера на ГЕРБ и премиер Бойко Борисов е взето решение Делян Добрев да остане областен координатор на партията в Хасково – позиция, която също пожела да напусне заради скандалите с назначенията в общината. На въпрос на \"Дневник\" дали е склонен да запази този пост Добрев даде да се разбере, че ще го направи, тъй като подкрепата на съпартийците му го е разубедила да напуска. \"На срещата снощи дори ми казаха, че не Елена Йончева ме е избрала, за да ми иска оставката\", каза той. Цветанов не отговори еднозначно на въпрос на \"Дневник\" дали ГЕРБ иска оставката на кмета на Хасково Добри Беливанов и да има предсрочни избори. Според прессъобщение на ГЕРБ снощи в Хасково Цветанов е заявил, че съжалява за Беливанов. \"Беливанов трябва да намери капчица морал да си подаде оставката\", каза Делян Добрев. На въпрос дали Добрев при предсрочни избори ще бъде кандидат на ГЕРБ за кмет на Хасково Цветанов се усмихна и каза, че този въпрос в момента не стои. В дебатите за оставката на Делян Добрев в сряда се очаква говорителите на ГЕРБ да защитават тезата, че БСП води компроматна война срещу тях. По-рано днес Добрев обяви, че социалистите искат да прикрият случващото се с Румен Овчаров тъй като \"той е гърбът на Нинова\". В понеделник  антикорупционното звено на прокуратурата предяви  поправено обвинение на бившия енергиен министър по разследването, известно като делото за \"Мини Бобов дол\".", "date": "2017.10.03", "title": "Делян Добрев остава областен координатор на ГЕРБ в Хасково"}
{"url": "http://www.dnevnik.bg/sport/2017/10/03/3053183_ivelin_popov_moje_da_stane_vurtelejka_i_da_se_klasirame/", "text": "Капитанът на националния отбор по футбол Ивелин Попов призова за повече оптимизъм преди последното домакинство в световните квалификации. Българите, които записаха четири победи в досегашните си четири мача в София, посрещат лидера в група А Франция в събота. Три дни по-късно националите ще гостуват на Люксембург. Два кръга преди края на квалификациите те са четвърти с 12 точки, като изостават с една точка от Холандия, с четири от Швеция и с пет от Франция. \"В тези два мача ще се постараем да вземем максимума, така че нека да не ни отписва никой. Аз смятам, че накрая може да стане въртележка. Досега изненади в групата не липсваха\", каза Попов на пресконференция. Преди това  селекционерът Петър Хубчев заяви , че думата \"класиране\" не се споменава, откакто той води отбора. Според Попов българските футболисти могат да съжаляват за загубата от Холандия миналия месец, защото не са се възползвали от психологическото предимство след добрия си мач с Швеция. \"Излязохме с по-голям респект от необходимото, започнахме да играем чак след 0:2 и беше много трудно да се върнем в мача\", обясни нападателят. За възможна изненада предупреди и Симеон Слачев. Според полузащитника на \"Лехия\" (Гданск) в подобни мачове се случват неочаквани резултати и фаворитите често изпускат точки. \"Най-логично е да ни победят, но не мисля, че логиката играе роля във футбола. Нашата рецепта е много борба и да не се предаваме до края. Люксембург показа как се действа срещу Франция\", каза Славчев. Според вратаря Пламен Илиев в българския отбор не трябва да има никакво притеснение преди мача с французите. \"Излизаме да играем и да дадем всичко от себе си. Вярно е, че съставът на Франция е доста стряскащ като имена, но няма от какво да се плашим.\"", "date": "2017.10.03", "title": "Ивелин Попов: Може да стане въртележка и да се класираме"}
{"url": "http://www.dnevnik.bg/sviat/2017/10/03/3053154_kakvo_pishe_v_reklamite_v_sasht_plateni_ot_rusnaci_vuv/", "text": "На тях, разбира се, не пише \"Русия подкрепя ... за президент на САЩ\" и по принцип те дори не са пряко свързани с предизборната кампания в САЩ през 2016г. Но съдържанието им е такова, че раздухва антиимигрантски, расистки и ксенофобски страсти, сее разделение в американското общество и създава впечатление, че свободата на обикновените хора е застрашена от либералните политици. Така изглеждат рекламите, които се появяват в социалната мрежа \"Фейсбук\" (Facebook) миналата година в разгара на политическата кампания и са платени от руснаци, представящи се за американци, разказват издания като \"Ню Йорк таймс\" и \"Вашингтон пост\". Страницата Secured Borders, например, е пълна с антиимигрантски коментари, а Defend the 2nd (има се предвид Втората поправка в Конституцията, използвана като аргумент за свободно притежаване и носене на оръжие - бел.ред.) е изпъстрена със закани в характерен тон срещу всеки, който се опита да предизвика дебат по проблема с убийствата на хиляди американци годишно от огнестрелни оръжия. \"Защо имам пистолет? Защото е по-лесно семейството ми да ме изкара от затвора, отколкото от гроба\", пише на едно от посланията със снимка на бяла жена с револвер и характерна за руснаците граматическа грешка на английски. Към същата аудитория е насочена и реклама, на която чернокожа жена дърпа спусъка на празно оръжие. Така едновременно се подстрекават афроамериканците към радикални действия и се раздухват страховете на белите. Друга страница призовава да бъде подкрепен Доналд Тръмп, \"за да попречим на либералите да забранят поздрава \"Честита Коледа!\", можем свободно да си честитим Коледа през 2017г. и пред Белия дом да има голяма възстановка на Рождество\". \"Сърцето на Тексас\" агитира щатът да се отдели от САЩ, а \"Да бъдеш патриот\" мобилизира жителите на Флорида в полза на Тръмп. Страницата Blacktivist за действия в защита на правата на афроамериканците във Facebook и свързан с нея профил в Twitter призоваваше за улични протести в Балтимор, след като в полицйски участък загина чернокожият Фреди Грей. Когато местен активист директно попитал Blacktivist дали авторите ѝ действително са в града, получи отговор, \"не, но търсим приятели, защото се борим поради същите причини и в действителност сме отворени за вашите размисли и предложения\". \"Научете се и слушайте преди да лъжете\", отвърнал американецът и призовал създателите на страницата да се извинят публично. Сега той коментира: \"Оказва се, че май съм спрял специална операция на руснаците\". Руската кампания е прикрита и зад страници във Facebook като LGBT United, твърдяща, че се бори за правата на хомосексуалните. Има и страници за любителите на животни, украсени с миловидни снимки на кученца. Най-вероятно предназначението на подобни страници е първо да наберат популярност, преди да бъде прокарана през тях дезинформация с политически цели. Федерални следователи обаче смятат днес, че всичко това е прикритие за координирана сложна кампания за дезинформация, свързана с Агенция за изследване на интернет от Санкт Петербург. За нея се знае малко, но тя е наричана още Фабриката за тролове и често изниква по различни поводи, свързани с разпространяването на лъжливи новини и нажежаване на спорове в обществото - както руското, така и на Запад. Твърдението на \"Ню Йорк таймс\" идва от два източника, които са запознати с рекламните кампании в социалните мрежи и рекламите, платени от руснаци в тях, но нямат право да обсъждат въпроса публично. На 6 септември Facebook обяви, че е открила 470 профила и страници, свързани с агенцията, от която са закупени 3000 реклами. Преди дни под натиска на Конгреса и търсенето на отговори в обществото от Facebook предадоха на разследванщите комисии по разузнаването към Сената и Камарата на представителите въпросните реклами в социалната мрежа, свързвани с Русия. \"Очевидно сме много разтревожени от това. Установихме, че рекламите и създадените профили раздухават политически теми от целия спектър, включително правата за лично оръжие и на хомосексуалните и движението Black Lives Matter\" за защита правата на чернокожите, каза Джо Каплан, вицепрезидент на Facebook за САЩ. Официално не се съобщава нищо, тъй като разследването е в ход, но източници на медиите разкриха няколко страници и \"Ню Йорк таймс\" научи за поне 7, свързани с Русия групи във Facebook, за някои от които досега не е съобщавано. Често такива страници и групи са създавани заради конкретни послания и след това е плащано за максимално бързото му разпространяване в страниците на потребителите. Множество от снимките и посланието съдържат призив да бъдат \"харесвани\" и препубликувани. Тази тактика е вършела добра работа, защото кампанията се разлива не само из Facebook, но и преминава в социални мрежи като Reddit, Instagram, 4chan и Imgur. Освен всичко друго, така се предотвратява възможността една конкретна компания да прекъсне агитационната вълна от фалшивите профили. Докато лично Марк Зукърбърг призна, че компанията му тепърва се опитва да разбере как е използвана за пропаганда социалната мрежа с над 2 млрд. постоянни посетители дневно, от Twitter добавиха, че са открили над 200 профила, свързани с контролираните от руснаци страници във Facebook. През октомври представители на Facebook, Twitter и Google са поканени да свидетелстват в долната камара на парламента, а на 1 ноември - пред Сената. Регулациите в САЩ задължават телевизиите, но не и онлайн компаниите, да разкриват имената на организациите, закупили политическа реклама и вложените средства, макар че политически кампании стават едни от най-големите рекламодатели на Facebook и Google - в рамките на 25-35 процента от бюджетите им отиват за интернет акции, припомня \"Вашингтон пост\".", "date": "2017.10.03", "title": "Какво пише в рекламите в САЩ, платени от руснаци във \"Фейсбук\""}
{"url": "http://www.dnevnik.bg/sport/2017/10/03/3053210_britanski_tenisist_poluchi_edna_godina_nakazanie_za/", "text": "Британският тенисист Даниел Евънс получи една година наказание за употреба на допинг.  Той се провали при проверка  на турнира в Барселона през пролетта. Наказанието му влиза в сила със задна дата и ще изтече на 23 април 2018 г. Международната федерация по тенис (ITF) обяви, че Евънс \"незабавно е признал своето нарушение\". От ITF допълниха, че са приели обясненията на 27-годишния играч за това как кокаинът се е озовал в тялото му. В решението на международната федерация се посочва, че в случая не са налице \"значителна вина или небрежност\". Евънс трябва да върне 103 890 долара, спечелени от наградни фондове, а 95 точки от актива му в световната ранглиста ще бъдат отнети. Според обяснението в доклада британският тенисист е приел малко количество кокаин на 20 април, когато е бил в извънсъстезателен период. След това е сложил остатъка в тоалетната си чантичка, преди да го изхвърли на следващия ден. В чантичката Евънс държал таблетки, които разрешено е приемал с лекарско предписание. Той ги е приемал редовно от 20 до 24 април, когато е дал положителната проба за кокаин. Експертът, който е защитавал британеца - Паскал Канц, е обяснил, че количеството вещество в пробата му е било между 1 и 3 милиграма. По думите му това означава, че кокаинът е приет не по-рано от 24 часа преди тестването и че то е несъвместимо с преднамерена употреба с цел подобряване на представянето му. Експертът на ITF - проф. Марсиал Соги, е приел доводите. Затова наказанието на Евънс е 12 месеца вместо потенциалните четири години при нарушаване на антидопинговите правила. През 2009 г. Ришар Гаске се отърва с наказание от едва десет седмици за употреба на кокаин. Тогава международната федерация прие обяснението на френския тенисист, че наркотикът е попаднал в тялото му, докато се е целувал с жена в нощен клуб. ", "date": "2017.10.03", "title": "Британски тенисист получи една година наказание за употреба на кокаин"}
{"url": "http://www.dnevnik.bg/politika/2017/10/03/3053225_shurobadjanishtata_v_haskovo_e_samo_chast_ot/", "text": "Депутатът от БСП Елена Йончева, която разкри роднинските назначения в общината в Хасково, коментира днес, че шуробаджанащината е само върхът на случващото се. Пред БНТ тя посочи, че от морална гледна точка изглежда доста странно един политик да признае, че е настоявал цяла плеяда от най-близките му хора да бъдат назначени на различни позиции в общината. Тя се позова на думи на Добрев от телевизионния ефир през уикенда. Проблемът не е в назначаването на роднини, ако са минали през конкурс особено в малък град. Големият проблем е, че са били част от неговия бизнес преди това, управлявали са стотици хиляди и са били в негови фирми. Това е някаква групировка, обясни Йончева. Тя цитира договори за поръчки в Хасково и съседни общини, които са спечелени от фирми, в които акционер е зетят на Делян Добрев. по нейни данни само за 1.5 г. въпросните фирми са взели поръчки за 10 млн. лв. на Община Хасково и за същия срок - за 30 млн. лв. в общини в същата област, в които кметовете са на ГЕРБ. Те са за саниране, ремонти на пътища и др. Обясни, че председателите на комисиите, които определят печелившите в тези поръчки, са двамата заместник-кметове, които са имали бизнес с Добрев преди да заемат постовете. Освен това в продължение на две години работили на позициите без да са минали през конкурс за тях като са разпределяли европейски, общински и държавни средства. Йончева съобщи и че е поискала справка справка как общинските съветници на БСП са гласували по тези проекти. Според оценката й кметът на Хасково Добри Беливанов е бил \"на дистанционно при г-н Добрев\". Допълва, че ГЕРБ оттегля доверието си от кмета в момента, в който е решил да проведе конкурс за длъжностите. Не смятам, че Делян Добрев трябва да подаде оставка, трябва да бъде в парламента, защото оставката означава бягане от отговорност, заключи Йончева.", "date": "2017.10.03", "title": "Шуробаджанищата в Хасково е само част от историята, обяви Елена Йончева"}
{"url": "http://www.dnevnik.bg/photos/2017/10/03/3052709_fotogaleriia_svetovnite_snimki_na_denia_-_3_oktomvri/", "text": "Денят след референдума в Барселона, Испания.", "date": "2017.10.03", "title": "Фотогалерия: Световните снимки на деня - 3 октомври 2017 г."}
{"url": "http://www.dnevnik.bg/bulgaria/2017/10/03/3052521_noviiat_sudeben_suvet_zapochva_petgodishniia_si_mandat/", "text": "Новите 22 членове на съдебния съвет - органът, който управлява съдебната система - започват работа от днес. В тържествената зала на Съдебната системата - единадесетте членове, избрани от магистратите и единадесетте посочени от парламента, ще положат клетва и с това ще дадат началото на петгодишния си мандат. За по-късно днес - 15 часа - е насрочено и първото заседание на новия състав. Дневният му ред предвижда избирането на представляващ съвета, както и на човек, който да подписва документи, свръзани с трудовото правоотношение на представляващия ВСС, както и избирането на работна група, която да изработи правилник за дейността на съвета. Първата задача пред новия кадрови орган на Темида вероятно ще бъде да обсъди върнатия от президента Румен Радев избор на  Георги Чолаков за председател  на Върховния административен съд (ВАС). Радев, който отказва да заяви категорично, че няма да подпише указа, на няколко пъти каза, че новият състав на съвета трябва да избере председател на ключовата съдебна инстанция. От изявление на президента вчера стана известно, че той ще обяви решението си на четвърти октомври - ден след встъпването в длъжност на новия ВСС. От думите му се разбра, че той очаква изборът на Чолаков просто да бъде потвърден - т.е. прегласуван. ", "date": "2017.10.03", "title": "Новият съдебен съвет започва петгодишния си мандат"}
{"url": "http://www.dnevnik.bg/sport/2017/10/03/3052599_grigor_dimitrov_se_zavrushta_v_igra_v_pekin_s_misul_za/", "text": "Григор Димитров се завръща в игра с началото на турнира в Пекин. Българският тенисист излиза срещу босненеца Дамир Джумхур тази сутрин. Мачът е първи в програмата на корт \"Лотус\" и започва в 7.30 часа, като ще бъде излъчен по \"Мтел спорт 1\". Двамата се срещат за втори път. При предишния мач помежду им в Делрей бийч през 2016 г.  Димитров  надделя с 6:4, 4:6, 6:3 в осминафиналите. При успех българинът ще се изправи срещу победителя от двубоя между Хуан Мартин дел Потро и Пабло Куевас. Димитров е трети в схемата в Пекин, а по-напред са поставени Рафаел Надал и Александър Зверев. Хасковлията се надява да защити постигнатото от миналата година, когато  игра във финала, но загуби от Анди Мъри . Голямата цел пред българина  остава класирането за финалите на АТП в Лондон . \"През оставащите пет седмици до края на сезона всичко може да се случи. Хубавото на тениса е, че е толкова вълнуващ. Именно за такива момента играеш и ако стигна до Лондон, ще бъде огромно признание за целия ми труд през годината. Това е целта ми\", заяви Димитров.", "date": "2017.10.03", "title": "Григор Димитров се завръща в игра в Пекин с мисъл за финалите в Лондон"}
{"url": "http://www.dnevnik.bg/zelen/2017/10/03/3052432_stuklenite_sgradi_koito_ubivat_ptici/", "text": "Модерните стъклени сгради са непреодолим проблем за дребните пойни птици в момента. Тези дни – по време на тяхната миграция – стотици от тях намират смъртта си след сблъсък в огледалните им фасади. За това предупреждават от фондация \"Дивите животни\" на  страницата си в  социалните мрежи. Експертите призовават собствениците на сградите и гражданите за съдействие за спасяването на птиците. Причината за фаталните инциденти обаче не са достатъчно известни на гражданите и обществеността и това е съществена част от проблема. \"Птиците не могат да различат, че стъклените сгради всъщност са преграда и директно се блъскат във фасадите. Падат на земята агонизиращи и много често така намират смъртта си,\" обяснява Любомила Кривошиева от фондацията за \"Дневник\". По думите й много е трудно да се прецени колко точно е броят на птиците, станали жертви на стъклените сгради, но миграционните периоди са най-тежки, защото тогава във фондацията получават по минимум 5-6 сигнала на ден за подобни случаи. Проблемът е целогодишен, но е най-тежък по време на дълги прелети на различни видове птици по време на техните миграции. В момента на юг отлитат малките пойни видове, преди това са били например жетварчетата. На изхода на София в посока към морето тези дни буквално капят пострадали или вече мъртви пойни птици – елов и буков певец, присмехулници, коприварчета, шаварчета, \"Урожаят\" е огромен по вид и количество и отново човешка е причината за това да намаляват птиците в такива огромни мащаби. Добрата новина е, че има възможности за намаляване на последиците от съществуването на тези сгради с такава архитектура. Апелът на специалистите към собствениците на такива сгради е да налепят стикери от външната страна на фасадите без значение от формата на стикера, за да могат да виждат птиците, че там има преграда. От \"Дивите животни\" се обръщат и към работещите в такива сгради да говорят с мениджърите на сградите за този проблем. \"Ако намерите безпомощна птица до сграда, веднага прибирайте на тъмно в кутия или кашонче с няколко дупки за въздух. Веднага. Ако нямате кутийка, докато търсите покривайте главата на птицата с нещо, за да не вижда - салфетка, шепа или нещо от този тип. Търсете помощ за птицата веднага и ако има възможност направо бързо носете към клиниката, защото не смогваме с десетките сигнали,\" призовават още от фондацията. Телефонът за сигнали на \"Дивите Животни\" е 0988 79 79 86. Можете да носите пострадалите птици направо във ветеринарна клиника \"Добро хрумване\" на адрес ул. \"Княз Борис I\"125.", "date": "2017.10.03", "title": "Стъклените сгради, които убиват птици"}
{"url": "http://www.dnevnik.bg/bulgaria/2017/10/03/3051933_bulgarskoto_i_rumunskoto_pravitelstva_shte_zasedavat/", "text": "Правителствата на България и Румъния ще проведат днес съвместно заседание във Варна, в резиденция \"Евксиноград\". Очаква се да бъдат подписани редица двустранни документи в областта на транспорта, енергетиката, труда и социалната политика, вътрешните работи и икономиката. Преди самото заседание българският премиер Бойко Борисов и Михай Тудосе който  през юни бе избран за премиер  на Румъния. ще открият  новия граничен пункт \"Кайнарджа-Липница\" . По-късно през деня Борисов ще бъде домакин на четиристранна среща с министър-председателите на Гърция и Румъния – Алексис Ципрас и Михай Тудосе, и с президента на Сърбия Александър Вучич. Ще бъдат обсъдени по-голямата свързаност на Балканите, общите инфраструктурни проекти, предстоящото председателство на Съвета на ЕС, което България поема в началото на 2018 г., както и актуални въпроси, свързани със сигурността и стабилността в Европа.", "date": "2017.10.03", "title": "Българското и румънското правителства ще заседават съвместно край Варна"}
{"url": "http://www.dnevnik.bg/bulgaria/2017/10/03/3052494_po-malko_bjurokraciia_pri_razreshitelnite_za_orujie/", "text": "В изпълнение на призива на премиера Бойко Борисов за намаляване на административната тежест, вътрешното министерство е изработило законови изменения за намаляване на бюрокрацията при издаването на разрешителни за оръжие. Предложенията за промяна в Закона за оръжията и боеприпасите, взривните вещества и пиротехническите изделия целят от гражданите и фирмите да не се изискват документи на хартиен носител, които могат да се набавят по служебен път. Законопроектът е качен за обществено обсъждане на сайта за консултации, а срокът за това е по-кратък - 14 дни. Причината - кратките срокове, за изпълнение на няколко решения на Министерския съвет за намаляване на бюрокрацията, пише в мотивите на проекта. В средата на юни Борисов призова  за административна реформа  и  облекчаването на бюрократичните режими. В края на август  главният секретар на МВР Младен Марино в заяви, че ведомството проверява всички разрешителни за носене на оръжие. Повод за проверката стана убийство на жена с оръжие, разрешителното за което бе с изтекъл срок. Обвинен за случая е съпругът ѝ, който призна извършеното. Инцидентът влезе в публичното пространство отново заради липсата на навременна реакция от институциите. От разказа на приятелка на убитата жена, която е очевидец на инцидента, стана известно, че жертвата е подавала четири жалби до полицията и прокуратурата, обаждала се е многократно на тел. 112 и е имала издадена ограничителна заповед спрямо съпруга си. Последната жалба е подадена часове преди убийството. Коментар на \"Капитал\" за случая четете  тук . Повече за инцидента -  тук . В края на септември и прокуратурата  разпореди проверка на всички разрешителни за оръжие в страната. Тя ще трябва да установи дали причината, довела до издаването на действащото разрешително е валидна и към момента на разпоредената инспекция. Обявеното като нейна главна цел обаче бе установяване на това дали оръжията, за които са издадени разрешителните се използват за някоя от изчерпателно изброените в закона граждански цели.", "date": "2017.10.03", "title": "По-малко бюрокрация при разрешителните за оръжие, предвижда проект"}
{"url": "http://www.dnevnik.bg/detski_dnevnik/2017/10/03/3052571_vuprosite_chiito_otgovori_triabva_da_znae_vsiako_dete/", "text": "Гледали ли сте \"Отчаяни съпруги\"? Преди време ми бяха възложили за превод този сериал и има сцени, които буквално помня наизуст. Спомняте ли си онзи епизод, в който Линет се върна на работа и постоянно се притесняваше, че Том оставя децата навън без надзор, а той беше убеден, че момчетата много добре знаят как да се пазят от \"лоши хора\". Накрая Линет реши да му докаже, че не е прав и нави момчето от рецепцията да заговори децата и да им предложи бонбони, за да ги отвлече наужким пред очите му. Момчетата, за ужас на Том, веднага се вързаха. Сцената завърши много смешно, защото бдителната съседка изскочи и преби горкия \"похитител\" безмилостно, но няма родител, който да я е гледал и да не е запомнил завинаги колко наивни са всъщност децата, дори когато си въобразяваме, че отлично сме ги научили на важните правила за безопасност. Предлагам ви да направите този малък тест с хлапетата си, за да проверите дали знаят как да реагират при опасни ситуации. Въпросите, на които не могат да отговорят, можете да им разясните и след време да ги попитате отново. Направете го и с по-големите деца. По-добре да им досадим, отколкото да пропуснем нещо важно. Ето и въпросите, a отдолу ще намерите и примерни отговори: - Трябва да се знаят задължително, в случай че детето се изгуби или изгуби телефона си. - Звъниш по телефона на 112 и казваш, че някой се опитва да влезе, както и домашния си адрес, после звъниш на родителите си. Не отваряш на непознатия, а му казваш, че татко се къпе и всеки момент ще излезе от банята. - Прибираш го и после го хвърляш. - Излизаш навън, звъниш на 112 и обясняваш ситуацията, звъниш на родителите си. - Не, ще откажеш и ще се отдалечиш бързо на място, където има много хора. После непременно ще кажеш на родителите си. - Не бягай и не им обръщай гръб. Огледай се дали наблизо има възрастни хора и ги повикай на помощ. Ако няма, се отдалечи бавно, като отстъпваш назад с лице към тях. Не проявявай страх, не ги гледай в очите и в никакъв случай не бягай. Ако имаш в теб някакъв предмет, топка, играчка, шише вода, каквото и да е, хвърли го колкото може по-далеч, те ще хукнат след него. - Никога не ходиш на гости без да си попитал родителите си и без да знаят къде си. - Ще провериш дали газта е изключена, ще се обадиш на 112 и на родителите си и няма да палиш печката, а ще излезеш навън. - Не, ще изчакаш. Ако и той не се качи и остане с теб, позвъни на вратата на съседите или излез на открито, където има много хора. - Ще се обадиш на родителите си и ще отидеш при охраната, ако си в магазин, или при полицай, или при учител, или при друг възрастен, на когото имаш доверие и ще му кажеш. Няма да бягаш към безлюдни места, входове и подлези, а ще потърсиш обществено място, където има много хора. - На родителите си или на приятел, когото познаваш добре. - Ще се дърпаш и ще викаш с всички сили. - Ще отидеш при охраната и ще кажеш, че си се изгубил. Ако имаш телефон, ще позвъниш на родителите си. - Ще потърсиш подслон в постройка, сграда, но не и под дърво. Ще стоиш далеч от жици и електрически стълбове, от метални предмети, включително колелото ти. - Ще кажеш веднага на родителите си. - Ще откажеш и ще предупредиш приятелите си да не ходят там. Ако настояват, няма да отидеш с тях и ще кажеш на родителите си. - Не. Можеш да използваш лепенка за малки ранички. При всички случаи се обаждаш на родителите си, ако има здравословен проблем от каквото и да е естество. - Ще се обадиш на 112, на родителите си и на неговите родители, ако им имаш телефона. В случая няма никакво значение кой е виновен, затова няма да се страхуваш и притесняваш, каквото и да е станало, а ще потърсиш помощ.", "date": "2017.10.03", "title": "Въпросите, чиито отговори трябва да знае всяко дете"}
{"url": "http://www.dnevnik.bg/sviat/2017/10/03/3052541_profsujuzi_metroto_i_futbolisti_shte_uchastvat_v/", "text": "Над 40 профсъюза и асоциации в Каталуня ще участват в обща стачка заради полицейското насилие по време на референдума в неделя. \"Призоваваме обществото, организациите на работодателите, бизнес собствениците, съюзите, работниците, самоосигуряващите се работници, институциите и всички граждани на Каталуня да спрат страната на 3 октомври\", гласи изявлението на двата най-големи профсъюза UGT и CCOO и Каталунското национално събрание (гражданска асоциация за независимост). Метрото в каталунската столица Барселона също ще участва в протеста.То няма да работи днес от 9:30 часа до 17:00 часа местно време (10:30 часа до 18:00 часа българско време). От ФК \"Барселона\" също обявиха, че ще се присъединят към стачка и че нито един член на клуба няма да тренира днес.", "date": "2017.10.03", "title": "Профсъюзи, метрото и футболисти ще участват в общата стачка в Каталуня днес"}
{"url": "http://www.dnevnik.bg/kultura/2017/10/03/3052576_vuzvishenie_prez_ochite_na_simon_varsano_pred/", "text": "Малко повече от месец преди премиерата на \"Възвишение\", екранизацията по романа на Милен Русков, любопитните имат възможност да видят нови кадри от филма в изложба на открито пред Народния театър. Тя се откри вчера и ще остане там до 16 октомври. Те са уловени от известния фотограф Симон Варсано и надникват в снимачния процес, провел се на четири етапа през различните сезони предимно в Балкана - по местата, където бродят \"револуционерите\" Гичо и Асенчо в книгата на Милен Русков. Във филма участва цяла плеяда обичани български актьори. Освен изпълнителите на главните роли Александър Алексиев и Стоян Дойчев, това са Филип Аврамов, Васил Михайлов, Юлиан Вергов, Захари Бахаров, Герасим Георгиев-Геро, Малин Кръстев, Христо Петков, Кирил Ефремов, Димитър Рачков, Стефан Денолюбов, Параскева Джукелова и много други. Премиерата на филма, чийто режисьор е Виктор Божинов, е на 10 ноември, а неотдавна излезе и  официалният му трейлър.", "date": "2017.10.03", "title": "\"Възвишение\" през очите на Симон Варсано пред Народния театър"}
{"url": "http://www.dnevnik.bg/bulgaria/2017/10/03/3052665_kmetut_na_kavarna_otreche_obvineniiata_v_rodninski/", "text": "Кметът на Каварна Нина Ставрева отрече обвиненията на предшественика си Цонко Цонев за роднински назначения. След като пред Нова телевизия вчера Цонев заяви, че назначенията в общинската администрация се редуват на принципа \"роднина, активист на БСП, суджук\", пред същата медия тази сутрин Ставрева отговори, че Цонев има личен проблем с нея. В Каварна няма нито един държавен служител, назначен без конкурс, обяви тя по повод сравнението, което Цонев направи, между управлението на Хасково и на Каварна. Конкретно по повод това, че братовчедка на Ставрева е шеф на общинската комисия по бюджет и финанси, тоест би трябвало да контролира кмета, Ставрева поясни, че шефовете на комисии се избират от общинския съвет, чиито членове са от ГЕРБ, БСП и РЗС. Ставрева посочи, че Цонев постоянно подава сигнали в институциите, но нито една не е завършила с констатации в ущърб на общината.", "date": "2017.10.03", "title": "Кметът на Каварна отрече обвиненията в роднински назначения"}
{"url": "http://www.dnevnik.bg/bulgaria/2017/10/03/3052668_lotariiata_zelena_karta_zapochva_dnes/", "text": "От 12 ч. днес до 12 ч. на 7 ноември 2017 г. българите могат подават формуляри по програмата на САЩ за разнообразяване на имигрантския поток (DV) за 2019 г., позната като лотарията за \"Зелена карта\", съобщиха от посолството на САЩ в София. Документите се подават по електронен път на  dvlottery.state.gov . Не се приемат изпратени по пощата заявки за участие. Няма такса за попълване на електронния регистрационен формуляр за участие в програмата. След попълването му участниците получават официален номер на потвърждение на регистрацията си. Изключително важно е да запазят този номер до 30 септември 2019 г., защото само чрез него могат да проверят дали са изтеглени в лотарията. Всички участници могат да проверят статуса на заявката си за участие чрез функцията Entrant Status Check на сайта  dvlottery.state.gov  след 1 май 2018 г. Изтеглените участници, които отговорят на указанията, ще получат информация за насроченото интервю за имигрантска виза също чрез Entrant Status Check. От посолството на САЩ припомнят, че съобщения до тези, които са изтеглени, не се изпращат по електронна или обикновена поща. Посочват, че със сигурност е измама писмо или имейл, в което се твърди, че получателят е спечелил зелена карта или му се обещава зелена карта. Освен това не се извършва плащане към трета страна в процеса по кандидатстване за виза от лотарията за зелена карта. Единственото необходимо плащане е самата такса за виза, която се плаща в посолството на САЩ.  Законът допуска само един електронен формуляр за всеки участник в рамките на периода за регистрация, затова ще бъдат дисквалифицирани кандидати, изпратили повече от един формуляр. Възможно е обаче съпруг и съпруга да подадат по един отделен формуляр, като включат в него своя брачен партньор, ако и двамата отговарят на изискванията. Инструкциите за лотарията за зелена карта са публикувани на английски и на български в сайта на посолството  bg.usembassy.gov . При нужда от допълнителна информация, въпроси могат да се задават в имейл на адрес  iv_sofia@state.gov .", "date": "2017.10.03", "title": "Лотарията \"Зелена карта\" започва днес"}
{"url": "http://www.dnevnik.bg/sport/2017/10/03/3052670_djustin_gatlin_ne_popadna_sred_nominiranite_za/", "text": "Световният шампион в спринта на 100 метра  Джъстин Гатлин  не попадна сред десетимата номинирани за наградите на Международната федерация по лека атлетика. За първи път от 2004 г. американецът е извън списъка, въпреки че постигна най-големия успех в кариерата си. Гатлин, който е на 35 години, поднесе изненадата във  финала на 100 метра  на световното първенство в Лондон, а фаворитът Юсейн Болт остана едва трети. След титлата си обаче той получи голяма критика от шефа на световната атлетика лорд Себастиан Коу. \"Това далеч не е перфектният сценарий. Не мога да възхвалявам човек, който два пъти е бил наказван, а после идва и печели. Правилата обаче му го позволяват\", каза след състезанието президентът на Международната федерация по лека атлетика (IAAF) Себастиан Коу. В кариерата си американецът на два пъти беше хванат с положителни проби, но изтърпя четиригодишна санкция и се завърна на пистата. Сред номинираните 10 мъже не е и Юсейн Болт. В отсъсвието на двама от най-добрите спринтьори, специалистите определят за фаворит Мо Фара. Роденият в Кения състезател защити титлата си на 10 хиляди метра, но на по-късата дистанция от 5000 изгуби златото в края. Негов основен съперник за наградата Атлет на годината ще бъде Вайде ван Нийкерк, който спечели титлата на 400 метра в Лондон.", "date": "2017.10.03", "title": "Джъстин Гатлин не попадна сред номинираните за лекоатлет на годината"}
{"url": "http://www.dnevnik.bg/bulgaria/2017/10/03/3052667_bulgariia_e_polezna_za_shengen_zaradi_opita_si_s/", "text": "България е полезна за \"Шенген\" заради опита си с охраната на границата. Това коментира пред БНТ посланикът на Франция в София Ерик Льобедел. Той припомни, че преди месец при посещението си тук френският президент Еманюел Макрон предложи България да участва напълно в размисъла, който трябва всички да проведем за бъдещия \"Шенген\" и тя ще бъде част от този \"Шенген\". \"Сега \"Шенген\" не е перфектен и започва дискусия как да подобрим фунционирането му с богатия опит на България в тази област\", продължи той. Можем ли да си представим, че България ще ни лиши от опита си по охраната на границата, или че България няма да бъде заинтересована от нашите предложения за разширяването на Западните Балкани, България не би ли била заинтересована от фонд за солидарност, който би позволил социално сближаване, коментира риторично дипломатът  речта на президента Макрон за бъдещето на Европа , запитан дали Франция и Германия не създават елитно ядро и слаба периферия. Помолен да коментира кандидатурите на България и на Франция за домакинство на Европейската агенция по лекарствата, френският дипломат се пошегува, че с хитрата си система на точкуване изборът на град - домакин прилича на конкурса \"Евровизия\". \"Не знам какъв ще е резултатът, но знам, че песента, която ще спечели, ще е много хубава\", каза той. По повод незаконния референдум за независимостта на Каталуня, Льобедел съобщи, че вчера президентът Макрон се е обадил по телефона на испанския премиер Мариано Рахой, засвидетелствал му е привързаността си към испанската конституция и го е уверил, че Рахой е единственият му събеседник в Испания.", "date": "2017.10.03", "title": "България е полезна за Шенген заради опита си с охраната на границата, заяви френският посланик"}
{"url": "http://www.dnevnik.bg/bulgaria/2017/10/03/3052672_pojar_goria_pod_mosta_na_stolichnata_zaharna_fabrika/", "text": "Пожар гори под моста на \"Захарна фабрика\" в София. Би Ти Ви съобщава, че са се запалили изоставени постройки, част от архитектурния паметник \"Захарна фабрика\". Главният секретар на МВР Младен Маринов уточни пред телевизията, че пожарът е възникнал в нестопанисвани сгради, където са се самонастанили хора от ромски произход. По думите му са се запалили изоставени къщи. Той припомни, че през лятото общината и полицията проведоха  акция по премахване на незаконни постройки  в района. Пожарът е локализиран и няма информация за пострадали. Сигналът за него е подаден малко след 6 часа тази сутрин и на мястото са изпратени четири противопожарни екипа.", "date": "2017.10.03", "title": "Пожар горя под моста на столичната \"Захарна фабрика\""}
{"url": "http://www.dnevnik.bg/na_put/2017/10/03/3052574_taksidjiite_v_rim_shte_preminat_kurs_po_dobri_obnoski/", "text": "Шофьорите на таксита в Рим ще преминат курс по добри обноски, съобщава италианският вестник \"Република\". Автор на идеята е местната администрация и бордът по туризъм, според които таксиджиите са визитната картичка на града, защото често са първите хора, с които контактува чуждестранният турист и затова са длъжни да бъдат символ на римското гостоприемство. Столицата на Италия печели по 1 млрд. евро годишно от посещения на чужденци, а водачите на таксита всекидневно влизат в контакт с хиляди от тях. Затова е важно какви впечатления ще оставят и какво туристите ще разкажат за прекарването в Рим на близките си след прибирането у дома. Курсът включва обучение по говорим английски език, набляга на качеството на предлаганата услуга, на избора на атрактивни трасета с интересна за туристите информация за обектите, покрай които се преминава, на съчетаването в маршрута както на знакови места, така и на по-малко познати, но интересни за чужденците. От шофьорите ще се изисква да са преди всичко джентълмени, да реагират сдържано на задръстванията и на дупките в асфалта. За първия курс са обявени 750 свободни места.", "date": "2017.10.03", "title": "Таксиджиите в Рим ще преминат курс по добри обноски"}
{"url": "http://www.dnevnik.bg/sport/2017/10/03/3052685_zashtitnik_ot_vtorodivizionen_otbor_izprevari_beil_za/", "text": "Защитникът на английския \"Рединг\" Крис Гънтър изненадващо спечели наградата за Футболист №1 на Уелс за 2017 г. Крайният бранител, който играе в Чемпиъншип с \"кралските поданици\", изпревари Гарет Бейл. Звездата на \"Реал\" (Мадрид) спечели наградата в последните четири години, като беше сочен за фаворит и тази. Макар да се бореше с някои контузии, Бейл спечели титлата на Испания с  \"Реал\"  и Шампионската лига за втора поредна година. Утехата за него е, че беше избран за най-добър в анкетата на футболистите. Фаворит на феновете пък стана Джо Алън, който играе за \"Стоук сити\". Гънтър, който е на 28 години, има 81 мача за националния отбор на \"драконите\". На клубно ниво той няма големи успехи, като най-голямото му постижение е един сезон в  \"Тотнъм\" , като изигра 5 мача през 2008-2009. Тогава Гънтър беше съотборник на Бейл при \"шпорите\".", "date": "2017.10.03", "title": "Защитник от втородивизионен отбор изпревари Бейл за №1 в Уелс"}
{"url": "http://www.dnevnik.bg/sport/2017/10/03/3052677_trudna_pobeda_klasira_grigor_dimitrov_za_vtoriia_krug/", "text": "Григор Димитров се класира за втория кръг на  турнира в Пекин  след много трудна победа над Дамир Джумхур с 6:1, 3:6, 6:3. Почти два часа бяха нужни на българина, за да надвие 40-ия в света. Не силната игра на босненеца, а колебливото представяне на Димитров доведоха двубоя до максималния му формат от три сета. Той започна много уверено, но после допусна спад, което вдъхна увереност на Джумхур. Димитров допусна 9 двойни грешки в мача, а освен това не беше стабилен на сервис. Едва 60% беше първият му сервис, което позволи на съперника му от Босна и Херцеговина да играе уверено в разиграванията. Джумхур, който влезе в отлична форма в Пекин благодарение на титлата си в Санкт Петербург, игра слабо в първата част, но после доби увереност от грешките на Димитров и оказа сериозен отпор. Това е втора победа от два мача за българина срещу този съперник, след като през 2016 г. го победи и в осминафиналите в Делрей бийч. Първият сет беше спечелен от Димитров само за 29 минути, като българинът показа сериозна концентрация и тенис на добро ниво. Въпреки че започна с двойна грешка и общо три непредизвикани в първия гейм, той успя да го затвори след изоставането от 30:40. Във втория гейм поведе с 40:0, но Джумхур спаси три точки за пробив и в крайна сметка спечели подаването си. При второто подаване на босненеца Димитров стигна до втора възможност за пробив и я реализира. Той проби на нула Джумхур и поведе с 3:1. С много стабилна игра той затвори първия сет без никакъв проблем. Димитров показа високо ниво на играта си и спечели с 6:1. Между сетовете Джумхур поиска намеса на физиотерапевта заради проблеми в дясното рамо. По-сериозната пауза повлия на концентрацията на Димитров, който не успя да влезе със същото високо темпо и във втората част. В нея резултатът се движеше гейм за гейм, като босненецът изнесе играта си напред. Той вече нямаше какво да губи и започна да играе с по-голяма агресия. Това доведе и до първа възможност за пробив за Джумхур, но Димитров успя да се защити и да спечели подаването си. Спадът в играта на българинът беше осезаем и четвъртия сервис гейм на Димитров беше спечелен от Джумхур. С двойна грешка в края той подари пробив и позволи на съперника си да дръпне с 5:3. След това Джумхур спечели и подаването си, а с това и втория сет. Първият гейм в решителния трети сет започна много трудно за Димитров. Той сбърка елементарни топки, от които трябваше да реализира лесни точки. Първо форхенд, а после и бекхенд по правата, когато половината корт му беше отворен от Джумхур. След повече от осем минути и три спасени точки за пробив Димитров все пак спечели подаването си. Всеки сервис гейм за българина се превърна в маратонско разиграване, в което той трябваше да се бори не само с противника, но и със собствените си грешки, които прогресивно се увеличаваха. Едва при 3:3 Димитров спечели подаването си без много усилия. Това се оказа решаващо, като в следващия гейм българинът реализира пробив и поведе с 5:3. В последния девети гейм българинът беше безкомпромисен, поведе с 40:0, след което даде точка на Джумхур и накрая завърши с ас. Това беше и девета директна точка от сервис за него в двубоя. В следващия втори кръг той ще се изправи срещу победителя от мача между Пабло Куевас и Хуан-Мартин Дел Потро. Димитров е трети в схемата в Пекин, а пред него са поставени Рафаел Надал и Александър Зверев. Хасковлията се надява да защити постигнатото от миналата година, когато  игра във финала, но загуби от Анди Мъри . Голямата цел пред българина  остава класирането за финалите на АТП в Лондон .", "date": "2017.10.03", "title": "Трудна победа класира Григор Димитров за втория кръг в Пекин"}
{"url": "http://www.dnevnik.bg/politika/2017/10/03/3052691_karaiancheva_s_uniformata_prezidentut_triabvashe_da/", "text": "Зам.-председателят на Народното събрание Цвета Караянчева (ГЕРБ) призова президента Румен Радев да постави военната реторика. Думите ѝ в сутрешния блок на \"Нова телевизия\" бяха в отговор на вчерашното изказване на държавния глава, че  щом ГЕРБ търсят битка с него, ще я получат . \"Аз разбирам, че президентът е военен, но той трябваше със своята униформа да остави в гардероба си и тази невъзможност да чуе чуждото мнение\", заяви Караянчева и упрекна Радев, че говори в стила на БСП. \"Нека да спре военната реторика, защото в парламентарната държава, в парламента няма място за такова нещо. Той е държавният глава на България и трябва да спре да говори партийно. Когато парламентът не говори, демокрацията не работи, тогава отиваме в следваща стъпка – гражданска война\", заяви депутатът, после добави, че говорела за случаи, когато не работят институциите и демокрацията. Тя добави, че в ГЕРБ не искали оставката на Радев и не търсели конфронтация с него, а да имат диалог. \"Той трябва да намери допирните точки между партиите. Как ще проведе КСНС, как ще разговаря с ГЕРБ, като той вече ни определи като хора, които трябва да бъдат озаптени\", попита депутатът и добави, че президентът \"залита в реториката на БСП\". Изтъкна, че парламентът е в правото си във всеки момент да провери процедурата и правилата за избор на изтребител за нуждите на армията. На въпрос за оставката на депутата Делян Добрев след  скандала с назначенията в община Хасково  Караянчева заяви, че \"аз лично няма да гласувам оставката на Делян Добрев\", както и колегите ѝ. \"БСП искат да влязат в общината през служебния вход\" - така тя обясни конфликта между кмета на Хасково Добри Беливанов и ГЕРБ.", "date": "2017.10.03", "title": "Караянчева: С униформата президентът трябваше да остави и военната реторика"}
{"url": "http://www.dnevnik.bg/bulgaria/2017/10/03/3052706_shef_v_mvr_za_trafika_na_migranti_da_ne_izkarvame/", "text": "Главният секретар на МВР Младен Маринов е на мнение, че не бива да се дава голяма гласност на случаите на полицаи, уличени в трафик на хора, за да запази България имиджа си пред Европа. Това се разбра от изказване на Маринов в сутрешния блок на Би Ти Ви. Маринов съобщи, че двама българи са задържани днес при прохода Траянови врата да превозват осмина нелегални мигранти. Те са от Афганистан и се предполага, че са влезли в страната през българско-турската граница. На въпрос има ли случаи, при които трафикантите на мигрантите са подпомагани от полицейски служители, Маринов не изключи това. Посочи, че МВР е единствената институция, която \"сама си ги хваща и сама си ги осветява\". \"Нямам точната информация, не съм я събрал, но, вижте, когато става въпрос за такива неща, чисто имиджово пред Европа ние не бива да изкарваме всичките си кирливи ризи на показ\", каза главният секретар на МВР на въпрос колко са полицаите, задържани за трафик на хора от началото на бежанската вълна. \"Естествено тези хора ще бъдат наказани, наказват се, но всяко едно говорене по тази тема дава други сигнали\", продължи той. На въпрос за разследването на  отвличането на Адриан Златков  Маринов увери, че е свършена много работа, но отказа да дава подробности, защото е важно похитителите \"да не се ориентират по нашите изказвания докъде сме стигнали\". Попитан завръщат ли се \"Наглите\" (групата, станала известна с поредица знакови отвличания - бел. ред.), той заяви: \"Всеки, който извършва такова престъпление, е \"нагъл\". По думите му бащата на отвлечения се е дистанцирал от полицията при контакта си с похитителите, което е затруднило разследващите, но посочи, че това е негов избор, тъй като е свързан с живота на детето му.", "date": "2017.10.03", "title": "Шеф в МВР за трафика на мигранти: Да не изкарваме всичките си кирливи ризи пред Европа"}
{"url": "http://www.dnevnik.bg/analizi/2017/10/03/3052376_naciite_shte_si_otidat_vuprosut_e_kak/", "text": "Ако всяка териториално обособена етно-конфесионална група получи шанс да се еманципира като \"независима нация\", модерният свят - такъв, какъвто го познаваме от последните 100-150 години, ще престане да съществува. Процесът на ескалация на общностните претенции започва с \"постмодерната\" атака срещу националния суверенитет, но парадоксално използва националистически аргументи, за да постигне еманципация на по-малката група от включващата я национална държава. Този \"постмодерен трайбализъм\" функционира като руската кукла матрьошка - Тази вълна премина през посткомунистическия свят, разсипа поредица и без това свръхкрехки държави в Африка и другаде в Третия свят и сега се нахвърля върху Европа и други части от доскоро уредения Първи свят. Нацията е механизъм за унифициране и интегриране на многообразна територия и разнородно население в единен пазар и единна идентичност. Глобализацията разтури националните пазари, а следващите я \"постлиберални\" орди оспориха въобще правото на националната държава да произвежда партикуларна идентичност в епохата на планетарна интеграция и осветен мултикултурализъм. Проблемът не е в неизбежното отмиране на националната общност в бъдещия свят на планетарно единство - \"всичко родено е достойно да умре\" (Гьоте). Проблемът е, че нетърпеливите сили на \"прогреса\" Алтернативата на институционално подредената нация днес е глобалният мултикултурен хаос - в който, като в мътна вода, някои се опитват да ловят риба. \"Рибарите\" са два вида. Първите искат да разтурят разклатените от глобализацията нации, за да възстановят своите славни империи от миналото - вижте само с какво се занимават господата Путин и Ердоган! Вторите планират \"мрежова власт\" на интелектуално и финансово потенцирани малцинства, функционираща върху развалините на националната държава. Лошото е, че заедно с нея очевидно си отива и един много важен принцип на общностно устройство - равенството на гражданите. Днешният свят все повече функционира като състезание на активни и организирани малцинства, а гаранциите за правата на гражданина остават единствено възможни в рамките на една подобна корпоративна защита. Нацията и националната държава все още стоят изправени срещу глобалните \"рибари\" в огромната мътна вода на глобализма. Но все по-трудно намират както легитимност, така и ресурси за стабилност и оцеляване. Не оспорвам правото на Каталуня да се бори за своята еманципация. в който \"рибарите\" с лекота подхвърлят стръв. И \"националистите\" я лапат... Не ще и дума - ще си отидат един ден нациите. Въпросът е КАК. Дали като вградят достиженията на модерната цивилизация - гражданско равенство, хуманизъм, индивидуална свобода - в постройката на грядущия глобален свят, който да надстрои потенциала за човешка свобода? Или като бъдат поразени от стратегии на възродено имперско или нововъзникнало технократично средновековие?", "date": "2017.10.03", "title": "Нациите ще си отидат. Въпросът е как"}
{"url": "http://www.dnevnik.bg/biznes/2017/10/03/3052710_pri_chetiri_othvurleni_oferti_v_konkurenciiata_za_tol/", "text": "Утре, 4 октомври, ще бъдат отворени ценовите оферти на участниците в обществената поръчка за проектиране, изграждане и въвеждане на електронна система за събиране на таксите за ползване на републиканската пътна мрежа, съобщи агенция \"Пътна инфраструктура\". Тръжната комисия е оценила техническите оферти и на тази база е предложила отстраняването на четири кандидата - обединение \"БГ ПЪТ\", \"Толлнет\" Чехия, \"Сиела Норма\" и обединение \"Телетол\". Техническата оферта на КАПШ ТРАФИК СОЛЮШЪНС е получила по 10 точки за показателя \"функционалност и експлоатационни качества на системата\", за \"реализация на хардуерна система\", за плана за изпълнение и управление на риска и за качеството при изпълнение на поръчката. Общата техническа оценка на компанията е 100 точки. Консорциумът \"ТОЛ БЪЛГАРИЯ\" е получил по 5 точки за \"функционалност и експлоатационни качества на системата\", за \"реализация на хардуерна система\" и за \"план за изпълнение и управление на риска\". Оценка за качество при изпълнение на поръчката на консорциума е 10 т.а а техническата оценка – 66.67 т. Австрийската Kapsch е представена като консорциума \"Капш трафик солюшънс\", който включва българското, полското, италианското и испанското подразделение на компанията, пише \"Капитал Daily\". Дружеството специализира в технологии, решения и услуги за пазара на интелигентни транспортни системи. Kapsch са внедрили тол-системи в Австрия, Полша, Чехия и Австралия. Компанията е основана през 1892 г. и за нея работят над 6800 души. Българският й клон е открит през 2005 г. В консорциум \"Тол България\" влизат изцяло български участници: \"Телелинк\" като водещ партньор в консорциум с българските \"Сирма груп\" и \"Сиенсис\". \"Телелинк\" е основана от Спас Русев и Любомир Минчев, като след това вторият откупи дела на Русев.  Срокът за изпълнение на обществената поръчка е 19 месеца. Индикативната й стойност е 200 млн. лева без ДДС. Изграждането на тол системата ще бъде за сметка на избрания изпълнител. Планът е той да си върне парите от събраните приходи. Наскоро министърът на регионалното развитие Николай Нанков прогнозира, че ако няма обжалвания до края на месеца договорът може да бъде сключен. Именно обжалвания на всички етапи спираха досега напредъка по проекта след като поръчката беше обявена през пролетта на 2016 г. Тол системата ще важи само за тежкотоварните автомобили и ще се плаща на база изминато разстояние, а за леките автомобили ще бъде въведена електронна винетка. ", "date": "2017.10.03", "title": "При четири отхвърлени оферти в конкуренцията за тол системата остават двама участници"}
{"url": "http://www.dnevnik.bg/sport/2017/10/03/3052727_ferari_zapochva_speshni_proverki_po_dvigatelite_sled/", "text": "Натоварени няколко дни до състезанието в Япония ще има за екипа на \"Ферари\", който трябва да сервизира напълно двигателите на Себастиан Фетел и Кими Райконен от  Гран при на Малайзия . Двата болида на Скудерията получиха повреди в задвижващата система, което притеснява екипа от Маранело. Фетел смени два двигателя, първо след третата свободна тренировка в събота, а после и след квалификацията, като не успя да вземе участие в нея. В крайна сметка германецът стартира последен и си проби път до четвъртото място. Всички компоненти по неговата задвижваща система бяха сменени и той вече няма право на нови до края на сезона, иначе ще трупа наказания на стартовата решетка. Съотборникът му Райконен трябваше да стартира втори в неделя на  \"Сепанг\" , но минути преди началото болидът му беше прибран в гаража заради проблем с турбото. \"Факт е, че нашите коли бяха най-бързите в Малайзия и Сингапур, но не спечелихме и двете състезания. Вече започнахме проверки, които касаят надеждността на двигателите. Екипът, който вече е в Япония, работи много здраво, а момчетата в завода също правят различни тестове\", каза президентът на \"Ферари\" Серджо Маркионе. Скудерията имаше отлична скорост в квалификациите в Сингапур и Малайзия, но не успя да се възползва в състезанията, като Люис Хамилтън вече води с 34 точки пред Фетел. Германецът все още не знае дали ще може да ползва старата си скоростна кутия и на \"Сузука\" тази неделя. В Малайзия той беше ударен след финала от Ланс Строл с \"Уилямс\". Ако има повреда в кутията, това ще му донесе пет места наказание на стартовата решетка.", "date": "2017.10.03", "title": "\"Ферари\" започва спешни проверки по двигателите след проблемите в Малайзия"}
{"url": "http://www.dnevnik.bg/bulgaria/2017/10/03/3052733_narusheniia_v_dve_bolnici_i_kadrovi_deficit_v/", "text": "Само Александровска болница е действала по правилата в  казуса с болния от левкемия пациент, който почина там след като не беше приет в \"Пирогов\" . Това е установила проверката на медицинския одит в три болници - \"Александровска\", \"Пирогов\" и \"Св. Иван Рилски\", както и в Центъра за спешна медицинска помощ-София. Образувани са административно наказателни производства за нарушенията, открити в хода на проверката в останалите болници, сезирана е и етичната комисия към Българския лекарски съюз, която да разгледа морално-етичните въпроси, повдигнати от вдовицата.  пациентът С. Д. е приет за планово лечение в болница \"Св. Иван Рилски\" по клинична пътека \"Диагностика и лечение на левкемии\", по която минималният болничен престой е пет дни. На 15 септември пациентът е напуснал по собствено желание като към документацията му не е приложено подписано информирано решение за прекратяване на престоя, какъвто документ е задължителен, установява одитът. Съпругата на пациента е обявила пред проверяващите, че по изрично нейно настояване и със съгласието на лекуващия лекар на болния е разрешено прибиране у дома.  в 16:19 ч. към Центъра за спешна медицинска помощ (ЦМСП) е подаден първият сигнал за пациента, като оплакванията са за ниско кръвно налягане и задух. В 17:45 ч. (час и двадесет минути след първото обаждане) адресът е посетен от екип на спешната помощ който извършва преглед, поставя диагноза и констатира необходимост от спешно транспортиране до лечебно заведение. Проверката посочва, че съществува проблем със забавяне на спешните екипи на ЦСМП-София, като проблемът е свързан с кадровия дефицит в системата. В одитирания ден (16 септември) в Спешния център работят само 12 екипа: 3 реанимационни и 9 лекарски, а постъпилите повиквания в ЦСМП са общо 275 броя, установява проверката. , където поради отказ за преглед и прием, се налага пациентът да бъде транспортиран  Линейката, осъществила транспорта на пациента, е била оборудвана с цялата необходима апаратура съгласно изискванията на Медицински стандарт \"Спешна медицина\", утомнява докладът. Пациентът не е регистриран в болничната информационна система на \"Пирогов\". Липсват документирани данни за извършен преглед, не са проведени клинико-лабораторни изследвания за доказване или отхвърляне на работната диагноза на ЦСМП. Насочен е устно към друго лечебно заведение. Проведените диагностично-лечебни дейности на пациента С. М. Д. при спешната му хоспитализация в Александровска болница, са в пълен обем и съответстват на състоянието на пациента. Въпреки извършените реанимационни действия, . След депозирана от съпругата на пациента молба за освобождаване от аутопсия, не може по категоричен начин да бъде определена основната причина за смъртта. Но за всички установени нарушения ще бъдат образувани административнонаказателни производства, а за повдигнатите морално-етични въпроси от вдовицата ще бъде сезирана Комисията по професионална етика към Лекарския съюз, посочва агенция \"Медицински одит\".", "date": "2017.10.03", "title": "Нарушения в две болници и кадрови дефицит в спешната помощ показа казусът с неприетия в \"Пирогов\" пациент"}
{"url": "http://www.dnevnik.bg/bulgaria/2017/10/03/3052715_cacheva_kum_novite_chlenove_na_sudebniia_suvet/", "text": "Новите 22-ма членове  на Висшия съдебен съвет (ВСС) положиха клетва в зала \"Тържествена\" на Съдебната палата с пожелания за здраве, кураж и призив за опазване на независимостта на съдебната власт и избягване на противоречията. Заместник-председателят на Народното събрание Явор Нотев увери, че новите членове на кадровия орган могат да разчитат на помощ от депутатите, а министърът на правосъдието Цецка Цачева прочете и поздравителен адрес от президента Румен Радев. \"Най-важно е да върнем доверието в съдебната система. Всеки прокурор, съдия или следовател трябва да се чувства представен в този съдебен съвет, избран по нови правила. Тази представителност, която вие получихте, ще ви даде сили да преодолеете в голяма част недоверието на голяма част от гражданите в съдебната власт. Противопоставянето не работи в интерес на съдебната власт и държавността. Напротив, пречи. Споровете извън смислените дискусии, често с елемент на лични нападки, са неразбираеми за голяма част от обществото. Остава горчив привкус за нещо незряло\", заяви Цачева в част от обръщението си към новите членове на съвета. Тя благодари на отиващия си състав за съвместната работа през последните пет месеца. Пожела им успех и много енергия. \"Мислете за общата ни отговорност и подпомагайте общите ни усилия\", заяви още министърът на правосъдието. Тя пожела на новия състав \"здраве, кураж и мъдрост\", както и да се преодоляват трудностите с лекота. \"Не забравяйте, че една от най-важните задачи пред всеки Висш съдебен съвет е да защитава независимостта на съдебната власт и да работи за интересите на обществото.\" \"България сега вас цяла гледа\" – това звучи съвсем на място. Днешният ден носи тежест и отговорност. Българското общество е болно и очаква решение на своите проблеми, и е обърнало поглед към съдебната система\", започна обръщението си заместник-председателят на Народното събрание Явор Нотев. Той пожела на новите членове на съвета да се ръководят от принципите на правото и да не допускат влияние - нито икономическо, нито политическо. \"Ако не го допуснете, то няма да ви споходи. Днес започва биографията, която сфорирахме заедно. Аз съм съучастник, чувствам се отговорен за това, което ще направите вие, което ще направим заедно. Може да разчитате на помощта на българското Народно събрание, на депутатите в усилията да разрешите всички въпроси\", заяви още Нотев. След тържествените приветствия, сред които и на представляващия вече бившия състав на съвета Димитър Узунов, новите членове положиха клетва и си направиха обща снимка. В 15 ч. те ще присъстват на първото заседание, на което ще бъде определен представляващ.", "date": "2017.10.03", "title": "Цачева към новите членове на съдебния съвет: Противопоставянето не работи за съдебната власт и държавността"}
{"url": "http://www.dnevnik.bg/sviat/2017/10/03/3052772_desetki_orujiia_i_bashta_psihopat_koi_e_ubiecut_ot_las/", "text": "Пищящи от ужас хора, тълпа, смазваща хвърлилите се на земята, паника и хаос – това причини 64-годишният Стивън Падък на повече от 20 000 души, събрали се на  кънтри концерт в Лас Вегас , когато откри стрелба от 32-я етаж на близкия хотел. Той бе открит мъртъв в стаята си от полицията, а около него е имало над десет куфара и повече от 23 оръжия. В колата му е бил открит амониев нитрат – изкуствен тор, който може да бъде използван за създаването на експлозиви. Веществото е било използвано в нападение от 1995 г. в Оклахома, при което са убити близо 170 души. В дома на Падък в градчето Мъскийт, което е на около час път от Лас Вегас, са открити други 19 оръжия, експлозиви и муниции. Полицията има заповед за обиск и на друга негова къща, в Рено, Невада. Крис Съливан, собственикът на магазина Guns & Guitars в Мъскийт, потвърди, че Падък е негов клиент и е преминал през \"всички необходими проверки и процедури\". \"Нямаше каквито и да е признаци или причини да смятам, че е нестабилен или няма право да притежава оръжие\", каза Съливан. Падък е купувал оръжия и от друг магазин, New Frontier Armory, в Лас Вегас, като също е преминал всички необходими проверки, включително такава на ФБР. Собственикът на този магазин, Дейвид Фамилиети, обаче сочи пред Би Би Си, че закупените оръжия не биха могли да произведат ефекта, видян във видеата от нападението, без да бъдат ремонтирани. Съседите и близките Бившата съседка на Падък, 79-годишната Даян Маккей, каза пред \"Вашингтон пост\", че той и приятелката му, Мерилу Данли, винаги са държали щорите спуснати. \"Беше странен, дръпнат. Все едно нямах съсед\", казва тях. \"Човек може поне да е свадлив или нещо такова. Той – нищо, беше тих.\" \"Нямахме представа, ужасени сме. Потресени сме и съчувстваме на жертвите\", заяви пред \"Ройтерс\" братът на стрелеца, Ерик Падък. Бащата психопат, търсен от ФБР  Бащата на Ерик и Стивън – Бенджамин Хоскинс Падък, е бил известен банков обирджия и е бил 8 години в списъка на ФБР с 10-те най-търсени престъпници, съобщи Си Ен Ен. Диагностициран психопат, той е бил обвинен в банков обир, кражба на автомобил и измами. Имал е склонност към самоубийство и е смятан за \"много опасен\". Падък е ограбил няколко банки в Аризона през 60-те години и осъден на 20 години затвор, но е избягал от институцията през 1969 г., съобщава \"Фокс нюз\". Опитал се е да си изгради нов живот под друга самоличност като мениджър на бинго в Орегон, но бива открит през 1978 г. Помилван е след година в ареста и се е върнал в бинго залата си, но за дейността в нея са му повдигнати обвинения през 1987 г., при които той се разминава само с глоба. Починал е през 1998 г. Синът, извършил най-масовото убийство в историята на САЩ Стивън Падък е живял в градче на границата между Невада и Аризона и на около час и половина път от мястото на  трагедията . Къщата му е в район на заможни хора - \"Сън сити Мескит\", с около 1400 сгради, голф игрище, открити и покрити басейни и фитнес. За жители се допускат хора на поне 55 години и не се позволява да има деца. Според местната полиция Падък не е свързан с терористични организации и няма информация за мотивите му, не се знае и каква религия е изповядвал, ако е бил вярващ. Той няма и досие. Засега полицията не разследва  случилото се  като терористичен акт. Няма данни той да е служил в армията, нито да е имал психически болести или социални проблеми, да е бил недоволен от политиката или да е изразявал радикални възгледи в социални мрежи. САЩ отхвърлиха и възможността да е свързан с \"Ислямска държава\". \"Засега сме убедени, че няма връзка с международна терористична групировка\", каза Арън Рус, специален агент от ФБР, цитиран от агенция \"Ройтерс\". \"Не мога да вляза в мислите на един психипат\", заяви шерифът на окръг Кларк Джоузеф Ломбардо.", "date": "2017.10.03", "title": "Десетки оръжия и баща психопат – кой е убиецът от Лас Вегас"}
{"url": "http://www.dnevnik.bg/sport/2017/10/03/3052797_fenove_na_ispaniia_obijdaha_pike_na_trenirovka_na/", "text": "Защитникът на \"Барселона\"  Жерар Пике  си навлече гнева на феновете в Испания около референдума за независимост в Каталуня. На първата тренировка на националния тим преди квалификациите с Албания и Израел бранителят беше обиждан от фенове, събрали се да гледат заниманието на базата в Мадрид. Пике, който гласува в  референдума  и разкритикува упражнената на някои места сила от страна на полицията, което доведе до стотици пострадали, от дълго време е на прицела на испанските фенове заради сепаратистките си възгледи. Запалянковците издигнаха плакати \"Пике вън\", с които призоваха каталунеца да се оттегли от националния отбор на Испания. Бяха издигнати и плакати с оскърбително съдържание към играча, а други няколко подобни банери пък бяха иззети от охраната. \"Поведението на Жерар беше изключително. Той тренира с желание и ентусиазъм. Чувства се добре и е мотивиран. Ако не беше така, нямаше да бъде тук\", коментира националният селекционер  Хулен Лопетеги . Преди заниманието се прокраднаха информации, че то ще бъде закрито, но Лопетеги смята това за грешка. \"Феновете имат право да изразят отношението си. Знам, че ситуацията е неприятна, но моля хората за малко повече здрав разум и разсъдък\", каза още той. 30-годишният Пике заяви, че е готов да напусне националния отбор, ако бъде помолен от Лопетеги или от испанската федерация. \"Знам, че в Испания има хора, които не приемат случилото се и вярват в демокрацията. Но ако треньорът или някой във федерацията смята, че съм проблем, ще направя крачка встрани и ще се оттегля от националния отбор преди 2018 г.\", каза Пике. Той вече обяви, че ще прекрати кариерата си в националния тим след финалите на Мондиал 2018 в Русия през следващото лято. Защитникът беше част от състава на иберийците, който спечели световната титла през 2010 година и европейската титла две години по-късно. Испания се нуждае от победа в един от последните си два мача в група G срещу Албания като домакин на 6 октомври и срещу Израел като гост три дни по-късно, за да си гарантира място на финалите на Мондиал 2018.", "date": "2017.10.03", "title": "Фенове на Испания обиждаха Пике на тренировка на националния отбор"}
{"url": "http://www.dnevnik.bg/bulgaria/2017/10/03/3052775_v_sudebniia_suvet_shte_vuzniknat_raznoglasiia_ako/", "text": "Ако президентът Румен Радев не издаде указ за назначаването на Георги Чолаков за нов шеф на Върховния административен съд, а върне процедурата на сформирания днес нов състав на Висшия съдебен съвет, въпросът за действията на съвета ще бъде спорен. Това се разбра от изказванията на трима от новите членове в кадровия орган на Темида, след като те днес официално подписаха клетвени листове за новия си пост. Чолаков бе избран от вече бившия съдебен съвет, но до приключване на процедурата по избора му е нужен указ на държавния глава. В изказванията си до момента Радев е заявявал, че за да има по-голям авторитет Чолаков, кандидатурата му трябва да бъде одобрена и от новия съдебен състав. Така на практика, макар и индиректно, той показа, че ще върне процедурата при новите членове на съвета. Как обаче да постъпят те е въпрос, по който има различни мнения. Според Севдалин Мавров и Цветинка Пашкунова, избрани от съдийската квота в съвета, процедурата трябва да започне отначало - т.е. с издигане отново на кандидатури за поста, провеждане на общо събрание на съдиите във ВАС за мнение по издигнатите номинации и с изслушването им пред съвета. Бившият зам.-председател на ВАС Боян Магдалинчев, който беше избран от парламента след номинация на ГЕРБ, обаче смята, че новият съдебен съвет трябва само да прегласува кандидатурата на Георги Чолаков, а след това президентът да издаде указ, защото той няма право два пъти да връща процедурата на съвета. На подобно мнение е и председателят на ВАС Георги Колев, който открито застана зад кандидатурата на Чолаков. За да бъде потвърден изборът, Чолаков трябва отново да събере 17 гласа в своя подкрепа. Вчера държавният глава заяви, че решението му по въпроса ще стане известно утре, 4 октомври. Повече четете  тук . Междувременно  52-ма върховни съдии  пратиха на президента писмо, с което го уверяват, че са подкрепили номинацията на Чолаков по собствено желание, а не \" под строй \". Общо 57 негови колеги го подкрепиха непосредствено преди гласуването във ВСС. Другата номинация - на Соня Янкулова, събра 22 гласа. По искане на Колев общото събрание на съдиите в съда и изборът във ВСС се проведоха в мандата на този състав на съдебния съвет, и то веднага след лятната ваканция, когато все още много магистрати бяха в отпуск. Кадровците от т.нар. малцинство в съвета искаха изборът да се проведе от новия съдебен съвет, в който новият шеф на съда ще бъде член по право. Мандатът на Колев изтича в края на ноември. Иначе и тримата нови членове на съвета - Севдалин Мавров, Цветинка Пашкунова и Боян Магдалинчев се надяват да работят при нормални отношения и без да влизат в толкова спорове и лични нападки, както бившия вече състав на кадровия орган. Според Пашкунова първото решение, което ще трябва да вземе новият ВСС - за негов представляващ, ще е ключов и показателен за това дали ще има разделение и скандали и в този състав на съвета.", "date": "2017.10.03", "title": "В съдебния съвет ще възникнат разногласия, ако президентът върне избора на шеф на Административния съд"}
{"url": "http://www.dnevnik.bg/sport/2017/10/03/3052815_del_potro_e_sledvashtiiat_supernik_na_grigor_dimitrov/", "text": "Аржентинецът Хуан Мартин дел Потро е следващият съперник на Григор Димитров в тенис турнира от сериите \"Мастърс 500\" в Пекин. Той победи представителя на Уругвай Пабло Куевас със 7:6 (4), 6:4 за 1.40 часа и се класира за втория кръг. За разлика от Димитров, който имаше  сериозни проблеми с Дамир Джумхур , аржентинецът записа чиста победа в първия си двубой на турнира. Дел Потро игра много стабилно, като допусна само една двойна грешка в мача. Той реализира 11 аса срещу девет за съперника му. Първият сет мина без пробиви, като в тайбрека по-опитният аржентинец успя да се наложи. Във втория сет Дел Потро реализира пробив още в началния гейм и след това само поддържаше разликата. При 4:5 Куевас имаше две точки да върне пробива, но не се възползва и загуби двубоя. Кулата от Тандил, както е известен Дел Потро, участва с уайлд кард на турнира, като в момента заема 24-а позиция в ранглистата на АТП. Аржентинецът се завърна в световния тур през 2016 г. след близо двегодишно отсъствие заради проблеми с китките, през тази година 198-сантиметровият тенисист стигна до полуфиналите на US Open, където отпадна от  бъдещия шампион Рафаел Надал . Двубоят му с Димитров ще бъде седми между двамата. Дел Потро има пет победи срещу само една за българина. Димитров победи съперника си съвсем наскоро, като това се случи на  осминафиналите на турнира в Синсинати . През годината Дел Потро е с актив от 23 победи и 12 загуби, като няма спечелена титла. Димитров е с 35 успеха и 15 поражения, а освен това спечели и три турнира – Бризбейн, София и Синсинати. Програмата за утрешния ден все още не е обявена и началният час на срещата не е ясен.", "date": "2017.10.03", "title": "Дел Потро е следващият съперник на Григор Димитров в Пекин"}
{"url": "http://www.dnevnik.bg/sviat/2017/10/03/3052828_belgiia_otnema_pravoto_na_prebivavane_na_imama_na/", "text": "Белгийският държавен секретар по убежището и миграцията Тео Франкен съобщи, че е решил да бъде отнето правото на пребиваване на имама на централната джамия в Брюксел. Имамът е гражданин на Саудитска Арабия. Разполагаме с много ясни данни, че имамът е салафит, изключително радикализиран, консервативен и опасен за нашето общество и за националната сигурност, коментира Франкен. Контролът над финансирането на джамиите в Белгия е държавен приоритет и ще бъде затегнат, добави държавният секретар в интервю за национална медия. Франкен заяви, че Белгия няма проблем с исляма, а с  радикалния ислям  и със салафизма. Саудитска Арабия е стопанин на централната джамия в Брюксел с дългогодишен договор. Общо в Белгия джамиите са 320, от тях 70 са в Брюксел, а в около 10 на сто от общия брой се проповядва салафизъм, сочат официални данни. Броят на джамиите в Белгия, където се проповядва  салафитския прочит на исляма , включително идеята за джихад, е нараснал двойно от 2001 г. насам. От 70-те джамии в Брюксел едва 13 са признати за официални храмове от държавата. През юни Федералният парламент на Белгия прие резолюция за  преразглеждане на отношенията с Рияд . В документа се призовава за \"задълбочен размисъл\" по дипломатическите, търговските и другите връзки със Саудитска Арабия. Резолюцията съдържа призив федералните власти да прекратят продажбата на оръжие за Рияд. Въпросът за отношенията между Саудитска Арабия и Белгия доби особена чувствителност покрай миналогодишните  атентати в Брюксел . Това бе свързано със съмненията, че в джамията се проповядва радикален ислям, възприет за държавна политика в Саудитска Арабия. По официални данни Саудитска Арабия е най-големият  вносител на оръжие в света,  а Белгия е най-големият европейски износител на военно леко стрелково въоръжение. Годишно белгийските оръжейници печелят около 1 млрд. евро, като 60% от производството им бива изнасяно за Саудитска Арабия. Валонският оръжеен комплекс осигурява работа на 15 000 семейства и е основна част от местната икономика. /БТА", "date": "2017.10.03", "title": "Белгия отнема правото на пребиваване на имама на Голямата джамия в Брюксел"}
{"url": "http://www.dnevnik.bg/bulgaria/2017/10/03/3052836_otec_paolo_kortezi_otnovo_e_v_belene_nadiava_se_da/", "text": "Отец Паоло Кортези, който  през пролетта беше принуден  да напусне България, отново се връща в Белене и ще служи в храма \"Рождество на блажена Дева Мария\" в града. За това съобщи преди дни \"Нова телевизия\". Пред \"Дневник\" Кортези потвърди за връщането си и заяви, че се надява да остане поне няколко години. Той отказа повече коментар за мотивите за връщането му. По думите му хората в града били радостни. Паоло Кортези приюти сирийско семейство, получило статут през март. Впоследствие обаче те бяха принудени да напуснат заради протест на част от местните жители. В крайна сметка след заплаха срещу Кортези той беше оттеглен от Католическата църква и се върна в Италия. Преди това той беше в България от няколко години и работеше активно за почитане паметта на жертвите на комунизма. След като стана известно, че напуска страната, в негова подкрепа бяха организирани протести. Преди да замине, пред сайта  desebg.com  Кортези  заяви : \"Не успяхме да защитим едно бягащо от война достойно и мирно сирийско семейство с права и с абсолютно редовни документи на пребиваващи в България бежанци. В Белене умря България, в Белене умря справедливостта. Не знам дали държавните институции си дават сметка, но България загуби много от това.\"", "date": "2017.10.03", "title": "Отец Паоло Кортези отново е в Белене, надява се да остане няколко години"}
{"url": "http://www.dnevnik.bg/bulgaria/2017/10/03/3052829_bivshite_chlenove_na_sudebniia_suvet_veroiatno_niama/", "text": "Бившият вече състав на Висшия съдебен съвет (ВСС) няма да получи парични бонуси за времето, в което са били членове на съвета, научи \"Дневник\" от свои източници. Става дума за решението на ВСС от март, с което той призна на членовете си право да получат парични обезщетения като магистрати, след като приключат мандатите им. По този начин кадровият орган на Темида сам разтълкува текст от Закона за съдебната власт (ЗСВ), според който при освобождаване от длъжност магистрат с повече от 10 години стаж има право на еднократно парично обезщетение в размер на толкова брутни месечни възнаграждения, колкото прослужени години има в органите на съдебната власт, но не повече от 20. Това се отнася и за магистратите, които излизат от съдебната система с избирането им за членове на ВСС. Тълкуването на ВСС, че и членовете на съвета имат право на обезщетение след края на мандата им, засяга тези от тях, които не са били магистрати към момента на избора им за съдебни кадровици - Васил Петров, Незабравка Стоева и Юлиана Колева. То е в полза и на онези членове на ВСС, които идват от системата, но А тъй като възнаграждението във ВСС е по-високо от заплатите на магистрати, ще им е по-изгодно сумата до 20 заплати да бъде изчислена в края на мандата на ВСС въз основа на възнаграждението им като съдебни кадровици. Повече четете  тук . Вътрешната опозиция в съвета определи привилегията като нищожна и противоречаща на закона. Но прокуратурата отказа да оспори решението на кадровиците пред Върховния административен съд въпреки няколкото сигнала на Соня Найденова. Преди няколко дни представляващият ВСС Димитър Узунов заяви, че ще си вземе всичко, което му се \"полага\". Със своя заповед той е задължил главния секретар на ВСС Димитър Тончев да събере заявленията за обезщетения и разпоредил те да се изплатят до 2 октомври. Но двама служители в администрацията са отказали и това е прекратило процеса, защото техните подписи за \"съгласуване\" изплащането на парите са нужни за това. Според тях решението на съвета противоречи на закона, обясниха пред \"Дневник\" от ВСС. Освен това интересен факт е, че накрая са останали само двама желаещи да получат въпросните \"бонуси\" - Димитър Узунов и Румен Боев. Останалите от мнозинството, подали първоначално заявления, са ги оттеглили след шума около спорното решение. Реакция обаче е последвала след \"бунта\" на администрацията, тъй като главният прокурор Сотир Цацаров, който е член и на съвета по право, е изискал списък на служителите в съвета, особено на онези, които подлежат на пенсиониране. Той няма никакви правомощия във връзка с пенсионирането им, тъй като по закон това може да направи само работодателят им, т.е главният секретар на ВСС. Целта е била сплашването на служителите, разказаха за \"Дневник\" от съвета.", "date": "2017.10.03", "title": "Бившите членове на съдебния съвет вероятно няма да получат парични бонуси"}
{"url": "http://www.dnevnik.bg/zdrave/2017/10/03/3052798_proverkata_na_vma_za_pochinala_pacientka_napraveni_sa/", "text": "Готова е вътрешната проверка на Военномедицинска академия по втория медицински казус, който предизвика възмущение миналата седмица - на  67-годишна жена, препратена към ВМА след като първо е била прегледана и грешно дианостицирана в \"Пирогов\" . Жената починала заради сепсис, но в \"Пирогов\" не успяли да разпознаят симптомите, а във ВМА отнема около три часа, докато я приемат в интензивното отделение, разказаха близките й. По случая във ВМА е назначена комисия, която да извърши проверка. Тя, както и редовната лечебно-контролна комисия на болницата стигат до извода, че  . От лечебното заведение посочват всички подробности около диагностицирането и лечението на жената. От тях личи, че тя прекарва общо ден и половина там, по случая й са проведени консултации с повече от 10 специалисти и са направени редица изследвания. До смъртта се стига, защото заболяването й е вече много напреднало, но няма пропуски в работата на екипите, обобщава проверката. Колкото до едно от обвиненията по първоначалния разказ на близките - че синът на починалата, лекар в САЩ, опитал да насочи колегите си във ВМА към правилната диагноза, но те били груби и не се вслушали, от лечебното заведение сега коментират, че \"лекарят има право на професионална независимост и лична свобода за осигуряване на медицинска помощ и грижи за пациента, без външно влияние или намеса върху неговата професионална оценка, решения и действия, като поема отговорността за това\". Отчетът на ВМА:  Дежурният невролог във ВМА не установява неврологична симптоматика, но предвид увреденото общо състояние на пациентката назначава клинично-лабораторни и образни изследвания – пълна кръвна картина, биохимия, рентгенография на бял дроб и сърце, латерография, тропонин. Първите резултати от изследванията са готови в 01.35 ч. и от тях става ясно, че пациентката е с полиорганна дисфункция на базата на инфекция с неясна етиология. След получаване на всички резултати от назначените изследвания е проведена консултация с дежурния лекар в спешен терапевтичен кабинет, който взема решение за хоспитализация по спешност и в 03.05 ч. болната е приета в Клиника \"Спешна терапия\". В клиниката пациентката е настанена на легло и незабавно е прегледана от дежурния лекар. Последният е назначил кислород с маска, вливания, кожно- алергична проба и антибиотично лечение. Първата апликация на антибиотика – Цефтриаксон, е към 06.00 ч., веднага след получаване на резултатите от кожно-алергичната проба. По-късно е добавен втори антибиотик – Левофлоксацин. Назначени са разширени хематологични и биохимични изследвания, резултатите от които дават основание на дежурния дневен екип, явил се на смяна в 08.00 ч., да постави диагноза \"Сепсис. Септичен шок\". За поставянето на окончателна диагноза \"Сепсис\" не са достатъчни клиничните и лабораторните данни, поради това са назначени микробиологични изследвания – урокултура и хемокултура. Резултатите от хемокултурата, получени на следващия ден (01.10.2017г), показват наличие на стафилококова инфекция – златист стафилокок, чувствителен и на двата приложени антибиотика. С оглед уточняване източника на инфекцията са проведени консултации с токсиколог, офталмолог, специалист по инфекциозни болести, гинеколог, нефролог, коремен хирург, невролог, дерматолог, хематолог, специалист по диализно лечение, ехокардиография, ехография на коремни органи и на малък таз, токсико-химичен анализ на кръв и урина. Проведени са допълнителни хематологични и биохимични изследвания, изследвания на хемостазата, назначени са серологични изследвания за Лаймска болест, Ку-треска, Кримска хеморагична треска, Хеморагична треска с бъбречен синдром, Бруцелоза, Листериоза, Хепатит В, С и D. Междувременно полиорганната недостатъчност се задълбочава, към 11.00 ч. пациентката става неконтактна, със забавена неритмична сърдечна дейност и хипотония. Проведена е кардио-пулмонална ресусцитация, интубация и е поставена на изкуствена белодробна вентилация. На фона на крайно тежко общо състояние – кома, в 16.14 ч. настъпва срив на хемодинамиката, който не се повлиява от проведените в пълен обем реанимационни мероприятия, и в 17.06 ч. е регистриран летален изход. Както комисията, извършила проверката, така и Лечебно-контролната комисия считат, че няма пропуски в диагностично-лечебния процес при пациентката. За около 2 часа в спешното звено на ВМА, МБАЛ – София, са проведени два прегледа от специалисти, лабораторни и образни изследвания, и е взето решение за хоспитализация на пациентка, която постъпва с оскъдна анамнеза, насочваща към неврологичен проблем, без никакви анамнестични данни и/или медицинска документация за състоянието й до момента.", "date": "2017.10.03", "title": "Проверката на ВМА за починала пациентка: направени са консултации с 11 специалисти, няма пропуски (коригирана)"}
{"url": "http://www.dnevnik.bg/sport/2017/10/03/3052297_chelsi_zagubi_morata_pone_za_mesec_zaradi_kontuziia_v/", "text": "Нападателят на \"Челси\" Алваро Мората ще бъде извън игра от един до два месеца заради контузия, съобщава Би Би Си. 24-годишният футболист е диагностициран от лекарския щаб на испанския национален отбор с миофасциална травма от втора степен. Става въпрос за възпаление в меките тъкани на бедрения мускул. Мората игра едва 35 минути при  домакинството на \"Челси\" срещу \"Манчестър сити\"  през уикенда. В края на първото полувреме той се хвана за задната част на бедро и не можа да продължи срещата. Липсата му имаше негативен резултат върху играта на лондончани, които загубиха двубоя с 0:1. Нападателят ще пропусне последните два мача на  Испания  от световните квалификации срещу Албания и Израел. От щаба на \"Челси\" се надяват, че 24-годишният футболист ще се завърне в игра за дербито с \"Манчестър юнайтед\" на 5 ноември. Мората беше най-скъпата покупка за лондончани през лятото, като сините платиха 75 милиона евро на \"Реал\" (Мадрид). Испанският нападател веднага се превърна в  ключов играч за \"Челси\"  и любимец на публиката на \"Стамфорд бридж\". Той е водещият голмайстор на тима със седем гола в девет мача във всички турнири. Мората записа и две асистенции в срещите на сините до момента.", "date": "2017.10.03", "title": "\"Челси\" загуби Мората поне за месец заради контузия в бедрото"}
{"url": "http://www.dnevnik.bg/sviat/2017/10/03/3052790_izsledovateli_na_gravitacionnite_vulni_vzeha_nobel_za/", "text": "Учените Райнер Вайс, Бари Бариш и Кип Торн печелят Нобеловата награда за физика за приноса си с проучването на гравитационните вълни, обяви Нобеловият комитет днес. \"Това е нещо напълно различно и ново, което отваря вратите към невиждани светове, гласи изявлението. Съкровище от открития очакват хората, които успеят да уловят вълните и да интерпретират посланието им.\" Вайс, който получава половината награда, работи в Масачузетския технологичен институт. Кип Торн и Бари Бариш, които си поделят другата половина - в Калтех. И тримата участват в Обсерваторията LIGO - проект на изследователи от над 20 държави за наблюдаване на гравитационните вълни. Според теорията на относителността на Алберт Айнщайн те изпълват вселената, движейки се със скоростта на светлината, и се създават при ускоряването на масата - например, когато фигурист на лед направи пирует или когато две черни дупки се въртят една около друга. Описани от него преди век, сега те са видими за учените. Успехът на LIGO се състои в това, че, използвайки два гигантски лазерни интерферометъра, учените са успели да измерят изменения, хиляди пъти по-малки от атомното ядро, при преминаване на гравитационни вълни. Детекторите на LIGO са успели за пръв път да уловят невъобразимо слабите вибрации на 14 септември 2015 г., но учените са обявили данните си едва на 11 февруари 2016 г. Последствията от сблъскването на две черни дупки преди повече от милиард години се усещат на Земята едва в наши дни. Вчера Джефри Хол, Майкъл Розбаш и Майкъл Янг получиха приза за медицина и физиология заради работата им по изясняване на  механизма на биологичния часовник . Утре ще бъде обявена наградата за химия, в петък - за мир, икономическият \"Нобел\" на \"Рексбанк\" - в понеделник, а Нобеловата награда за литература ще бъде обявена на неуточнена засега дата. Тази година паричното измерение на наградата е увеличено с 12.5%. Причината е, че средствата на фондацията, връчваща отличието, са се подобрили след няколко години на твърде високи разходи. Увеличението е с 1 милион шведски крони до 9 млн. крони (1.12 млн. долара). Това все пак остава под нивото от 2011 г., когато сумата бе 10 млн. крони. Но след това се наложиха години на съкращения и сега ситуацията е стабилизирана, добавят от Нобеловата фондация. Финансовата база за наградите е сума, дарена съгласно завещанието на Алфред Нобел, и се управлява от фондацията, основана 1900 г.", "date": "2017.10.03", "title": "Изследователи на гравитационните вълни взеха \"Нобел\" за физика (видео)"}
{"url": "http://www.dnevnik.bg/sviat/2017/10/03/3052875_tereza_mei_da_uvolni_boris_djonsun_poiska_liderut_na/", "text": "Британският премиер Тереза Мей би трябвало да уволни външния министър Борис Джонсън, ако иска напредък в преговорите за Брекзит, заяви днес германският евродепутат Манфред Вебер, цитиран от агенция \"Ройтерс\". Вебер, който е съюзник на канцлера Ангела Меркел и лидер на групата на Европейската народна партия (ЕНП) в европарламента, каза по време на дебат в Страсбург, че противоречивите изявления на британското правителство, включително на Джонсън, пречат да се постигне споразумение. \"Моля, уволнете Джонсън\", настоя Вебер. \"Ключовият въпрос е на кого да се обаждам в Лондон. На Тереза Мей, на Борис Джонсън или пък на Дейвид Дейвис\", заяви той, споменавайки и  министъра за Брекзит. Групата на ЕНП  е най-голямата фракция в ЕП, който преди март 2019 г. трябва да одобри каквото и да е споразумение, постигнато между ЕС и Великобритания. Според Вебер приказките на Джонсън за \"червени линии\" във връзка с  Брекзит  показват, че британското правителство е \"хванато в капана на собствените си партийни кавги\". Днес  Джонсън , който беше водеща фигура в кампанията за излизане на Великобритания от ЕС, трябва да произнесе важна реч на конгреса на Консервативната партия. Вебер призова Мей да се наложи в интерес на постигането на сделка за \"подредено\" излизане от общността. \"Тереза Мей, моля, не поставяйте партията си на първо място\", каза Вебер. \"Моля, поставете Великобритания на първо място, поставете гражданите на първо място\", заяви той. \"Моля, без повече речи. Покажете водачество по същество. А вероятно ще е най-добре, моля, да уволните Джонсън\", каза Вебер. Миналата седмица Джонсън очерта свои лични \"червени линии\" в преговорите за Брекзит - че преходният период трябва да е дълъг максимум 2 години; Лондон не бива да приема нови решения на Европейския съд или на ЕС през това време; да не плаща за достъп до единния пазар; да не копира европейски регулации, за да получи достъп до общия пазар. От месеци в британските медии има спекулации, че Джонсън, който бе един от основните агитатори за Брекзит, се опитва да измести Мей от лидерското място. Той е част от политиците, настояващи за \"твърд\" Брекзит, докато финансовият министър Филип Хамънд призовава за запазване на възможно най-близки връзки с ЕС.", "date": "2017.10.03", "title": "Тереза Мей да уволни Борис Джонсън поиска лидерът на десните в европарламента"}
{"url": "http://www.dnevnik.bg/bulgaria/2017/10/03/3052895_lekari_i_medicinski_sestri_ot_bolnicata_vuv_vraca/", "text": "Лекари и медицински сестри от Многопрофилната болница за активно лечение във Враца излязоха на протест тази сутрин, заради опасността от закриване на здравното заведение и забавените заплати на служителите й. Те предупреждават, че лечебното заведение обслужва пациентите не само от Врачанска област, но и от целия Северозапад и не може да се допусне затварянето й. Досегашният директор на болницата Орлин Цветков е подал оставка заради състоянието на болницата, но днес е поканен на среща в Министерството на здравеопазването по казуса. Министърът на здравеопазването Николай Петров коментира пред медиите, че \"опасност за областната болница във Враца има\", също както и  за тази в Ловеч , защото е \"буквално на ръба на оцеляването\". \"Фактите са ясни, въпросът е какво можем да направим оттук нататък. Отделно от това лечебното заведение има над 12 млн. главници, към това не са прикачени лихвите, по които са подписвани договорите, които са с по 11% наказателна лихва\", каза министърът. От една година, въпреки затворените четири отделения, въпреки съкратените 120 души от медицинския персонал, не се стигна до подобряването на финансовото състояние на болницата. Големите суми на задълженията доведоха до изплащането на над 3 млн. лева само по лихвите, а в последните два месеца са платени и 1.3 млн. лева по задълженията и така не достигат парите за заплати на лекарите и медицинските сестри, сподят протестиращите, цитирани от \"Дарик\". По разказите им, преди няколко дни са получили половината от заплатите си за юли, а има и заплата за един месец от миналата година, която все още им се дължи. \"Така се стигна до това напрежение. Хората са на границата на отчаянието и на границата на самоконтрола. Колегите започнаха да напускат\", разказват служителите на МБАЛ-Враца. \"Спешно настояваме за неотложни мерки от отговорните фактори, за да се намерят институционални решения за гарантиране заплатите на хората\", каза д-р Емил Младенов, председател на КТ \"Подкрепа\" във врачанската болница. Той припомни, че болницата е част от националната сигурност. Лечебното заведение се намира на 80 км от ядрените реактори на АЕЦ \"Козлодуй\" и е първата болница, която ако се случи нещо, ще бъде ангажирана. ", "date": "2017.10.03", "title": "Лекари и медицински сестри от болницата във Враца протестират заради неизплатени заплати (допълнена)"}
{"url": "http://www.dnevnik.bg/detski_dnevnik/2017/10/03/3052883_dvegodishniiat_muzeiko_tvurdi_che_himiiata_e_ljubimata/", "text": "Химията е любимата наука на децата. Наблюдението е на екипа на детския научен център \"Музейко\", който в навечерието на своя втори рожден ден е посетен от над 200 хил. души. Над 20 хил. ученици от цяла България са взели участие в неговите училищни програми заедно със своите преподаватели. Над 15% от всички български училища са били в \"Музейко\" поне веднъж, посочват от центъра. Науки в конкуренция \"В \"Музейко\" децата учат, докато играят. Това не е нова концепция, но чрез \"Музейко\" успяхме да я представим у нас изключително задълбочено и в сериозен мащаб\", казва Весела Герчева, ръководител \"Образование\" в детския център. На едно място децата могат да се запознаят с всички основни науки и буквално да влязат в тях благодарение на близо 150 научни игри и изложби. \"Невероятно е как този интерактивен метод на работа с децата, т.е. метод не само на обяснението, но и на физическото и интелектуално взаимодействие, позволява на техните родители и преподаватели да видят по нов начин способностите им. Защото способностите на децата са безкрайни, нашата задача е просто да ги отключим\", допълва тя. В началото това безспорно бяха науките, свързани с изследванията за космоса. На цял етаж в \"Музейко\" децата могат да разберат как се прави космическа храна, как работят сателитите, да се почувстват като истински космонавти и да премерят теглото си на Марс. Тук се намира и Планетариумът - единствен по рода си в София, посетен за 2 години от над 30 хил. души. Програмите му са специално разработени от млади физици и астрофизици,  сред които преподаватели в Софийския университет . През изминалата година обаче   по интерес и внимание от страна на малките и по-големи посетители на детския научен център. Според директора му Бистра Кирова това се обяснява със създаването заедно с DaVinci Learning на научната лаборатория за експерименти. Деца и учители обичат \"Музейко\" Как \"Музейко\" знае всичко това? Посетители от над 100 населени места в България са били в центъра през изминалата година. Над 15% от всички училища в България с паралелки между 1 и 4 клас са отишли там поне веднъж на организирано посещение. Училищното посещение продължава 2 часа под формата на научно-игрови мисии на 3-те етажа. Учителите се въодушевени и казват, че \"никога не са виждали децата по този начин\" и че \"взимат оттук много идеи за работа с децата в клас и бързо ги превръщат в интеракивна методика на преподаване\". Учителите оценяват най-много това, че децата проявяват интерес към сравнително сложни научни области благодарение на игрите, смятат от образователния екип в детския научен център, който се състои от 30 млади специалисти с научно и педагогическо образование. Изминалата година бе и първата, в която \"Музейко\" тръгна на път със своята голяма изложба \"Великите научни открития\". Изложбата пристигна първо в Разград и все още може да бъде разгледана. За първите два месеца тя бе посетена от над 3000 души. Градът е първата спирка на изложбата, защото се намира в центъра на Североизточна България: регионът, от който най-малко деца, родители и учители могат да си позволят посещение в детския научен център. А Хасково гостува на \"Музейко\" чрез своето Тракийското херпатоложко дружество, което показа на над 30 хил. посетители най-голямата херпатологична сбирка в Източна Европа - изложба с влечуги, която не може да бъде видяна в нито една частна или золоогическа колекция наоколо. Тема с продължение Освен постоянните и временни изложби на площ от 2000 кв.м музеят предлага и занимания в своя учебен корпус. Там са химическата лаборатория, ателието по керамика, кухнята за деца, както и детската читалня. В читалнята постоянно се представят книги за деца от български издателства и се организират четения. Заниманията с наука се задълбочават и често покачват своето ниво, така че да отговорят на интересите и на малко по-големи деца или малчугани с подчертан интерес към научното знание. \"Музейко\" е разработил и провежда над 200 формата научни ателиета, работилници, научни демонстрации и ваканционни образователни модули. Те са и поводът посетителите му да се връщат отново, прекарвайки между 2 и 5 астрономически часа, сочи статистиката за първите 2 години. \"Музейко\" вкъщи За своя втори рожден ден центърът лансира  My Muzeiko: уеб портал , чрез който посетителите на детския научен център удължават своето преживяване и извън него. С платформата посетителите могат да персонализират изживяното и наученото в музея. My Muzeiko дава достъп до повече научнопопулярна информация в научните области, към които самите посетители проявяват интерес по време на образователното си преживяване в \"Музейко\". Чрез новия уеб портал всеки малък и голям изследовател разширява познанията си по темите, които го вълнуват. Ценни партньорства Детският научен център си партнира с български и чуждестранни научни институции, с български учени, помогнали в създаването на неговото съдържание, с местни производители за изработката на неговите изложби, с най-големите български образователни институции. За първите две години от своето съществуване \"Музейко\" е посрещнал стотици организации, посветили дейността си на децата, и е партнирал в осъществяването на десетки програми и кампании, насочени към техния по-добър живот днес. Построен от фондация \"Америка за България\" и финансиран основно от нея, благодарение на своите бизнес партньори в България - Икеа България и DaVinci Learning, \"Музейко\" успява да оборудва учебния си корпус. Благодарение на \"Лидл България\" - да посрещне хиляди посетители с билет на символична цена. Благодарение на \"Виваком\" - да пренесе научното преживяване у дома. А благодарение на \"Рено България\" - да посети десетки български училища - специални инициатива, която започва през месец ноември. До края на годината ще започне съвместен проект и с Банка ДСК.", "date": "2017.10.03", "title": "Двегодишният \"Музейко\" твърди, че химията е любимата наука на децата"}
{"url": "http://www.dnevnik.bg/photos/snimka_na_denia/2017/10/03/3052835_snimka_na_denia_da_se_sustezavash_v_kutiika_ot_red_bul/", "text": "Пилотите на   Даниел Рикардо и Макс Верстапен смениха състезателните си болиди с кутийки от енергийната напитка преправени на коли, на рекламно събитие в Токио.   и неговият съотборник, класирал се трети, се готвят за следващия старт от сезона във Формула 1 - Гран при на Япония на пистата \"Сузука\" тази неделя.", "date": "2017.10.03", "title": "Снимка на деня: Да се състезаваш в кутийка от \"Ред Бул\""}
{"url": "http://www.dnevnik.bg/gradska_sreda/2017/10/03/3052631_sofiia_se_lishi_ot_edna_ot_zonite_za_nebosturgachi/", "text": "Районът около Централната железопътна гара в София няма да бъде сред зоните, в които ще бъде разрешено строителството на небостъргачи. Това е част от предвижданията в окончателния проект за изменение на Закона за устройство и застрояване на Столична община (ЗУЗСО), с които \"Дневник\" разполага. През юли  главният архитект на София Здравко Здравков   посочи три места, където според него би трябвало да бъде възможно построяването на небостъргачи – районите  около Централната гара, край бул. \"Цариградско шосе\" след 7-ми километър (около и след \"Интер експо център\") и на Околовръстното шосе в при квартал \"Люлин\" и бул. \"Царица Йоана\". Основните мотиви за избирането на този район бяха добрата транспортна обезпеченост с големи булеварди, метростанция и железопътна инфраструктура. По думите на Здравков за локацията се е изказал положително дори главният архитект на Париж Ерик Жан-Батист, който беше в София в средата на май. В окончателния законопроект  , докато другите две зони са посочени много точно.  Неофициално архитекти и общински съветници казаха за \"Дневник\", че решението за отпадането на зоната като място за бъдещо \"сити\" в София е взето преди няколко седмици. Основната причина за това са въздушните коридори за самолети, които прелитат над Централна гара към летището. Главният архитект беше пратил проекта за съгласуване във въздухоплавателната администрация, като коментира в края на миналата седмица пред \"Дневник\", че общината ще се съобрази изцяло с анализа на дирекцията и вероятно в зоната ще има ограничение на височината на застрояване. В крайна сметка тази възможност е отпаднала напълно, като са запазени само вариантите за другите две зони за \"ситита\". Предложението е едната зона да обхваща района източна и западно от Околовръстния път, в участъка между улица \"3-ти март\", кв. Филиповци, реките Шейовица, Какач, по продължението на бул. \"Добринова скала\" от бул. \"Сливница до р. Какач, ул. \"Ицках Грациани\". Вторият район софийско \"сити\" около 7-ми километър попада от северната и южната страна на бул. \"Цариградско шосе\", между булевардите \"Александър Малинов\", \"Христофор Колумб\", Проф. Цветан Лазаров\", \"Самоковско шосе\", \"Андрей Сахаров\", улиците \"Ресен\" и \"Анна Ахматова\". В този район вече са построени няколко високи сгради, между които 126-метровата \"Кепитъл форт\", а 202-метровата \"Скай форт\" се строи.", "date": "2017.10.03", "title": "София се лиши от една от зоните за небостъргачи"}
{"url": "http://www.dnevnik.bg/photos/2017/10/03/3052871_fotogaleriia_obshta_stachka_sreshtu_policeiskoto/", "text": "Обща стачка срещу полицейското насилие по време на референдума се провежда днес в Каталуня.", "date": "2017.10.03", "title": "Фотогалерия: Обща стачка срещу полицейското насилие в Каталуня"}
{"url": "http://www.dnevnik.bg/politika/2017/10/03/3052920_bsp_obiavi_che_gerb_ima_driim_tiim_i_v_energetikata/", "text": "След разкритията за назначения на близки до депутата от ГЕРБ хора в община Хасково БСП разкри \"дрийм тийм\" на ГЕРБ и в държавното дружество \"Булгартрансгаз\" ЕАД. На пресконференция на \"Позитано\" 20 днес социалистите раздадоха на журналистите схема на назначенията в дружеството и обясниха, че председателят на управителния съвет на \"Булгартрансгаз\" Таня Захариева, която е и председател на Общинския съвет в Хасково, и зам.-председателят на надзорния съвет на дружеството Владимир Митрушев, който преди време е бил зам.-кмет на Димитровград, заемат постовете си благодарение на Делян Добрев. БСП разобличиха роднинско-кумска връзка в дружеството, тъй като неговият изпълнителен директор Георги Гегов бил мъж на депутата от ГЕРБ Теодора Георгиева, а двамата заедно кумували на депутата от управляващата партия Александър Ненков и съпругата му Пламена Ненкова. \"Пламена Ненкова е служител в \"Булгартрансгаз\" и е подчинена на своя кум. Това е реален конфликт на интереси\", обясни депутатът от БСП Иван Иванов. На схемата, която от левицата раздадоха, е изобразено, че майката на Ненков –  Юлия Ненкова , е председател на Комисията за защита на конкуренцията, а баща му Румен Ненков е конституционен съдия. На въпрос на \"Дневник\" откога БСП знае за тези назначения и защо ги разкрива сега зам.-председателят на Народното събрание Валери Жаблянов заяви, че назначенията са от 2016 г. И обясни, че в обществото била премината границата на търпимост, а БСП не спирала са говори по този въпрос. Атанас Зафиров от Изпълнителното бюро на БСП обвърза модела, по който ГЕРБ кадрува, с причините, поради които младите хора напускат страната - \"нямат роднина, кум, сват от ГЕРБ\", макар и да са кадърни.Според социалистите на българина му дошло много, тъй като държавата се управлявала по партизански модел. На въпрос какво очаква БСП да се случи след подадените оставки на Делян Добрев Жаблянов отговори, че скандалите са индикация за сериозна криза в ГЕРБ. Попитан за  подобни схеми на назначения в община Каварна , където кметът Нина Ставрева е подкрепена от БСП, той обясни, че няма информация, но позицията на партията е принципна, че такива назначения не бива да се правят.", "date": "2017.10.03", "title": "БСП обяви, че ГЕРБ има \"дрийм тийм\" и в енергетиката"}
{"url": "http://www.dnevnik.bg/sport/2017/10/03/3052872_stadionut_v_sochi_spazi_predpisaniiata_na_fifa_i_e/", "text": "Стадион \"Фищ\" в Сочи ще приеме мачове от световното първенство по футбол догодина, похвалиха се от ръководството на съоръжението.  Световната футболна централа (ФИФА)  издаде предписания към \"Фищ\", за да може да отговаря на всички критерии за шампионата на планетата. Губернаторът на Краснодарска област Вениамин Кондратиев съобщи, че всичко е завършено в срок и ФИФА вече е минала на инспекция. \"Стигнахме на финалната права и вече спокойно мога да кажа, че отстранихме всички забележки, които ФИФА имаше след  Купата на конфедерациите . Стадион \"Фищ\" е напълно готов за домакин на световното първенство. Сменихме напълно тревното покритие, извършихме корекции по покрива на стадиона и същи така построихме допълнителна трибуна за 4300 души. Така вече съоръжението може да приема повече от 45 хиляди души\", обясни Кондратиев пред агенция ТАСС. Той отбеляза, че в момента в района на Краснодар се работи по изграждане и реконструкция на осем тренировъчни игрища в местата за настаняване на отборите участници. Завършването на работата по всички обекти е планирано за април 2018 г. Освен това са инспектирани повече от 5500 места за временно настаняване на отбори участници, фенове и партньори, в това число 2200 хотела в цялата област. \"В нашата област по време на турнира ще има 1580 доброволци. По отношение на инфраструктурата ние вече имаме разработени и одобрени планове за обособяване на специален парк в Сочи, който да приема всички фенове, така ще има зона, където мачовете да се гледат и извън стадиона. Закупени са нови 100 автобуса, както и 70 електрически мотриси, които да обслужват транспорта по време на турнира\", добави Кондратиев. Междувременно ФИФА инспектира и стадиона във Волгоград, около който имаше съмнение, че ще бъде готов. \"Волгоград арена\" все още се строи, но срокът ще бъде спазен, обяви директорът на отдела на ФИФА за провеждане на състезания и събития Колин Смит. \"В момента не виждаме рискове, които да попречат на строителството и то да бъде прекъснато. Има условия, които трябва да се спазват, но имаме уверението на строителите, че всичко ще бъде свършено. Засега се движим по план\", каза Смит. Съоръжението \"Волгоград арена\" се строи на мястото на разрушения Централен стадион в града, на десния бряг на река Волга. Той ще има капацитет от 45 хиляди места и ще бъде първият в Русия с покрив от кабелни конструкции. Крайният срок на строежа е декември, като от организационния комитет са убедени, че ще го спазят. Съвместна делегация на ФИФА и организационния комитет  \"Русия 2018\"  трябва да посети още четири съоръжения освен тези в Сочи и Волгоград. Основната цел на посещението е да се обсъдят оперативните дейности на стадиона по време на първенството. Световното първенство в Русия догодина започва на 14 юни и ще завърши на 15 юли. Мачовете ще се играят в 11 града: Москва, Санкт Петербург, Казан, Нижни Новгород, Саранск, Калининград, Волгоград, Екатеринбург, Самара, Сочи и Ростов на Дон.", "date": "2017.10.03", "title": "Стадионът в Сочи спази предписанията на ФИФА и е напълно готов за световното първенство"}
{"url": "http://www.dnevnik.bg/evropa/zemedelie/2017/10/03/3052907_zemedelski_stopani_shte_poluchat_34_mln_lv_za/", "text": "Управителният съвет на фонд \"Земеделие\" определи сумата от 3.4 млн. лв. за компенсиране на щетите по земеделските култури, причинени от неблагоприятни климатични условия през 2017 г. – измръзване, суша, слана, буря, поройни дъждове, ураганен вятър, наводнение, градушки.", "date": "2017.10.03", "title": "Земеделски стопани ще получат 3.4 млн. лв. за пропаднали площи през 2017 г."}
{"url": "http://www.dnevnik.bg/bulgaria/2017/10/03/3052929_borshosh_poluchi_oshte_dve_obvineniia_za_remontite_na/", "text": "Бившият изпълнителен директор на НДК Мирослав Боршош получи още две обвинения за ремонтите на сградата - за умишлена безстопанственост и за сключване на неизгодни сделки. Това съобщи пресцентърът на прокуратурата.  Специализирано звено \"Антикорупция\" към Софийската градска прокуратура е прецизирало обвинението към Боршош, повдигнато през юли. Тогава той беше привлечен като обвиняем за нецелево използване на парите, отпуснати от правителството за подготовката за българското председателство на ЕС. Допълнителна съдебно-икономическа експертиза е установила, че между август 2016 г. и юни 2017 г. Боршош е наредил 3.4 млн. лв. да бъдат похарчени за дейности, несвързани с председателството. В хода на разследването са събрани доказателства и за умишлена безстопанственост, щетите за НДК от която са 389.6 хил. лв. Между от началото на 2015 г. до януари 2017 г. Боршош е сключил договори с адвокатски дружества, въпреки че е имал двама щатни юрисконсулти, както е възложил и изработването на уеб сайт и изготвяне на технически паспорти, при съществуващ сайт на НДК и изработени два технически паспорта на сградата, е установило антикорупционното звено. Боршош е сключил съзнателно 15 неизгодни сделки от ноември 2014 до декември 2015 г. с щета 94 740 лв., информира прокуратурата Тя изброява шест договора за пиар обслужване въпреки четиримата щатни служители в НДК и девет договора за адвокатски услуги при назначени 2- ма юрисконсулти. Без промяна остава обвинението в безстопанственост, свързано със сключения договор за оперативен лизинг за отдаване под наем на лек автомобил \"Лексус\", от което за НДК са настъпили щети в размер на 28 399.61 лв. Разследването продължава.", "date": "2017.10.03", "title": "Боршош получи още две обвинения за ремонтите на НДК"}
{"url": "http://www.dnevnik.bg/bulgaria/2017/10/03/3052914_i_rosen_plevneliev_shte_bude_razpitan_po_deloto/", "text": "И президентът Росен Плевнелиев с мандат 2012 г. -2017 г. ще бъде разпитан като свидетел по делото срещу бившия военен министър Николай Ненчев за договора с Полша за ремонт на самолетите \"МиГ-29\". Той е бил призован за днес, но е представил пред съда уважителна причина за отсъствието си. Ще бъде разпитан през ноември. В процеса показания вече даде  настоящият президент Румен Радев , който беше командир на Военно въздушните сили. Пред журналисти той заяви, че с действията си Ненчев е \"приземил\" и е поставил под заплаха съществуването на българската изтребителна авиация. Разпитът му пред съда премина при закрити врата. Днес като свидетел, поискан от защитата на Ненчев, беше разпитан и служебният военен министър Велизар Шаламанов в кабинета на Георги Близнашки през 2014 г. \"Той беше изключително подробен, присъствал е на срещата на държавните глави на страните-членки от НАТО в Уелс през 2014 г. където се взема решение и се подписват няколко декларации за ограничаване зависимостта от Русия на военните доставки и военното оборудване в страните-членки от НАТО, което пряко касае България и приемането на Програмата 2020 в България. Програмата на Министерския съвет, която е задължителна вече за изпълнение, и последващите решения за отърсване от зависимостта от Русия, поради което е и последвало решение на министър Ненчев за предаване за модернизация на част от двигателите на самолетите Миг 29 в Полша\", каза адвокатът на Ненчев Менко Менков. Ненчев е привлечен под отговорност за  два отделния случая, в които според прокуратурата  е извършил престъпление по служба, от което са настъпили значителни вредни последици. Обвинението твърди, че от май до септември 2015 г. Ненчев не е осигурил авиационната безопасност и летателната годност на авиацията на Военновъздушните сили, като не изпълнявал договорите за ремонт на руските изтребители с фирмата производител \"РСК МИГ\", а преговарял с Полша. Част от процеса протича при закрити врата, като за всяко заседание съдът решава дали да е публично или не, тъй като обвинителният акт е с гриф за секретност. Въпреки настояването на съдия Петър Стоицев и на подсъдимия и защитата му, прокуратурата отказа да разсекрети обвинителния акт. Повече за позицията на държавното обвинение четете  тук . Обвинението срещу Ненчев бе повдигнато дни след като кабинетът \"Борисов 2\" подаде оставка, а два месеца по-късно бе внесен и обвинителния акт. Съдията докладчик, на когото бе разпределено делото - доскорошният прокурор Стефан Милев,  го проучи за часове и насрочи дата за първо заседание светкавично , на което призова всички над 20 свидетели по делото. То по-късно бе преразпределено, защото Милев бе избран за временен ръководител на Софийския районен съд. Новият съдия наложи друга дисциплина - за възможност за по-качествено разпитване на свидетелите той определи още три дати за разпита на останалите. Срещу Ненчев има и друго дело - във военния съд, за облеклата на армията.", "date": "2017.10.03", "title": "И Росен Плевнелиев ще бъде разпитан по делото срещу бившия военен министър Николай Ненчев"}
{"url": "http://www.dnevnik.bg/sport/2017/10/03/3052840_junaited_obmislia_da_uvelichi_kapaciteta_na_old/", "text": "Ръководството на  \"Манчестър юнайтед\"  проучва възможността за разширяване на капацитета на \"Олд трафорд\", твърди британското издание \"Метро\". Идеята на \"червените дяволи\" е емблематичният стадион, който в момента събира 75 643 зрители, да бъде разширен до 88 хиляди места. Ако бъде взето решение за увеличаването на капацитета на \"Олд трафорд\", стадионът ще се нареди на трето място по брой места в Европа след \"Камп ноу\" и \"Уембли\". Двете най-големи футболни арени в Испания и Англия побират съответно по 99 354 и 90 хиляди зрители. За последно капацитетът на \"Олд трафорд\" беше увеличен през 2006 г., когато беше разширен от 67 500 места до сегашните 75 643. Междувременно от \"Юнайтед\" обявиха, че ще изградят нов сектор за хора в неравностойно положение, което ще намали местата с две хиляди. Ръководството на \"Юнайтед\" отдавна има желание да увеличи капацитета на стадиона, но основна пречка пред клуба създаваше железопътната линия в близост до съоръжението. Според информацията \"червените дяволи\" ще реконструират южната трибуна, където ще бъдат добавени нови 15 хил. места.", "date": "2017.10.03", "title": "\"Юнайтед\" обмисля да увеличи капацитета на \"Олд трафорд\" на 88 хиляди места"}
{"url": "http://www.dnevnik.bg/sport/2017/10/03/3052952_del_potro_obiavi_grigor_dimitrov_za_favorit_za_titlata/", "text": "Съперникът на Григор Димитров във втория кръг на турнира в Пекин  Хуан Мартин дел Потро  го похвали преди сблъсъка помежду им в сряда. Аржентинецът смята, че българският тенисист е един от фаворитите за титлата в китайската столица. \"Да играеш срещу Димитров във втория кръг на турнир не е никак лесно. Той е много добър и мисля, че е един от фаворитите за крайната победа. Този мач спокойно можеше да бъде четвъртфинал или дори полуфинал, но трябва да играем един срещу друг по-рано\", каза Кулата от Тандил. Дел Потро увери, че е в добра форма и се чувства свеж след турнирите в Северна Америка. \"Свеж съм и съм подготвен, починах си в Аржентина и се надявам на силен край на сезона.\" Той си осигури среща с Димитров след чиста победа 7:6 (4), 6:4 над уругваеца Пабло Куевас за 1.40 часа. За сметка на това българина имаше по-големи проблеми в първия кръг срещу  Дамир Джунхур, побеждавайки с 6:1, 3:6, 6:3 40-ия в света за 1.51 часа . Двубоят на Дел Потро и Димитров ще бъде седми между двамата. Дел Потро има пет победи срещу само една за българина. Димитров победи съперника си съвсем наскоро, като това се случи на  осминафиналите на турнира в Синсинати . Димитров и Дел Потро са в горната половина на схемата в Пекин, в която водач е Рафаел Надал. Българинът може да се срещне с водача в световната ранглиста евентуално на полуфинал, като преди това го чака друг испанец – Роберто Баутиста Агут. През годината Дел Потро е с актив от 23 победи и 12 загуби, като няма спечелена титла. Димитров е с 35 успеха и 15 поражения, а освен това спечели и три турнира – Бризбейн, София и Синсинати. Срещата между двамата е четвърта в програмата на централния корт в Пекин в сряда. Това значи, че тя няма да започне преди 14.30 ч.", "date": "2017.10.03", "title": "Дел Потро обяви Григор Димитров за фаворит за титлата в Пекин"}
{"url": "http://www.dnevnik.bg/bulgaria/2017/10/03/3052937_advokat_na_cvetan_vasilev_i_emko_e_obvinen_za_uchastie/", "text": "Адвокатът на подсъдимия за ръководител на организираната престъпна група за източването на КТБ Цветан Василев и собственика на \"Емко\" Емилиян Гебрев е бил привлечен като обвиняем за участие в организирана престъпна група, информира \" Капитал \". За обвинението си информира и адвокат Лазар Карадалиев в отворено писмо до медиите, в което прави пряка връзка между привличането му към наказателна отговорност и факта, че представлява бившия банкер. \"Поредната поръчка, която прокуратурата прие да изпълни, е насочена към мен като последица от моите действия в защита на Цветан Василев\", заявява в писмото си Карадалиев. Той развива тезата, че тъй като е пускал сигнали срещу наблюдаващия разследването на КТБ прокурор Иван Гешев и главния прокурор Сотир Цацаров \"във връзка с недопустимото разгласяване на факти на електронната страница на прокуратурата преди съдебната фаза на процеса\", представителите на държавното обвинение са задвижили \"цялата държавна машина\" срещу него, както \"са го правили срещу много други представители на бизнеса и политическите опоненти.\" Най-силният пример за това напоследък е именно ситуацията около клиента на Карадалиев - частното дружество \"Емко\". В началото на август собственикът на \"Емко\" Емилиян Гебрев, както и директорите на оръжейния завод \"Дунарит\", за който той твърди, че е придобил, получиха обвинения за организирана престъпна група. Това постави под заплаха лиценза на \"Емко\", който беше отнет, и постави начало на агресивните опити на икономическото министерство да национализира русенския завод. Освен това през тази година поетапно съпругата и дъщерята на Цветан Василев получиха обвинения от прокуратурата. Пред \"Капитал\" Карадалиев е обяснил, че \"Обвинен съм, че съм участвал в организирана престъпна група, заедно с още три лица, която е съществувала от октомври до ноември 2011 г. и е била създадена, за да извършва престъпления по чл. 234 от Наказателния кодекс (държане на акцизни стоки без бандерол - бел. ред.).\" Той каза, че се сеща за кой случай става дума, тъй като е бил адвокат на един от другите членове на твърдяната престъпна група, чието име отказа да назове, тъй като \"хората едва ли искат да бъдат разнасяни по вестниците\". Адвокат Карадалиев подчертава, че разследването срещу клиента му е било прекратено преди години. Защитникът на Цветан Василев определя обвинението като абсурдно най-малкото. защото е бил адвокат по въпросното дело преди години. От следователката по разследването той разбрал, че срещу него има приложени СРС-та, т.е. най-вероятно разговорите между него и клиента му са били подслушвани, което той определи като недопустимо. Ако деянието, в което Карадалиев е обвинен, действително е от края на 2011 г., е интересен въпросът защо досъдебното производство по случая е образувано пет години по-късно - през 2016 г., а обвинението е повдигнато след още една година. Говорителят на главния прокурор Румяна Арнаудова съобщи, че става дума за група, която е контрабандирала цигари от Гърция в България, а участието на адвокат Карадалиев в групата \"се е изразявало основно в посрещане и насочване на камионите, не само като траектория на придвижване на територията на страната, но и като място за разтоварване.\"", "date": "2017.10.03", "title": "Адвокат на Цветан Василев и \"Емко\" е обвинен за участие в престъпна група"}
{"url": "http://www.dnevnik.bg/analizi/2017/10/03/3052771_starite_pametnici_mogat_da_se_vuzstanoviavat_bez_da_se/", "text": "В понеделник в Попово беше тържествено възстановен единственият в България бюст-паметник на цар Борис III сред внушително множество граждани, с военен ритуал и освещаване, със слова от кмета на общината Людмил Веселинов, вицепремиера Валери Симеонов и Симеон Сакскобургготски. На постамента е изписано: \"На царя Обединител Борис III от признателното гражданство на Попово\". По-късно в Градската художествена галерия бе открита изложба по случай 80 години от оперативното учение на Българската армия, проведено от 29 септември до 2 октомври 1937 г., придобило известност в историята като \"големите царски маневри\". Защо в Попово и за каква признателност става дума През 1937 г. в землищата на селата Ковачевец и Паламарца в Поповска околия се провежда първото след Първата световна война полево тактическо учение на Българската армия, което всички анализатори от онова време определят - видно от архивните документи в изложбата - като най-голямото обществено-политическо събитие. Още повече - че според Ньойския договор България няма право на редовна армия и учението може да се смята нарушаване на забранителните клаузи. Оказва се, че икономичесикят растеж през 30-те години на миналия век е дал възможност на държавата да отделя достатъчно средства за изграждане, превъоръжаване и възстановяване на предишния облик на армията и това се е изпълнявало от всички български правителства. Въпреки Ньой. Темата е бездънна - само пътем да отбележим, че все пак смелостта на българската държава да покаже военното си възстановяване не бива да се преувеличава: Защото международното положение благоприятства българския кураж, тъй като към оня момент е вече силно разклатена Версайската наказателна система, част от която е и жестокия към България Ньойски диктат, и то разклатена от самите победителки в Първата световна война. Затова и военните маневри край Попово не се провеждат тайно, напротив - поканени са чуждестранните военните аташета. В сборника по случай годишнината е публикувана любопитна архивна снимка: на едно възвишение са насядали чуждите военни аташета и наблюдават маневрите в добро разположение на духа. В подготовката и за целите на мащабната полева операция е изградена модерна за времето инфраструктура в Попово и околността: в полето е построено цяло военно селище за генералитета, правят се пътища, мостове, павират се улици, построена е жп гарата с 11 коловоза, над реката до село Иванча е построен масивен мост, за да премине тежката военна техника, който не е мръднал и досега, градът е изцяло електрифициран, построена е гимназията на Попово. Лично цар Борис посещава Попово за да види как върви подготовката. А визитата на царя в нашия град - както се изрази в словото си кметът Веселинов - \"отворила много министерски врати за Попово\".", "date": "2017.10.03", "title": "Старите паметници могат да се възстановяват, без да се разрушават новите"}
{"url": "http://www.dnevnik.bg/sviat/2017/10/03/3052968_sasht_preduprediha_albaniia_da_vkara_v_zatvora_bosove/", "text": "САЩ призоваха натовския си съюзник Албания да започне да вкарва в затвора босовете на организираната престъпност, ако иска да запази надежда един ден да влезе в Европейския съюз. Посланик Доналд Лю заяви пред събиране на съдии и кандидати за магистратски постове, че борбата с организираната престъпност и корупцията \"е най-голямото и най-тежкото предстоящо предизвикателство\". Бившата комунистическа държава е официално кандидат за членство в ЕС от 2014 г. и се надява скоро да започне преговори. \"Докато не арестувате едрите риби, не ги изправите пред съда и не ги вкарате в затвора, ще се завърне [производството на] канабис, съдии ще бъдат подкупвани и правителствени служители ще бъдат корумпирани\", добави Лю, цитиран от \"Ройтерс\". Позовавайки се на американски правителстгвени доклади, посланикът посочи, че Албания е \"център на организирана престъпна дейност, включваща трафик на наркотици, оръжие и проститутки\". Според него 4 големи албански клана контролират около 20 престъпни фамилии, извършващи широк спектър от престъпления. \"Албания има значителен черен пазар за контрабанди стоки - предимно тютюневи изделия, но също крадени автомобили и мобилни телефони. Страната остава под значителен риск на нейна територия да се перат пари заради ширещата се корупция и слабата правораздавателна система\", каза още посланикът. Въпреки усилията да се прочисти правосъдната система под натиск от ЕС през септември в град Елбасан тежък инцидент демонстрира как определени групировки продължават да стоят над закона. След автомобилна катастрофа и бягство от произшествието на водача се разбра, че сблъсъкът е с бронирана кола на местен бизнесмен и тази на полицейски шеф. В последвата полицейска акция бяха проверени подозрителни луксозни коли и са конфискувани 17 бронирани автомобила. Посланик Лю обърна внимание, че лично за него е притеснително, че през 2015 и 2016 г. има регистрирано рязко увеличение на отглеждането на канабис в Албания, но не е арестуван или съден нито един трафикант на наркотици.", "date": "2017.10.03", "title": "САЩ предупредиха Албания да вкара в затвора босове на организираните банди"}
{"url": "http://www.dnevnik.bg/biznes/2017/10/03/3053008_turoperatorite_iskat_ostavkata_na_angelkova_poradi/", "text": "Асоциацията на българските туроператори и туристически агенти настоява министърът на туризма Николина Ангелкова да подаде оставка заради \"липса на професионални компетенции и административен капацитет за справяне със задълбочаващите се проблеми на българския туризъм.\" Според туроператорите данните за броя на чуждите туристи се преувеличават, националната туристическа реклама е лишена от стратегическа визия, туристическият маркетинг е хаотичен, липсват и маркетингови активности в мобилни формати и в социални платформи. Туроператорите твърдят, че общественото мнение се манипулира систематично за истинското състояние на входящия туризъм в България с погрешни данни за броя на чуждестранните туристи, надвишаващи значително реалния брой. Те оценяват състоянието на националния туристически портал  www.bulgariatravel.org  като катастрофално и отбелязват, че от началото на 2015 г. той е без активност. Според организацията българската държава подпомага рекламните кампании на чуждестранни туроператори със свои средства, липсва прозрачност в процедурата и критериите за избор на получателите на държавната помощ, нарушава се свободната конкуренция като чуждестранни икономически субекти се поставят в по-благоприятно положение спрямо българските туроператори. Организацията се възмущава, че продължава да се бави недопустимо въвеждането на автоматизирана Единна система за туристическа информация ЕСТИ, от която се очакваше да стане ключов инструмент в борбата със сивата икономика.", "date": "2017.10.03", "title": "Туроператорите искат оставката на Ангелкова поради некадърност"}
{"url": "http://www.dnevnik.bg/sviat/2017/10/03/3053005_trusovete_v_evropeiskata_agenciia_za_lekarstvata_shte/", "text": "Достъпът до нови лекарства и проверките за безопасност на съществуващите лечения ще бъдат застрашени, ако екипът на Европейската агенция за лекарствата (ЕМА) не одобри новото ѝ място. Това заяви директорът на ЕМА Гуидо Раси в интервю за агенция \"Ройтерс\". 19 града,  сред които и София , предлагат да станат домакини на европейската институция и нейния близо 900-членен екип след Брекзит. \"Онкологията е добър пример. Новите изследвания на рака са много обещаващи и ако има сериозен трус, те може да се забавят или да останат невъзможни за постигане\", каза Раси. Агенцията, която е базирана в Лондон  от 1995 г., одобрява и следи безопасността на медикаментите в цяла Европа. Ежегодно ЕМА разглежда повече от милион доклада за нежелани реакции на лекарства и сред производителите в целия свят. В последните години тя забрани стотици медикаменти, които не изпълняват необходимите стандарти. Преместването обаче ще я лиши от между 19% и 94% от служителите ѝ в зависимост от това коя е новата локация. Няма резервен план как да се компенсира загубата. В най-лошия случай тя просто няма да може да функционира, казва Раси. Одобряването на лекарства ще бъде спряно и може да се наложи Европа да внася такива – нещо, за което ще е нужно ново законодателство. Според проучването, направено измежду служителите, Амстердам, Барселона, Виена, Милано и Копенхаген са  предпочитаните възможности . И петте държави обаче вече са домакини на поне една европейска агенция за разлика от България, Хърватия, Словакия и Румъния, където няма нито една. Раси признава, че не е мислено достатъчно за това какво ще се случи със служителите, много от които имат деца и съпрузи, учещи и работещи в Лондон. Решението за преместване ще бъде взето от Европейския съвет на 20 ноември.", "date": "2017.10.03", "title": "Трусовете в Европейската агенция за лекарствата ще застрашат достъпа до медикаменти"}
{"url": "http://www.dnevnik.bg/kultura/2017/10/03/3053022_istorikut_na_elizabet_kostova_shte_se_prevurne_v/", "text": "Бестселърът на американската писателка Елизабет Костова \"Историкът\" от 2005 г. ще се превърне в минисериал. Това разказа авторката в интервю за \"Дневник\" по повод премиерата на романа си \"Земя на сенки\" - нейната дълго писана \"книга за България\". \"Земя на сенки\" е третият роман на Костова, която дебютира с \"Историкът\" от 2005 г. и постави няколко рекорда - правата му бяха откупени за 2 млн. долара сред наддаване между издателства, превърна се в най-продавания американски дебют и свали \"Шифърът на Леонардо\" от челната позиция в класацията за бестселъри на \"Ню Йорк таймс\". Писателката е свързана с България от много години чрез съпруга си и чрез едноименната си фондация, която организира семинари по творческо писане, ателиета по художествен превод, връчва наградата за превод \"Кръстан Дянков\" и насърчава издаването на българска литература в САЩ. Още през 2005 г. \"Историкът\" бе откупен от \"Сони\" за бъдеща филмова адаптация. \"Трима различни сценаристи пробваха да я адаптират. Само че книгата има шестима главни герои и четири паралелни сюжета, които се развиват в различни времена, почива и на исторически извори. Преди няколко седмици обаче правата бяха откупени от голям американски телевизионен канал, който ще я превърне в минисериал. В сравнение с 2-та часа времетраене на един филм това е много по-подходящо\", казва Костова.", "date": "2017.10.03", "title": "\"Историкът\" на Елизабет Костова ще се превърне в минисериал"}
{"url": "http://www.dnevnik.bg/bulgaria/2017/10/03/3053021_boian_magdalinchev_e_noviiat_predstavliavasht_visshiia/", "text": "Бившият заместник-председател на Върховния административен съд (ВАС)  Боян Магдалинчев  е новият представляващ Висшия съдебен съвет (ВСС). Той беше избран по предложение на председателя на съда Георги Колев и получи 13 гласа \"за\". Сред подкрепилите го беше и главният прокурор Сотир Цацаров. Председателят на Върховния касационен съд (ВКС) Лозан Панов издигна номинацията на Цветинка Пашкунова, съдия от ВКС и магистратът, получил най-много гласове при прекия избор на членове на съвета. Тя получи подкрепата на деветима от членовете на съвета. Трима души - Даниела Марчева и Драгомир Кояджиков (от парламентарната квота, издигнати от БСП), както и съдия Стефан Гроздев (от Народното събрание от ДПС) не подкрепиха нито един от двамата кандидати. По номинациите нямаше никакъв дебат. На практика (без Даниела Машева), адвокат Боян Новански, който влезе в съвета като номинация на лидера на \"Атака\" Волен Сидеров, и самият Магдалинчев и предложителят му Колев. Това гласуване показа, че вероятно и в този състав на съвета вече е оформено мнозинство. Първият тест за него ще е обсъждането на избора за председател на Върховния административен съд, който вероятно ще се върне в съвета, след като президентът Румен Радев няма да подпише указ за назначаването му. Ролята на представляващия е ключова - той подписва документи, може да определя дневния ред и води заседанията на съдебния съвет. Кой е Боян Магдалинчев Магдалинчев вече е бил член на съвета от 1999 г. до 2003 г., когато ВСС не беше постоянно действащ орган. Основното в концепцията на Магдалинчев е, че няма нужда от нови изменения в Конституцията и съдебния закон, защото последните са направени твърде скоро, за да се видят позитивите и негативите им. Според него е рано и за изваждане на прокуратурата от съдебната система. Негови колеги - административни съдии, са искали да го предложат за председател на ВАС, след като мандата на сегашния шеф Георги Колев изтича през ноември, научи \"Дневник\". Магдалинчев обаче е отказал. Името му се свързва със скандали около случайното разпределение на делата, които не бяха поставени по време на изслушването му в парламента. Пред \"Дневник\" съдия Диана Добрева изрази съмнения, че Магдалинчев има изискуемите от закона високи нравствени качества за бъдещ член на съдебния съвет.", "date": "2017.10.03", "title": "Боян Магдалинчев е новият представляващ Висшия съдебен съвет"}
{"url": "http://www.dnevnik.bg/sport/2017/10/03/3053011_nadal_vze_dramatichna_pobeda_sled_dva_spaseni_machbola/", "text": "Световният №1  Рафаел Надал  постигна трудна победа в първия кръг на турнира в Пекин. Испанецът спаси два мачбола и преодоля Лука Пуй от Франция след успех с 4:6, 7:6 (6), 7:5 за 2.33 часа. Феновете на централния корт в китайската столица се насладиха на драматичен двубой, в който заемащият 23-ото място в ранглистата французина беше на път да поднесе изненадата. След много силен първи сет Пуй контролираше и втората част, в която стигна до тайбрек. Той поведе с 5:3, а след това при 6:4 имаше два мачбола. Той пропусна първия, който беше на негов сервис, и много удобна топка, която прати в мрежата. След това Надал взе своето подаване и с 8:6 точки изравни сетовете. В третия сет Надал реализира единствения си пробив в мача при 5:5 и след това при свой сервис приключи двубоя. Това беше и единственият шанс пред испанеца да спечели подаването на съперника в третия сет. Пуи също имаше само една възможност - при 3:3, но световният №1 се спаси. Следващият съперник на Надал е руснакът Карен Хачанов, който победи преминалия през квалификациите У Ди от Китай с 6:4, 6:2. За втория кръг се класира и Томаш Бердих, който преодоля трудно Джаред Доналдсън от САЩ след 6:3, 0:6, 6:2. Напред продължават още Андрей Рубльов, който надви Джак Сок (3:6, 6:1, 6:2), Джон Иснър (6:2, 6:3 срещу Малек Джазири), Ник Кирьос (6:1, 6:2 срещу Николоз Басилашвили) и Леонардо Майер (7:6, 5:7, 6:4 срещу Паоло Лоренци). По-рано днес поставеният под №3  Григор Димитров също започна с победа . Миналогодишният финалист в Пекин записа трудна победа срещу босненеца Дамир Джумхур и  очаква мач с Хуан Мартин дел Потро . Аржентинецът определи българина за  фаворит за титлата в китайската столица .", "date": "2017.10.03", "title": "Надал взе драматична победа след два спасени мачбола срещу французин"}
{"url": "http://www.dnevnik.bg/zdrave/2017/10/03/3052913_za_choveshkiia_biologichen_chasovnik_i_nai-goliamoto/", "text": "Учените от САЩ  Джефри Хол, Майкъл Розбаш и Майкъл Янг са носителите на Нобеловата награда за медицина за 2017 г.  Трудът, с който екипът печели, е посветен на молекулярните механизми, които \"настройват\" вътрешния часовник при хората, съобщиха в понеделник световните медии.  или науката за биологичния часовник, е растящ дял в науката благодарение на тримата пионери, които тази година са отличени с най-високото признание за учени, разказва \"Ройтерс\". Идеята, че има вътрешен механизъм, който предопределя кога в денонощието е добре човек да спи или да будува, как се настройва ритъмът и какво се случва, когато се наруши, става обект на внимание в научните среди през 60-те и 70-те години на миналия век. В средата на 80-те тримата нобелови лауреати, които тогава са обикновени молекулярни биолози, започват експериментите си с мушици дрозофили, при които успяват да изолират един конкретен ген и да покажат как той контролира ежедневния биологичен ритъм на съществото. Генът програмира протеин, наречен PER, който се натрупва в клетките през нощта и се разпада през деня. По-нататъшните им изследвания разкриват и още ключови гени в този процес. \"Съвсем като парчета от пъзел, гените взаимодействат перфектно помежду си, създавайки този красив механизъм, който сега познаваме в цялост\", казва Майкъл Янг по време на пресконференцията след обявената награда в понеделник. Откритието им е ключово не само за човешката физиология, но за начина по-който работят всички живи организми на света, включително растенията и животните. Всички те са в унисон с въртенето на Земята заради няколко гени, които тримата методично са намерили измежду десетките хиляди. Трудът им вече обхваща цялостната система на вътрешния часовник и дава обяснение по какви причини се разстройва - например когато човек пътува и сменя часовата зона, или така нареченият \"самолетен синдром\". Общата стойност на изследванията им се изчислява на 1.1 млн. долара. Днес, благодарение на откритията на Хол, Розбаш и Янг в световен мащаб се разработват лечения, съобразени конкретно с човешкия биологичен часовник и оптималните периоди от денонощието за прием на лекарства. На основата на откритията им е установена и ясната връзка между разстроения биологичен часовник и често срещани здравословни проблеми като безсънието, депресията и сърдечно-съдовите заболявания. Все по-осъзнат става  проблемът с недостига на сън  и все повече внимание му се обръща като рисков фактор за множество болести.", "date": "2017.10.03", "title": "За човешкия биологичен часовник и най-голямото признание в науката"}
{"url": "http://www.dnevnik.bg/politika/2017/10/03/3053036_prof_ognian_gerdjikov_i_drugi_bivshi_deputati_shte/", "text": "Председателят на 39-ото Народно събрание и професор по гражданско и търговско право в СУ \"Св. Климент Охридски\" Огнян Герджиков, който бе и служебен премиер на президента Румен Радев, оглави днес Консултативния съвет по законодателство към председателя на 44-ия парламент Димитър Главчев. Съветът ще има консултативен характер и по предложение на Герджиков в него ще участват проф. Васил Мръчков, който председателства първия такъв съвет и сега е поканен за зам.-председател, проф. Анелия Мингова, която е била депутат от НДСВ и председател на правната комисия в 39-ия парламент, както и проф. Валери Димитров, който също е бил депутат от НДСВ и председател на икономическата комисия в същото Народно събрание. В съвета са поканени още деканът на Юридическия факултет на Софийския университет \"Св. Климент Охридски\" проф. Сашо Пенов, проф. Екатерина Матеева и адвокат Даниела Доковска, които също преподават във факултета. \"С известно съжаление не включих имената на Янаки Стоилов и Мишо Миков, за да не се политизира този съвет\", обясни проф. Герджиков. В отговор на въпрос на журналисти за работата на парламента той обясни, че българското Народно събрание е рекордьор по законодателни инициативи. Само Кодексът за социално осигуряване, който бил приет през 2000 г., е променян 120 пъти. Главчев обяви, че е доволен от създаването на този съвет, и уточни, че членовете му, които се предвижда да бъдат 22-ма, ще получават заплащане след извършена работа, т.е. след прегледани законопроекти.", "date": "2017.10.03", "title": "Проф. Огнян Герджиков и други бивши депутати ще дават препоръки за законопроектите на 44-ия парламент"}
{"url": "http://www.dnevnik.bg/intervju/2017/10/03/3053040_komfortnite_gradove_na_budeshteto_misliat_za/", "text": "Според класация на сп. Monocle най-добре се живее в Токио, а челни места в Европа заемат Виена и Мюнхен. Защо тези градове са особено привлекателни? Тайлър Брюле, главен редактор на Monocle,  разказва за \"Дойче веле\"  защо в тези градове се живее най-добре. - В нашите изследвания за качеството на живот водещ критерий е отсъствието на напрежения - тоест да може да се живее без напрегнатост. Това ще рече да има добре уреден градски транспорт, да има добри комуникации и изобщо животът в града да върви гладко и безпроблемно. За добър живот са необходими и максимален брой преживявания. Например сутрин човек да има възможност да поплува в някоя река или езеро, след което спокойно да се придвижи до работното си място, където да се труди в удобна среда. За да предлагат добри условия за живот, градовете трябва да разполагат и с отлична инфраструктура - независимо дали релсови пътища или велосипедни алеи. Важно е също така хората да могат лесно да предприемат пътувания от града, в който живеят. Всички тези фактори играят важна роля. - Виена е много интересен град, който и в миналогодишната класация се представи отлично. Преди 100 години - тоест в началото на 20-и век, Виена е имала повече жители, отколкото в началото на 21-ото столетие. А това означава, че градът разполага с достатъчно място. С други думи, жителите му могат да дишат спокойно. А и става дума за град със забележителна история. Тази година обърнахме сериозно внимание и на възможностите за започване на бизнес. Това е важен въпрос в контекста на Брекзит например. Когато хората се питат къде могат да живеят добре, те си задават и следните въпроси: лесно ли ще си намеря офис или ателие, ще мога ли да реализирам плановете си по-успешно, отколкото в Лондон например. - Оценявахме и Берлин в контекста на предстоящия Брекзит. Защото е важно да потърсим отговор на въпроса кои градове ще се развиват като новите европейски столици - не само като финансови или технологични центрове, а и като места, където хората биха искали да живеят. Предимството на Берлин е, че макар цените да растат, там все още се намират сравнително изгодни жилища и офиси. Много ни харесва и разкрепостеността на Берлин - ако някой магазин или заведение реши да поработи по-дълго, властите няма незабавно да тръгнат да го затварят. Тази гъвкавост е много привлекателна. Така изглежда типичният модерен град. - Факторът \"лесен достъп\" е един от водещите критерии в нашата класация за качеството на живота. В това отношение Мюнхен стои много добре - най-вече заради летището си. От него човек може да стигне до почти всяка друга точка на света. Оценихме високо и близостта на града до природата - не само до езера, каквито има и в Берлин, но и до планинските масиви на Алпите. Тук ми се иска да кажа, че един от основните недостатъци на градовете в немскоезичното пространство е 6-дневната работна седмица. Токио ги изпреварва именно с това - там всичко работи нонстоп. Големите градове в Централна Европа трябва да си дадат сметка, че не всички хора работят от 9 до 17 часа. Тук те могат да се поучат от Токио, където животът никога не спира. Един град, който е едновременно спокоен и пулсиращ. И ако германските, австрийските и швейцарските градове искат да дръпнат още повече напред, ще трябва да се ориентират по водещите азиатски образци. - Това е един град, който предлага още повече шансове. При това шансове за всички. Градовете се опитват да бъдат привлекателни най-вече за младите хора и за семействата с деца. Но голямото предизвикателство е свързано не с децата, а с възрастните хора, които ще стават все повече и ще достигат все по-преклонна възраст. От друга страна, трябва да се ориентираме към още повече гъвкавост. Ще започваме да работим още по-рано или пък ще приключваме работа още по-късно. А това означава, че секторът на услугите и търговията трябва да се пригоди към новите условия. А най-важният въпрос е несъмнено този: как да създадем добра среда за живеене, която същевременно да е по възможностите на най-различни хора. Защото нали когато сме на парти, не искаме там да срещаме хора само от една възраст или от една националност. За да стане хубав купон, трябва да има всевъзможни хора. Същото важи и за един град, претендиращ да бъде добро място за живеене.", "date": "2017.10.03", "title": "Комфортните градове на бъдещето мислят за възрастните хора"}
{"url": "http://www.dnevnik.bg/bulgaria/2017/10/03/3053044_do_1_g_bulgariia_i_rumuniia_triabva_da_sa_v_shengen/", "text": "Пет спогодби подписаха днес България и Румъния в резиденция \"Евксиноград\" край Варна. Те засягат сътрудничеството на двете страни в сферата на енергетиката, предоставянето на убежище на бедстващи кораби, взаимодействие в областта на вътрешната сигурност, икономиката и социалните политики. По-късно по време на съвместната си пресконференция с румънския министър председател Михай Тудосе премиерът Борисов очерта три приоритетни проекта, по които двете страни ще работят в близките години. Това са два нови моста над над р.Дунав - втори при Русе - Гюргево и още един при Никопол – Турну Мъгуреле, както и магистрала от около 200 кв., която трябва да свърже Констанца, Варна и Бургас. В рамките на втория проект вече е възложено проучване за изграждането на жп линия и скоростен път, каза Борисов. Според него трите проекта ще могат да бъдат изплатени в рамките на 20 -30 години при рационално използване на възможностите за концесиониране или използването на тол системата, върху която в момента работи правителството. И за трите проекта вече има инвеститори, те не са в конфликт един с друг и ще дадат тласък на икономическото развитие в региона, ще облекчат транспортните компании, каза още Бойко Борисов. България и Румъния работят и по създаването на съвместни търговски къщи, които да си сътрудничат в износа на земеделска продукция – зеленчуци, прясно и охладено месо към страните от Близкия Изток и Арабския свят, казаха по време на пресконференцията си премиерите на България и Румъния. \"В сътрудничество с частния бизнес двете страни могат заедно да покрият този неизчерпаем пазар\" каза Бойко Борисов. Според Михай Тудосе България и Румъния са \"обречени\" да вървят заедно и по пътя си към Шенгенското пространство. Според него въпросът е политически и по всеобщото мнение на европейските ни партньори формални пречки за присъединяването към Шенген няма като това би трябвало да се случи най-късно до една година. Борисов припомни, че България се намира на едно от най-критичните места по пътя на мигрантския поток към Централна Европа. \"Ние имаме сухопътна граница и с Турция и с Гърция, но благодарение на общите ни усилия с Румъния вече сме постигнали \"нулева миграция\", каза премиерът. \"Повечето от европейските ни партньори са категорични, че по отношение на опазването на външните граници на Европейския съюз България и Румъния се справят много по-добре отколкото редица шенгенски страни, каза още Борисов. Тази оценка е дадена от най-високите инстанции в Съюза\". По-късно днес следобед в резиденция \"Евксиноград\" край Варна ще започне и четиристранната среща между министър – председателите на България, Румъния, Гърция и президента на Сърбия.", "date": "2017.10.03", "title": "До 1 г. България и Румъния трябва да са в Шенген, смятат премиерите им"}
{"url": "http://www.dnevnik.bg/biznes/2017/10/03/3052903_stolichnata_obshtina_shte_prekrati_dogovorite_na_dve/", "text": "Столичната община ще прекрати договорите си със строителните фирми \"Пътища и съоръжения\" ЕАД и \"ПСТ груп\" ЕАД заради некачествено изпълнение на ремонти и поддръжка на уличната мрежа. От пресцентъра на общината съобщават, че решението е на кмета на София Йорданка Фандъкова. В началото на миналата седмица  Фандъкова съобщи, че ще развали няколко договора  за улични ремонти. \"Както сключваме договори, така можем и да развалямe\", каза тогава кметът. Единият е на стойност 8 млн. лева и е по обществена поръчка за ремонти на участъци от булевардите \"Шипченски проход\", \"Асен Йорданов\" и \"Искърско шосе\". Ремонтите на първите два булеварда се изпълняват от лятото на тази година,  като некачественото изпълнение на \"Шипченски проход\" е причината за прекратяването на договорите  с фирмата, казаха днес от общината пред \"Дневник\". От пресцентъра на Столичната община обясниха, че досега \"Пътища и съоръжения\" е изпълнила дейности за 2.5 млн. лева, но се очаква около 500 хил. лева от разходите да не бъдат признати от общината. Компанията преасфалтира в момента участъците от булевардите \"Шипченски проход\" и \"Асен Йорданов\" за своя сметка, тъй като положената първоначално настилка не е отговаряла на изискванията. След завършването на обекта ще бъде преценено каква част от направените разходи ще бъдат платени. Реконструкцията на \"Искърско шосе\" бе планирана за догодина и прогнозната й стойност бе за около 5 млн. лева. От Столичната община ще обявят нова обществена поръчка за избор на нов изпълнител на ремонта на бул. \"Искърско шосе\".   е за поддръжка на улиците в районите \"Оборище\", \"Сердика\", \"Подуяне\" и \"Нови Искър\". От пресцентъра на общината казаха за \"Дневник\", че фирмата е получавала по 90 хил. лева месечно по този рамков договор. също е за поддръжка на улиците, но в кварталите \"Банкя\", \"Овча купел\", \"Красно село\", \"Красна поляна\" и \"Горна баня\" и също е за 90 хил. лева месечно. Причината кметът на София да поиска прекратяване на договора отново е некачествено изпълнение. Двата договора са били със срок до средата на 2019 г. Сега и за тях ще се търсят нови изпълнители с обществени поръчки. Дотогава ремонтите ще бъдат поети от общинското дружество \"Софинвест\". \"Дневник\" не успя да се свърже с представители на \"Пътища и съоръжения\" и \"ПСТ груп\" за коментар. По-късно от \"ПСТ груп\" в съобщение до медиите посочват, че в случая става дума или за некоректна информация, или за допусната грешка. Допълва се, че компанията до момента съвестно изпълнява възложените задания по текущ ремонт. \"През годините сме изградили име на надежден партньор, който съвестно изпълнява задълженията си и не допуска компромиси с качеството на извършените строителни работи\", пише в съобщението.", "date": "2017.10.03", "title": "Столичната община ще прекрати договорите на две фирми заради некачествени ремонти"}
{"url": "http://www.dnevnik.bg/sport/2017/10/03/3052901_fifa_globi_germaniia_s_32_hiliadi_franka_zaradi/", "text": "ФИФА глоби Германския футболен съюз (DFB) заради нацистките скандирания на феновете в световната квалификация с Чехия преди месец. Германците ще трябва да платят 32 хиляди швейцарски франка за действията на своите привърженици в Прага. От международната федерация изтъкват като причина за глобата \"непристойното поведение\" на публиката на Германия, което включва скандирания с нацисткия поздрав \"Зиг хайл\". Изразът е популярен в германската армия през Втората световна война и се свързва с управлението на Хитлер. Мачът от световните квалификации между  Чехия и Германия (1:2)  се игра в Прага на 1 септември. На тази дата преди 78 години Германия окупира Полша, с което е поставено началото на Втората световна война. Освен нацистките скандирания феновете на световните шампиони освиркаха шумно едноминутното мълчание преди началото на срещата. Агресията на привържениците беше насочена и към нападателя на бундестима Тимо Вернер. 21-годишният национал често получава гневни реплики от феновете в Германия, защото играе за \"Лайпциг\". Клубът, чийто собственик е австрийският концерн за енергийни напитки \"Ред бул\", е считан от мнозина в страната за \"изкуствено създаден\". Чешката футболна федерация също получи глоба заради своите фенове - 5 хиляди швейцарски франка за безредици по трибуните.", "date": "2017.10.03", "title": "ФИФА глоби Германия с 32 хиляди франка заради нацистки възгласи на феновете"}
{"url": "http://www.dnevnik.bg/analizi/2017/10/03/3052963_kak_i_zashto_protivopostavianeto_raboti_za_sudebnata/", "text": "Днес при полагането на клетва на новите членове на Висшия съдебен съвет един бивш кандидат за президент се обърна към тях с думите, че доверието в съдебната система трябва да бъде върнато, всички прокурори, съдии и следователи трябва да се чувстват представени в този съдебен съвет. А  противопоставянето  не само че не работи в интерес на съдебната власт и държавността, а напротив, дори пречи. \"Споровете извън смислените дискусии, често с елемент на лични нападки, са неразбираеми за голяма част от обществото.\" Въпросният бивш кандидат и сегашен министър на правосъдието каза още: \"Не забравяйте, че една от най-важните задачи пред всеки Висш съдебен съвет е да защитава независимостта на съдебната власт и да работи за интересите на обществото.\"  Изказването е издържано напълно в духа на идеята на управниците за това Във всичко, което се ръководи от \"умелите\" ръце на управляващите. А всъщност и това е най-популярният начин на работа в нашата държава. Независимо дали става дума за министерства, огромни компании или някоя книжарница. Начин на управление, който без съмнение е една сериозна част от социалистическото ни наследство. Начинът на ръководене на войници – едни марионетки, които трябва да изпълняват всяка дадена им заповед, дори тя да бъде: \"Тичай от тук до другото дърво\" или \"На бегом и който тръгне последен, е палячо. Аз съм зад вас!\".  А репликата, че противопоставянето не работи за съдебната власт и държавността, най-вероятно значи: Трябва да поддържаме добър имидж, защото много критики се струпаха върху правосъдната система напоследък. Затова, каквото и да стане, трайте си. По-добре си затваряйте очите, сега не ни трябват повече скандали. Преклонената глава сабя не я сече. Ако говорите много, отивате на кино. Ние ви назначихме, така че имайте елементарно уважение. Най-важно е да се усмихваме пред хората, каквото и да сме направили. Да, Цецка Цачева говори за \"споровете извън смислените дискусии\", за \"лични нападки\" и прочие. Което по същество е вярно, но не и на практика. Защото в една държава, в която болшинството медии са подчинени, всичко може да бъде отразено като смислена дискусия или като безсмислена нападка. В последните месеци се нагледахме на подобни случаи. Да кажем, един от хората, който не спира аргументирано да критикува съдебната система отвътре, Лозан Панов, се превърна във враг на народа. Неговите смислени аргументи се превърнаха от медии в безсмислени нападки. Той беше превърнат в своего рода вътрешен предател. А на всичко отгоре компанията \"Мерцедес\" отнесе критики за \"дефектите\" по автомобила, с който пътуваше, които биха могли да му причинят сериозна телесна повреда или дори биха могли да доведат до фатален край.  Дори когато той прави откровени гафове, които могат да доведат до пълен крах на предприятието. Затова и толкова много служители нямат лично отношение към работата си. И как биха могли да имат, когато всеки път, щом сигнализират за някаква нередност, това се възприема като атака срещу институцията, подронване на престижа на компанията, нелепа форма на бунтарство спрямо управлението?  До някаква степен този проблем идва още от училищната система, където на учениците все още се гледа масово като на празни кутии, в които трябва да бъде налято съдържанието на \"образованието\". Затова, да кажем, в часовете по литература, вместо учениците да бъдат учени как да бъдат читатели и как по-добре да аргументират своите собствени мисли по повод литературните произведения, включени в учебната програма, те биват принуждавани да помнят наизуст чужди анализи и да ги възпроизвеждат.  Противно на масовото убеждение, че в България няма достатъчно работни места, големите компании от години се оплакват, че няма достатъчно кадри за ръководни позиции - мениджъри, директори и прочие. Което също е пряко следствие от практиката на това да се подчиняваш безропотно, без дори да имаш шанса да кажеш една-две думи, които да произлизат от твоя опит.  Практиката показва тъкмо обратното. Критиката често е следствие именно на личното отношение, което работникът има към работата. Мениджърът на едно предприятие не би трябвало да е длъжен да познава в дребни детайли всеки елемент от фирмата, която управлява, тъй като това е излишен разход на енергия. А и си има хора за тази работа. За съжаление обаче много често мениджърите \"спускат\" решения за детайли от работата на служителите си. Бъркат се в тънкости от работния процес, които не познават. И така, вместо да направят работата по-лесна за служителите си и да им помагат, влошават техния работен процес. Защото излизат с аргумента: \"Аз съм ти шеф, давам ти заплатата, така че ще правиш това, което ти кажа.\" И след това казват на служителя да прави едни неща, за които той много добре знае, че няма да проработят. Но, както вече казахме, осмели ли се последният да каже нещо, рискува да загуби работата си.  А така е и със съдебната система и държавата, с образователната система, здравеопазването и въобще с всичко. Големите управници \"спускат\" отгоре едни решения, които не са съобразени с работната среда. По-малките управници ги изпълняват, защото просто нямат избор. И междувременно говорят как спуснатите мерки няма да са ефективни, защото не са били взети предвид редица фактори, за които тези \"горе\" просто няма как да знаят. По-малките управници на свой ред безропотно изпълняват спуснатото и пак говорят срещу това, което нареждат на служителите, които също така говорят срещу \"новите мерки\", но ги изпълняват.  По този начин Така функционира само демокрацията, която е фасадна. Демокрацията, която се възползва от демократичната система на избор, но която е бетонирана срещу мнението на мнозинството. Демокрацията, в която управниците не са част от стадото (ако ми бъде простена тази аналогия), а са кучета пазачи, пъдари или обикновени хищници.  Ако днешното време може да ни научи на нещо, то е, че системите на управление и на мениджмънт действат най-добре, когато са гъвкави и имат възможността да се променят във всеки момент, за да се напаснат към динамичната среда на съвременния живот. Блокбастърите са толкова успешни, защото те биват прожектирани пред предварителна публика, която е възможно най-представителна. Тоест публика, в която са включени възможно най-много различни обществени прослойки. След това на публиката се дават анкетни карти, които те попълват. Ако 80% от публиката не харесва края на филма, той се сменя.  В България обаче се произвежда безумно огромно количество от политически блокбастъри, без подобни практики да бъдат осъществени. След това се правят шумни кампании как това е \"най-великият филм, който някога сме гледали и който някога изобщо ще гледаме\". И в 99% от случаите филмът се оказва някаква балканска мешавица от боза, ракия и неизчерпаеми количества претенция за предварително заложен успех. А ако някой вдигне ръка в залата и каже, че филмът не струва, той бива обявен за враг на народа.  Затова изказването на Цецка Цачева е дълбоко погрешно. Не друго, а тъкмо възможно най-голямото противопоставяне би могло да доведе до еволюция в съдебната система и държавността. Еволюция, от която имаме отчаяна нужда. Еволюция, която върви със скоростта на костенурка, въпреки че има всички условия има скоростта поне на заек. Еволюция, която ще се осъществи само ако свикнем да се вслушваме в чуждата или нашата критика, без да я приемаме за поредната нападка. Еволюция, която предстои. И рано или късно ще стане.  А ако има истинска демокрация, тогава всички наистина ще бъдат представени в съдебния съвет. Включително и несъгласните и бунтуващите се. И това ще е за добро. ", "date": "2017.10.03", "title": "Как и защо противопоставянето работи за съдебната власт и държавността"}
{"url": "http://www.dnevnik.bg/bulgaria/2017/10/03/3053081_chetirima_sveshtenici_osvetiha_noviia_sudeben_suvet_i/", "text": "Четирима свещеници присъстваха и осветиха първото заседание на новия Висш съдебен съвет (ВСС). То премина с избор на представляващ съвета - Боян Магдалинчев, и със спор по повод допълнителна точка за възстановяването на други места на трима от бившите членове на кадровия орган.", "date": "2017.10.03", "title": "Четирима свещеници осветиха новия съдебен съвет и му припомниха за \"Съдията на съдиите\""}
{"url": "http://www.dnevnik.bg/zdrave/2017/10/03/3053091_finansovi_i_administrativni_sankcii_shte_ima_za/", "text": "Ще бъдат наложени финансови и административни санкции на болниците \"Св. Иван Рилски\" и \"Н. И. Пирогов\", както и на Центъра за спешна медицинска помощ в София, заради  случая на починалия 74-годишен Спас Добрев , съобщи Министерството на здравеопазването. Тази сутрин беше обавен  резултатът от проверката на агенция \"Медицински одит\" към МЗ  по казуса, според който трите институции си поделят вината за изпуснатия живот. \"Това, което може да се промени по отношение екипите на спешна помощ, е да бъде запълнен съставът им. В момента няма желаещи да работят при тези кошмарни условия и при това заплащане, въпреки че от една-две години започна поетапно повишаване на възнагражденията, но като място за работа, центровете за спешна помощ продължават да бъдат непривлекателни\", заяви пред медии министърът на здравеопазването проф. Николай Петров, цитирън от пресцентъра на ведомството. Министърът обясни, че по разчети само за София са необходими 30 екипа, а в деня на инцидента дежурни са били 12. Въпреки че сигналът е идентифициран като \"код червено\" и по стандарта за спешна помощ линейката би трябвало да пристигне до 8 минути, тя е на адреса след час и двадесет минути. Затова на ЦСМП – София ще бъде наложена административна и финансова санкция. На УМБАЛ \"Св. Иван Рилски\" и на УМБАЛСМ \"Н. И. Пирогов\" са наложени административнонаказателни производства заради нарушенията, установени в случая. На \"Св. Иван Рилски\" защото не е коректно отразено в документацията преждевременното напускане на лечебното заведение от пациента – същият не е подписал информирано съгласие, че иска да напусне по-рано лечебното заведение, а на \"Пирогов\" заради отказа да прегледа и приеме пациента. За \"Александровска\", където в крайна сметка е починал пациентът, след като бил предсрочно изписан от \"Св. Иван Рилски\" и отказан за лечение от \"Пирогов\", няма да има санкции, защото там не са установени никакви нарушения, просто пациентът е стигнал дотам късно.", "date": "2017.10.03", "title": "Финансови и административни санкции ще има за Спешна помощ и болниците, отговорни за смъртта на пациент"}
{"url": "http://www.dnevnik.bg/sport/2017/10/03/3053093_fenovete_na_cska_poluchiha_blagodarnosti_ot_etur_i/", "text": "Феновете на ЦСКА получиха специални благодарности от ръководството на \"Етър\" за това, че не са нанесли щети на стадион \"Ивайло\". В същото време дисциплинарната комисия към Българския футболен съюз (БФС) нареди червените да възстановят щетите на съоръжението във Велико Търново. Двата отбора се срещнаха в събота в двубой от 11-ия кръг на Първа лига. С автогол в 85-ата минута  домакините измъкнаха равенство 2:2 , спряха серията на тима на Стамен Белчев от осем поредни победи и го свалиха от върха. Мачът беше наблюдаван на живо от около 9000 зрители, близо 4000 от които бяха привърженици на гостуващия отбор. \"Благодарим на феновете на ЦСКА за това, че приеха призива ни и не нанесоха щети по стадион \"Ивайло\" и допринесоха за цялата футболна атмосфера\", написа ръководството на \"Етър\" в официалния сайт на клуба Междувременно футболният съюз обяви, че ЦСКА трябва да възстанови нанесени материални щети на стадион по чл. 38, ал. 1. Червените са глобени и с общо 4800 лева. З00 лева са за факли и димки, 500 лева - за хвърлени предмети, по 1000 лева за хвърлени факли на пистата и  нецензурни и вулгарни скандирания , както и 2000 лева за бомбички. \"Етър\" е глобен с 300 лева за факли и димки, а треньорът на вратарите на тима от Велико Търново Калоян Чакъров отнесе три мача наказание и 1000 лева глоба за бутане на длъжностно лице. Заради поведението на своите фенове при домакинството на \"Черно море\" \"Левски\" трябва да плати 1000 лева за \" нецензурни и вулгарни скандирания  и издигнат плакат\", 1000 лева за хвърлени факли, причинили временно спиране на играта, както и 300 лева за използването на факли. Общата стойност на глобите, които дисциплинарната комисия наложи за изминалия кръг, са 10 700 лева. Освен ЦСКА, \"Етър\" и \"Левски\" потърпевши са още \"Верея\" (1500 лева), \"Славия\" (500 лева) и \"Ботев\" (300 лева).", "date": "2017.10.03", "title": "Феновете на ЦСКА получиха благодарности от \"Етър\" и санкции от БФС"}
{"url": "http://www.dnevnik.bg/photos/2017/10/03/3053071_snimka_na_denia_moleben_za_noviia_sudeben_suvet/", "text": "Четирима свещеници присъстваха и осветиха първото заседание на новия Висш съдебен съвет (ВСС).", "date": "2017.10.03", "title": "Снимка на деня: Молебен за новия съдебен съвет"}
{"url": "http://www.dnevnik.bg/politika/2017/10/03/3053110_v_opovestenite_ot_bsp_rodninski_naznacheniia_gerb/", "text": "Два часа  след като БСП обяви, че ГЕРБ има \"дрийм тийм\" в енергетиката , от партията на Бойко Борисов дадоха извънредна пресконференция, на която зам.-председателят на парламента Цвета Караянчева поиска да зададе няколко въпроса: \"Дали съпругът на Корнелия Нинова работи на заплата в \"Лукойл\"? В конфликт на интереси ли е Нинова, когато гласува в парламентарни законопроекти, свързани с горива и енергетика? Спонсорирала ли е \"Лукойл\" кампания на Нинова и БСП?\" \"Това ли е въпросната война, за която президентът Радев говори\", попита депутатът от ГЕРБ Александър Ненков, за чиято съпруга Пламена Ненкова БСП оповести, че работи в държавното предприятие \"Булгартрансгаз ЕАД\", изпълнителен директор на което е техният кум Георги Гегов. В понеделник президентът Румен Радев заяви, че  ГЕРБ води война с него , но не смее да я обяви, и се закани, че щом я искат - ще я получат. Александър Ненков обясни, че съпругата му работи в дружеството много преди Гегов да стане негов изпълнителен директор, но призна, че отскоро заема позиция в отдел \"Анализи и международна дейност\". \"Благодарение на моята съпруга дружеството спечели 5-6 европейски проекта\", заяви Ненков и допълни, че тя е изключителен специалист, специализирала е в Англия и Унгария, и че много я обича. \"Кажете ми откровено - когато работите с някого, не се ли сближавате с него\", попита Ненков по повод на това, че кумове на сватбата му са били Гегов и половинката му Теодора Георгиева, която е депутат от ГЕРБ. \"Ако това е войната, аз явно съм първата жертва. Успяха мен да ме окепазят\", каза депутатът от ГЕРБ Делян Добрев, който преди минути е депозирал оставката си като депутат в Народното събрание заради скандалите в Хасково. В момента парламентарната група на ГЕРБ заседава по въпроса дали да я приеме. Очаква се тя да бъде отхвърлена, а акцията да се окаже опит за изчистване на имидж. Добрев изрази благодарност за подкрепата, която всички структури на ГЕРБ му изказаха в декларации, за които твърдят, че са спонтанни. Той поиска депутатът от БСП и журналист Елена Йончева до 24 часа да извади \"имена на фирми и икономически групировки и кой какви пари е вземал и давал в Хасково\", щом твърди, че има схема. Ако не успеела, трябвало да му се извини. Добрев заподозря, че целта на атаката на БСП е да се скрият други неща в държавата, като например теми около Румен Овчаров, чието обвинение за \"Мини Бобов дол\"  беше допълнено вчера  от прокуратурата. \"Колегите казват, че има връзка между Румен Овчаров и Корнелия Нинова. Румен Овчаров е ментор на Корнелия Нинова, гръб на Корнелия Нинова\", заяви още Добрев.", "date": "2017.10.03", "title": "В оповестените от БСП роднински назначения ГЕРБ съзря атака на президента"}
{"url": "http://www.dnevnik.bg/politika/2017/10/03/3053230_ot_godina_imalo_tendenciia_za_kadruvane_v_obshtinite/", "text": "Тенденцията за политическа намеса в назначенията в общините е от една година. Това обяви в ефира на БиТиВи Хасан Азис, кмет на Кърджали и заместник-председател на Националното сдружение на общините. Той уточни, че извън това политическите назначения винаги са били много чувствителна тема в обществеността. Азис смята, че всеки кмет според своя опит гледа да не прескочи границата на чувствителност при тези назначения и явно в Хасково тя е прескочена. Кметовете трябва да бъдат оставени да вършат своята работа в допустими граници на чувствителност, за да не се получават такива неща, заключи той. По скандала в Хасково Националното сдружение на общините няма да вземе отношение и да бъде арбитър. Азис определи кмета на Хасково като достоен човек с голям административен опит. Основната отговорност за това до каква степен политическите назначения ще бъдат доминиращи над \"нормалните\", е въпрос на политическа зрялост и отговорност на съответната политическа партия, посочи Азис.", "date": "2017.10.03", "title": "От година имало тенденция за кадруване в общините, обяви Хасан Азис"}
{"url": "http://www.dnevnik.bg/bulgaria/2017/10/03/3053215_simeon_sakskoburggotski_dari_chast_ot_lichniia_si_arhiv/", "text": "Изложба от лична кореспонденция, снимки и документи он годините в изгнание бе открита от Държавна агенция \"Архиви\" съвместно с Фонда за опазване на историческото наследство \"Цар Борис и царица Йоанна\". Изложбата представя малка част от личния архив на Симеон Сакскобургготски, който той е дарил на ДА \"Архиви\", каза председателят на агенцията Михаил Груев. Когато през 2011 г. той е обработил своя архив, е решил да го направи достъпен след като изминат 20 години. По-късно е решил да отвори онази част от годините на изгнание, а осталата - годините в България и времето като министър-хпредседател - като изминат 20 години, обясни доц. Груев. Дареният личен архив на царската фамилия е огромен - ако документите се подредят вертикално ще достигнат височината на 7-етажен блок. Сред тях се съдържат писма и снимки на срещи на царя с изявени държавни и духовни личности от цял свят - от папа Йоан Павел Втори до Чан Кайши - който е в основата на отцепването на остров Тайван от комунистически Китай. През 2006 г. Симеон Сакскобургготски пренесе в София и дари архива на цар Фердинанд, който се е съхранявал в САЩ с условието да бъде предаден на България \"когато България стане демократична страна\". Ценният архив чака своето проучване от историци и изследователи, за да се разкрие документираната истина за 32-годишното царуване на монарха, който е обявен за \"виновника по дефиниция\". Сега Симеон Сакскобургготски прави второто си крупно дарение. С това той става най-големият дарител през годините на прехода, заяви Михаил Груев.", "date": "2017.10.03", "title": "Симеон Сакскобургготски дари част от личния си архив"}
{"url": "http://www.dnevnik.bg/sport/2017/10/03/3053207_putin_zakusneniiata_okolo_podgotovkata_za_svetovnoto/", "text": "Президентът на Русия Владимир Путин призна, че има известни закъснения около подготовката за световното първенство по футбол през 2018 г. Според него обаче те не са застрашителни и страната ще бъде отличен домакин на най-големия футболен форум. \"Забавянията в програмата за подготовка на световното са неприемливи. Нивото на подготовка обаче е доста задоволително\", каза Путин днес на среща със водещи спортни ръководители, местни управници и изтъкнати състезатели. \"Все още има някои закъснения. Няма обаче нищо критично, нищо толкова страшно не се е случило\", допълни президентът на Русия. По думите му \"не трябва да се отпускаме, защото няма да си свършим напълно работата\". \"Трябва внимателно да наблюдаваме всеки аспект от работата. Както винаги съм казвал, най-трудно е да се решат задачите във финалната фаза на подготовката, защото тогава си казваме, че всичко вече е свършено. Докато не решим и последния въпрос, значи не сме готови\", каза още Путин. Той допълни, че ще приеме работата за свършена не когато стадионите бъдат построени, а когато и всичко около тях е готово. \"Не трябва да има пустеещи земи, локви, строителни отпадъци. Всичко трябва да е стане удобно и приветливо за хората\", завърши руският държавен глава. Световното първенство в Русия ще се проведе от 14 юни до 15 юли в единадесет града - Москва, Санкт Петербург, Казан, Нижни Новгород, Саранск, Калининград, Волгоград, Екатеринбург, Самара, Сочи и Ростов на Дон.", "date": "2017.10.03", "title": "Путин: Закъсненията около подготовката за световното не са критични"}
{"url": "http://www.dnevnik.bg/bulgaria/2017/10/03/3053233_borisov_sled_chetiristrannata_sreshta_vuv_varna_ne/", "text": "България, Румъния, Гърция и Сърбия имат нужда от енергийна независимост, за да избегнат \"единствения доставчик\". Това каза днес след четиристранната среща в резиденция \"Евксиноград\" край Варна румънският премиер Михай Тудосе. \"И четирите страни, които днес участваха в тази среща трябва да действаме като един партньор на Европейския съюз\", каза още Тудосе. В разговорите, които започнаха в късния следобед, участваха българският премиер Бойко Борисов, министър – председателят на Румъния Михай Тудосе, гръцкят му колега Алексис Ципрас и президентът на Сърбия Александър Вучич. \"На фона на ставащото в Европа и Съединените щати ние на Балканите трябва да излъчваме мир и стабилност. От загубите, които сме претърпели вече сме помъдрели и търсим общо развитие, а не спорове\", каза Борисов. Според него България има редкия шанс след София председателството на Съвета на Европейския съюз да бъде поето от Австрия и Румъния. \"Това ще даде възможност за продължаване на работата по Дунавската и Черноморската стратегии, които ще са сред приоритетите на българското председателство\", каза още Борисов. Президентът на Сърбия Александър Вучич започна изказването си с паралел между референдума за независимост на Каталуня и отделянето на Косово и обвини Европейския съюз в прилагане на двойни стандарти. \"Защо трябваше да ставаме жертва на двоен стандарт?, попита Вучич. Отношението на ЕС към референдума за независимост на Каталуня няма нищо общо с реакцията при отделянето на Косово, където изобщо не беше проведен референдум\", каза още той. Вучич подкрепи идеята за обща политика на балканските страни по отношение на енергийната им независимост като заяви, че енергийната свързаност с България е много важна за Сърбия. След това той благодари на страната ни, Румъния и Гърция за подкрепата, която оказват на Сърбия му по пътя й към членство в Европейския съюз. Алексис Ципрас припомни, че едно от най-сериозните предизвикателства, пред които е изправен съюзът сега, е обединението на Кипър. След това гръцкият премиер направи връзка с отношението на Европа към Събрия, което според него също било проблемно. \"Нашето бъдеще не може да бъде градено върху национализма,но то не може се гради и върху проектите на трети страни за нашия регион\", каза Ципрас. След това Ципрас каза, че за Гърция е изключително важна свързаността на страната му с България, Сърбия и Румъния в сфери като енергетиката, икономиката и транспорта. Той припомни, че вече са достигната договорености за работа по общи инфраструктурни проекти, които да свържат Солун с Белград, Русе, а в бъдеще и с Букурещ. Вероятно заради критичните изказвания по адрес на Европейския съюз, направени от колегата му Ципрас и президентът на Сърбия Вучич в заключителната част на пресконференцията Борисов заяви, че срещата във Варна няма за цел да създава нова Вишеградска четворка. \"Днес ние правим нещо добро за Европа\", каза премиерът.", "date": "2017.10.03", "title": "Борисов след четиристранната среща във Варна: Не създаваме нова Вишеградска четворка"}
{"url": "http://www.dnevnik.bg/sviat/2017/10/03/3053234_ispanskiiat_kral_liderite_na_katalunia_proiaviha/", "text": "Лидерите на Каталуня погазиха законите на държавата и проявиха недопустима нелоялност, каза испанският крал Фелипе VI в телевизионно обръщение към нацията.  Категорично ще следвам конституцията и ще работя за единството на нацията, добави той, цитиран от \"Ройтерс\". Лидерите на Каталуня сами, ясно и категорично се поставиха извън закона и демокрацията, разрушавайки институциите и икономиката на района и Испания и заплашвайки единството на Испания и правото на всички испанци да решават съдбата на страната си, каза още Фелипе. Затова дълг на легитимните власти е да гарантират съхраняването на конституционния ред, заяви кралят. По-рано днес той се срещна с премиера Мариано Рахой, за да обсъдят положението в Каталуня и сблъсъците около незаконния референдум за независимост в неделя. По същото време синдикати организираха стачка в провинцията, но тя не успя да прерасне в обща. Речта му от вторник вечерта демонстрира по безспорен начин, че Фелипе няма намерение да играе ролята на посредник в диалога между Мадрид и Барселона и заема страната на правителството на Испания. Мнозина веднага критикуваха, че не са чули да осъди насилието и да изрази състрадание към ранените. Нещата, които отсъстваха, а не толкова казаното, направиха впечатление. Освен че не спомена сцените от преди 48 часа на полицаи, биещи хора, дошли да гласуват, Фелипе не призова за диалог между Мадрид и Барселона, не призна, че в милиони хора в Каталуня искат независимост или поне възможност свободно да изразят чрез вот какво мислят по този въпрос, не каза и поне две думи на каталонски, което се очаква от владетел на страна, в която една от няколкото народности преживява трудни дни. Твърдият тон на словото - въпреки обещанието страната да преодолее кризата - бе изтълкуван като именно предупреждение за още строги мерки от страна на централната власт.", "date": "2017.10.03", "title": "Испанският крал: Лидерите на Каталуня проявиха недопустима нелоялност"}
{"url": "http://www.dnevnik.bg/v_pamet/2017/10/03/3053236_pochina_akademik_dochi_ekserova/", "text": "Българската академия на науките съобщава, че на 2 октомври на 82-годишна възраст е починала академик Дочи Русева Ексерова. В продължение на десетилетия тя е правила изследвания във физикохимията на тънките течни филми, течните повърхности и дисперсните системи и тяхното приложение в областта на биологията и медицината. Нейните най-важни световно признати постижения обхващат: разработените уникални експериментални методи за изследване на черните филми; изследванията на повърхностните сили и организацията на амфифилните молекули, които изграждат и обуславят свойствата на пенните филми и биослоеве, както и изследванията на сърфактантната система на белия дроб. Тя е член на редица международни научни организации.В БАН е ръководила различни структури. Поклонението ще се състои на 06 октомври 2017 г. (петък) от 11.00 ч. в Църквата \"Св. Седмочисленици\".", "date": "2017.10.03", "title": "Почина академик Дочи Ексерова"}
