{"url": "https://www.dnevnik.bg/sviat/2019/06/23/3929054_erdogan_pozdravi_imamoglu_i_zagatna_che_moje_i_da/", "text": "Турският президент Реджеп Тайип Ердоган поздрави опозиционния кандидат Екрем Имамоглу за победата на изборите в Истанбул,  която му дават първите резултати . \"Волята на нацията се прояви днес,\" написа в \"Туитър\" държавният глава, чийто фаворит (и един от най-приближените му в политиката), бившият премиер Бинали Йълдъръм, губи за втори път от почти три месеца. \"Поздравявам Екрем Имамоглу\", който спечели изборите според \"неофициалните резултати\", допълни Ердоган. В последвала публикация в \"Туитър\" той добави, че \"както и преди\", властите ще продължат да работят за \"целите за 2023 г.\", \"в рамките на принципите на Народния алианс\". С тези думи се има предвид съюза на управляващата Партия на справедливостта и развитието (ПСР) с националистите, който съгласно новата конституция и изборни правила му позволи да има мнозинство в новия парламент, избран миналата година. Този път ще се изминава \"без компромис с демокрацията, върховенството на закона, мира, просперитета и стабилността,\" заключи Ердоган, срещу когото не спират от години обвиненията, че е направил авторитарен завой в управляваната от него 17 години Турция. Думите му се разтълкуваха разнопоочно. Споменатата от него 2023 г. е и стогодишнината от основаването на Република Турция от руините на Османската империя. За юбилея Ердоган, който вече управлява (първо като премиер, след това - като президент) по-дълго от основателя Мустафа Кемал Ататюрк, постави редица икономически и социални цели пред страната, включително да я нареди сред най-големите световни икономики. Същевременно това е и годината, в която би трябвало да се състоят следващите редовни парламентарни и президентски избори (съгласно новата конституция те се провеждат заедно, веднъж на пет години). Според кореспондент на Би Би Си това е заявка, че Ердоган не се е отказал от намерението си следващите четири години да няма нов вот в Турция, след като жителите на страната отидоха 11 пъти до урните за по-малко от десетилетие (12 пъти в Истанбул заради повтарянето на изборите). Ердоган, самият той бивш кмет на Истанбул, не коментира и изразеното от Имамоглу намерение двамата да работят заедно за бъдещето на града.", "date": "2019.06.23", "title": "Ердоган поздрави Имамоглу и загатна, че може и да няма предсрочни избори"}
{"url": "https://www.dnevnik.bg/politika/2019/06/23/3928862_dps_durji_partiinata_subsidiia_da_ostane_11_leva/", "text": "Приоритет на ДПС е партийната субсидия да остане 11 лева, предложението да се намали до 0 или 1 лев е несъстоятелно. Това каза заместник-председателят на групата на ДПС в парламента Йордан Цонев по БНР. Той обясни, че ДПС е против финансирането на партиите с пари от бизнеса, но са направили това предложение, защото предложението на ГЕРБ е било само за намаляването на субсидията до 1 лв., а сега съществуващата забрана за финансиране от икономически субекти оставала.  Цонев каза, че промяната на механизма за финансиране на партиите има нужда от време за дебат, но след като Борисов внесе предложението си за намаляване на субсидията до 1 лв., то е придвижено много бързо. \"Някой да ни даде време? Имаше 3-4 дни за предложения, това дебат ли е\", попита риторично Цонев. \"Можем да използваме много европейски модели за финансиране на партиите. Например в Холандия, колкото пари събере партията от дарения, толкова им се дава от държавата. Ако финансирането на политическите партии не е от бюджета, то ще се създадат зависимости. Ние от ДПС не го искаме\", каза още той.  Цонев обърна внимание, че партиите, които \"къде тихо, къде явно подкрепиха референдума\", като БСП не дават предложения и мълчат. Според него, ако ДПС не са се намесили в петък, е щяло да бъде гласувано предложението на Борисов. Официалната версия на ГЕРБ за отлагането на гласуването в петък беше, че  не е бил готов докладът на бюджетната комисия , която заседава в четвъртък. Лидерът на НФСБ Валери Симеонов заяви тогава, че той е поискал отлагането, докато не бъде обсъдена промяната на коалиционен съвет на ГЕРБ и \"Обединени патриоти\".  \"Когато две партийни програми се доближават и изпълняват, е нормално обществото да смята две партии за по-близки\", коментира Йордан Цонев изказванията, че ДПС и ГЕРБ са в коалиция.  Според Сидеров партиите можели да си върнат доверието без субсидии Ако партиите се лишат от субсидии, то някак си може да върнат доверието на хората към политиците, каза в същото предаване на БНР \"Неделя 150\" лидерът на \"Атака\" Волен Сидеров. Той припомни, че партията му е внасяла проекторешение да се премахнат субсидиите, което трябвало да бъде обвързано с възможност партиите да се рекламират и да пропагандират своите идеи, \"защото политическият пазар е пазар на идеи в медиите без заплащане\". Това са основните пера, особено по време на кампания, за които изхарчват парите на партиите\", обясни Сидеров. Той каза, че \"Атака\" е \"за\" махането на субсидиите.  \"Гласувахме миналата седмица \"за\" в залата. В петъка трябваше практически да се оформи промяната в бюджета. Там вече дадоха заден от ГЕРБ, защото имаше някакви разговори с НФСБ без наше участие\", каза Сидеров. Той не вижда причина за промяна. Сидеров предположи, че преди седмица коалиционните му партньори са гласували на първо четене \"за\", защото са \"се надявали, че няма да се съгласува и няма да стане\". Данаил Кирилов допусна допусна промяна в становището на ГЕРБ Нека се проведат коалиционните разговори, както е обявил премиерът на републиката, каза правосъдният министър Данаил Кирилов. Коалиционният съвет трябва да се събере във вторник. \"Вероятно би могло да възникне модификация на това становище, но предполагам, че няма да има никаква промяна в нашата позиция\", каза Кирилов.", "date": "2019.06.23", "title": "ДПС държи партийната субсидия да остане 11 лева"}
{"url": "https://www.dnevnik.bg/bulgaria/2019/06/23/3928863_kratki_novini_liftovete_do_cherni_vruh_shte_rabotiat_i/", "text": "Румънка загина при катастрофа до Ямбол Румънка загина при катастрофа на микробус и тир до село Козаревп до Ямбол. И двете превозни средства са с румънска регистрация. В микробуса са пътували шестима румънски граждани, сред които и дете. Те са се връщали от почивка на българското Черноморие. Петима души са настанени в болницата в Ямбол. Лифтовете до Черни връх ще работят и през лятото Лифтовете \"Лале\" 1 и 2 от вчера са пуснати, като на практика возят туристите до подножието на Черни връх. От собственика \"Витоша ски\" обясняват пред БНТ, че са пригодили съоръженията, които са за скиори, и за пешеходци. Ще се движат бавно, което ги прави подходящи за деца и възрастни. Предлагат се комбинирани билети за две съоръжения и кабинковия лифт, който тръгва от \"Симеоново\". Лифтовете ще работят само в събота, неделя и в празничните дни, последното слизане от горната станция на Симеоновкия лифт е в 17:30 ч. Случаят е от късния следобед в събота. Тогава в СДВР е получен сигнал, че 15-годишно момче е било качено в автомобил против волята му. Полицейски служители реагирали на сигнала и след бързи оперативно-издирвателни действия задържали извършителя. Установена е самоличността му - 41-годишен мъж, представил се за служител на Специализирания отряд за борба с тероризма. Днес му е предявено обвинение и мярката му за задържане е удължена на 72 часа. Действията по разследването продължават под надзора на Софийска градска прокуратура. По случая започва и дисциплинарно производство. Мъж е починал при инцидент на \"Струма\" Това е станало в участъка между Сандански и с. Ново Делчево, съобщава областната дирекция на МВР в Благоевград. Около 22.07 часа на 22 юни е получен сигнал за това, че на \"Струма\" има блъснат пешеходец. От пристигналите на място полицейски и медицински екипи е установено, че мъжът е починал. Работата по установяване на самоличността на човека и причините за инцидента продължава. Образувано е досъдебно производство.", "date": "2019.06.23", "title": "Кратки новини: Румънка загина при катастрофа до Ямбол"}
{"url": "https://www.dnevnik.bg/biznes/2019/06/23/3928894_banka_dsk_e_sezirala_institucii_za_pritejavani/", "text": "Български гражданин, в миналото осъден и лежал в затвора по обвинение за банков обир, информирал Банка ДСК, че притежава база данни, съдържаща клиентски данни от банката, съобщава в изявление до медиите институцията. На база на тази информация банката е назначила вътрешно разследване, по време на което е установено, че не e имало успешна дигитална атака срещу информационните системи на банката. \"Във връзка с това, ако лице притежава такива данни, те могат да се получат само и единствено по друг, но също така незаконен начин с неправомерно действие във вреда на банката\", се посочва в съобщението. Банката е уведомила Комисията за защита на личните данни по случая и е подала доклад до съдебните органи. Наскоро Банка ДСК придоби Сосиете женерал Експресбанк.", "date": "2019.06.23", "title": "Банка ДСК е сезирала институции за притежавани незаконно данни на нейни клиенти"}
{"url": "https://www.dnevnik.bg/sport/2019/06/23/3928845_baiern_shte_podobri_sigurnostta_na_alianc_arena_s/", "text": "Германският футболен шампион  \"Байерн\" (Мюнхен)  обяви партньорство с компанията Liberty Defense, която ще помогне за подобряване на сигурността на стадиона на тима \"Алианц арена\". Американската компания ще внедри изкуствен интелект на съоръжението в Мюнхен. Стадионът с капацитет 75 хиляди места ще бъде оборудван със специалната технология Hexwave на Liberty Defense. Според създателите ѝ тя помага за откриване и идентифициране на оръжия и опасни предмети по стадионите. От \"Байерн\" добавят, че технологията е и енергоспестяваща. Според Liberty решението ще осигури на \"Байерн\" откриването на заплахи по периметъра на стадиона, без да се пречи на движението на големи групи хора. \"Ангажирането на нашата технология Hexwave е фантастично, но ние сме развълнувани и от факта, че ще работим с \"Байерн\" – клуб, който е добре познат не само в Европа, но и в Северна Америка\", каза Бил Рикър, главен изпълнителен директор на Liberty Defense. \"Байерн\" е първият отбор в Европа, който ще използва подобна система за сигурност. От нея вече се възползва хокейният отбор от НХЛ \"Ванкувър канъкс\"", "date": "2019.06.23", "title": "\"Байерн\" ще подобри сигурността на \"Алианц арена\" с изкуствен интелект"}
{"url": "https://www.dnevnik.bg/razvlechenie/2019/06/23/3928891_fotogaleriia_vtoriiat_den_na_festivala_frankofoli/", "text": "Вторият ден от фестивала \"Франкофоли\" се проведе снощи, 22 юни, в Благоевград.", "date": "2019.06.23", "title": "Фотогалерия: Вторият ден на фестивала \"Франкофоли\""}
{"url": "https://www.dnevnik.bg/zdrave/2019/06/23/3928896_lekarskiiat_sujuz_iska_nadlimitnata_deinost_na/", "text": "Българският лекарски съюз ще настоява неизплатената на болниците надлимитна дейност да бъде поета от бюджетния излишък. Това заяви пред БНР председателят на съсловната организация д-р Иван Маджаров. Според него това плащане трябва да бъде приоритет за тази година, а в бюджета на здравната каса за следващата година да бъде заложено повишаване на стойностите на още клинични пътеки. \"За съжалението наличието на надлимитна дейност ни кара ние, на първо място, да искаме да бъде разплатена част от нея, а с увеличението на бюджета на здравната каса следващата година да преговаряме за повишение на цените в останалите специалности, в които сега нямаме завишение. Както и за повишаване на цените за прегледите в доболничната помощ\", обясни той. \"По никакъв начин повишението на цени не може да доведе автоматично до по-високи приходи в дадена болница, ако по принцип няма желаещи да се лекуват в нея\", каза още той, коментирайки подписаният през седмицата анекс към рамковия договор за 2018 г., с който се повишават цените на някои клинични пътеки, най-вече в педиатрията, неонатологията и пулмологията. Посочи, че за пръв път по средата на годината се променят цени на клинични пътеки. \"Какво ще се промени за пациентите? Разбира се, желанието на всички нас е да има лекари и пациенти по здравни грижи, които са удовлетворени от работата си, от самото заплащане. По този начин и пациентите ще получат по-добра грижа и ще имат по-добър достъп до лечебните заведения\", посочи той. Той подчерта още, че това не се отнася за извънболничната помощ като брой направления. На въпрос, ако се оскъпят клиничните пътеки, дали това ще се отрази положително на областните и общинските болници, Маджаров обясни, че лекарският съюз не разглежда болниците по тяхната собственост или по местоположението. \"При всички положения се съобразихме с това какъв е профилът на пациентите, които посещават тези лечебни заведения. Наистина до голяма степен пациентите в тези лечебни заведения са първо и второ ниво педиатрия, защото това са масовите заболявания при децата. Но пак подчертавам - парите наистина се получават, ако има пациенти, ако пациентите изберат да посетят това лечебно заведение.\" Напомни, че увеличение на клинични пътеки през септември може да има само ако данните към 30 август показват, че има икономии - това условие бе записано в националния рамков договор.", "date": "2019.06.23", "title": "Лекарският съюз иска надлимитната дейност на болниците да се покрие от излишъка в бюджета"}
{"url": "https://www.dnevnik.bg/politika/2019/06/23/3928920_volen_siderov_se_opitva_da_zapochne_kampaniia_sreshtu/", "text": "Трябва да започнем дискусия \"за\" или \"против\" забраната на абортите в България, заяви лидерът на \"Атака\" Волен Сидеров по БНР. Той искал да започне \"една инициатива за нещо истинско, не по измислени проблеми\" и да се \"замислим за това как да не сме първи по смъртност\". \"Този въпрос е много важен и се дискутира в редица напреднали страни, но не и у нас. 26 000 аборта се правят на година тук, които са 26 000 убийства\", каза Волен Сидеров Сега всяко момиче срещу определена такса можело да убие човешки живот. Той призова Българската православна църква също да се произнесе по-строго по въпроса с абортите, защото това са 26 000 убийства на година. \"Война да имаше, нямаше да са толкова. Има нихилизъм към собствения живот, към демографското развитие на България\", каза Сидеров. Кампанията срещу абортите в Европа се води от  Agenda Europe - мрежа от над 100 - 150 души и организации от повече от 30 държави в Европа , работещи срещу установени човешки права, права на жените и на сексуалните малцинства. Това е записано в обширно проучване на Европейския парламентарен форум за репродуктивни права и права на пола (EPF), обединяващ десетки депутати от 28 държави, представляващи различни политически партии и групи. В доклад на EPF от април 2018 г. се посочва, че конкретно кампанията в България срещу Истанбулската конвенция е дело на местни организации, координирани от базирания във Виена Алианс за защита на свободата (Alliance Defending Freedom International или ADF) с председател Пол Колмън. Кампанията срещу конвенцията в България беше подета от ВМРО, \"Атака\" и БСП. На среща на Agenda Europe през 2014 г. участва и Алексей Комов - тогава програмен директор на руската фондация \"Св. Василий Велики\", учредена от Константин Малофеев, вероятно най-известният от богатите руснаци поддръжник на православни каузи и медии, известен и с дейността си на Балканите през последните години. Комов е съветник на председателя на Комисията по въпросите на семейството и защитата на майчинството и детството към руската патриаршия и ръководител на програма за подкрепа на семейното образование. Разследване на \"Капитал\"  показва индиректни връзки на \"Атака\" чрез съветника на Сидеров – Христо Маринов, с Комов . Маринов има съдружие в руската фирма \"Глобал Сервис Интернационалий\" с Лука Бертони и Джанматео Ферари, които са секретари на асоциацията \"Ломбардия – Русия\". Почетен президент на сдружението е Алексей Комов. Според публикации на швейцарски медии през 2014 г. Сидеров е бил на тайна среща във Виена между националистически лидери от цяла Европа, включително и от Русия, на която е бил и Малофеев.  Кампанията за забрана на абортите в България вече беше започната с поставянето на билбордове от  Александър Урумов , който беше кандидат за евродепутат от ВМРО. Урумов е директор на пресцентъра на Министерството на отбраната, което е ръководено от лидера на ВМРО Красимир Каракачанов. Урумов е евангелист от българската апостолическа църква, преминал е обучение за \"лидерство\" в САЩ. Той често пътува до Тексас, където се среща с евангелистки политици. Администрацията на Доналд Тръмп  ограничава достъпа до контрацепция, аборти и граждански права,  действайки в ущърб на жените и ЛГБТ хората както в САЩ, така и в чужбина. Това се случва \"зад кулисите\" благодарение на вицепрезидента Майк Пенс, ръководен от евангелистката си вяра и стремежа си да угоди на религиозните консерватори. Следващите \"битки\" на Agenda Europe са: забрана на разводите, забрана на пренаталната диагностика, забрана на \"инвитро\" процедурите, забрана на противозачатъчни средства и т.н.", "date": "2019.06.23", "title": "Волен Сидеров се опитва да започне кампания срещу абортите"}
{"url": "https://www.dnevnik.bg/sport/2019/06/23/3928950_federer_zagria_za_uimbuldun_s_deseta_titla_ot_turnira/", "text": "Роджър Федерер спечели титлата на турнира на трева в Хале и показа, че се движи по график в подготовката си за \"Уимбълдън\" - третият турнир от Големия шлем за сезона. Швейцарецът надигра Давид Гофен със 7:6 (2), 6:1. Маестрото се нуждаеше от само от час и 23 минути, за да вземе своята десета титла в надпреварата. Надпреварата в Хале вече е най-успешната в кариерата на Маестрото и първата, която той печели десет пъти. Той има девет титли и в родния си град Базел. По осем пъти е триумфирал на \"Уимбълдън\" и в Дубай. Федерер има и три загубени финала в Хале (2010, 2012 и 2018 г.). Точно преди година Федерер загуби финал от Борна Чорич, който го детронира в германския град, а освен това го свали и от първото място в световната ранглиста. Титлата е  №102  в кариерата на Маестрото и трета през сезона, в който той триумфира още в  Дубай  и в мастърса в Маями. Единственият с повече титли на сингъл е Джими Конърс (109). Маестрото постигна осма победа в девет мача срещу белгийския си съперник. Гофен, който е 33-и в ранглистата в момента, победи Федерер на финалите на АТП в Лондон през 2017 г. В първия сет Гофен игра много силно и не даде нито една точка за пробив на Федерер. Той сервираше стабилно и връщаше всичко, което попадаше в полето му. В тайбрека обаче белгиецът се пропука, като Маестрото поведе с 5:1, а това се оказа ключово. Той даде само още една точка на Гофен и със 7:2 в тайбрека си осигури предимство в сетовете. Втората част започна по прекрасен начин за Федерер, който успя да пробие в самото начало, а след това затвърди пробива в първия си сервис гейм. В същото време Гофен се срина и нямаше отговор на повечето действия на Маестрото. Швейцарецът проби още веднъж, за да поведе с 4:1, а след това без особени проблеми спечели и подаването си. Мачът не продължи много дълго, след като Гофен пропиля аванс в последния гейм, а след това направи и две поредни двойни грешки. При мачбол за Маестрото белгиецът прати топката в аут при опит за воле и поднесе титлата на швейцареца.", "date": "2019.06.23", "title": "Федерер загря за \"Уимбълдън\" с десета титла от турнира в Хале"}
{"url": "https://www.dnevnik.bg/kultura/2019/06/23/3921978_otkus_ot_primkata_na_prizraka_na_henri_djeims/", "text": "17 години след първото си издание в България класиката \"Примката на призрака\" от Хенри Джеймс – един от еталоните на историите за призраци – оживява отново в луксозно издание с твърди корици и майсторския превод на Иглика Василева. Животът на Майлс и Флора е привидно нормален. Въпреки че са осиротели, децата живеят в самотното имение Блай под грижите на млада и съвестна гувернантка. Скоро обаче мистериозни и призрачни явления започват да смущават нощите им... и постепенно да променят емоционалното и психологическото им състояние. Възможно ли е обаче злото да бъде проекция на нечия фантазия... или да бъде реална заплаха, примамена от своите хищни апетити към младежката невинност и наивност? Из \"Примката на призрака\" oт Хенри Джеймс Историята ни завладя и ние се задържахме край огъня на камината, затаили дъх, но с изключение на единствената забележка, че е страшен, както трябва да бъде всеки мистериозен разказ навръх Бъдни вечер в прастара къща, не си спомням да е имало друго мнение, докато най-накрая някой се обади, че това е единствената известна му случка, в която подобно видение се явява на дете. Историята, нека спомена, бе за призрак в същата такава стара къща, в която и ние се бяхме събрали в този случай – как едно зловещо видение се явява на малко момче, заспало в стаята заедно с майка си, което я събужда в ужаса си; събужда я не за да може тя да разсее страха му, да го успокои и приспи отново, а за да може да види и тя, преди още да се обърне към малкия, същата гледка, която го е разтърсила. Именно това наблюдение накара Дъглас – не веднага, а по-късно същата вечер – да подхвърли онова интересно заключение, към което искам да привлека вниманието ви. Един от компанията разказваше история, не особено увлекателна, която, както забелязах, Дъглас въобще не следеше. Взех това за знак, че самият той има да ни каже нещо и че само трябва да изчакаме. Всъщност чакахме цели две нощи, но същата вечер, преди да се разотидем, той сподели онова, което терзаеше ума му. – Напълно съм съгласен по отношение на духа на Грифин, или както там се е наричал, че явяването му първо пред малкото момче, още в тази крехка възраст, прави разказа особено зловещ. Но това далеч не е първият от тези очарователни случаи, за които съм чувал и в които е замесено дете. Ако детето засилва така наречения ефект на \"затягане на примката\", тогава какво ще кажете за ефекта, който биха произвели не едно, а две деца?... – Ще кажем, разбира се – побърза да се обади някой, – че ефектът ще бъде две затягания на примката! Освен това, че държим да чуем тази история. Още виждам Дъглас там до камината – беше се изправил с гръб към огъня, с пъхнати в джобовете ръце, – после погледна надолу към събеседника си. – Досега никой друг освен мен не е чувал тази история. Твърде ужасна е. – Това, естествено, бе обявено с такава извивка на гласа, че признанието му да прозвучи възможно най-интригуващо, и тогава нашият приятел, след като подготви почвата за своя триумф, се обърна към нас, останалите, с привидна скромност, изгледа ни и продължи: – Надминава всичко. Абсолютно никоя от историите, които знам, не може да се сравнява с нея. – Заради ужаса ли? – спомням си, че попитах. Той май подхвърли, че не било толкова просто да се каже, но всъщност като че не можеше да намери дума, с която да я окачестви. Прокара ръка над очите си, премига и изкриви лицето си в гримаса. – Заради страха... големия страх, който вдъхва! – О, колко вълнуващо! – извика една от жените. Той не я удостои с внимание; обърна очи към мен, но като че ли по-скоро видя онова, за което говореше. – Заради страшната и необяснима заплаха, заради ужаса и болката. – Добре тогава – казах, – сядай и започвай да разказваш. Той се обърна с лице към огъня, подритна една цепеница и за миг остана втренчен в нея. После отново ни изгледа. – Не мога да започна. Първо трябва да изпратя някого до града. При тези думи последваха дружно отегчително изохкване и общо негодувание, след което със свойствения си вглъбен маниер той поясни: – Историята е записана. И заключена в чекмедже – години вече не е излизала от там. Мога да драсна писъмце на моя прислужник и да пъхна ключа в плика. Ще изпрати пакета както си е увит. Като че се обърна лично към мен с това предложение, сякаш умоляваше не друг, а мен да не се колебая. Очевидно е, че най-сетне бе събрал кураж да счупи дебелия лед, образувал се през многото изминали зими; значи, имал е своите основания за това тъй дълго мълчание. Другите изобщо не искаха да чакат, ала именно съмненията, или по-скоро угризенията, които изпитваше, ме спечелиха на негова страна. Помолих го да напише писмото час по-скоро и да прояви разбиране към нашето нетърпение. След това го попитах дали въпросното преживяване е лично негово, на което той побърза да отговори: – Слава богу, не! – А ти ли си написал историята? Искам да кажа, записал? – Не, само пазя оригинала. А самата история е тук. – И той потупа сърцето си. – Нито за миг не ме е напускала. – Тогава този ръкопис?... – О, той е много стар, мастилото е избледняло, написан е с най-красивия почерк. – И той отново се умълча. – Женски почерк. Самата тя е покойница вече двайсет години. Изпрати ми въпросните страници, преди да умре. Всички се бяха заслушали и притихнали, но винаги се намира по някой дяволит остроумник, който от малко думи да си направи големи изводи. Сподели ги, наистина, без да се хили под мустак и без излишна заядливост. – Тя наистина беше прекрасен човек, но също така беше и десет години по-възрастна от мен – бе тихият отговор. – Беше гувернантка на сестра ми. Не съм виждал по-приятна личност, още по-малко пък сред хората от нейната среда. Би могла да бъде всякаква. Разбира се, всичко това се случи много отдавна, а епизодът, за който става дума – още по-преди. Учех в колежа \"Тринити\" и когато се прибрах през втората година, я заварих вкъщи. Тогава останах по-дълго у дома, а и времето се случи великолепно. Когато тя имаше свободно време, двамата често се разхождахме в градината и разговаряхме – разговори, по време на които ми направи впечатление, че е много умна и приятна жена. Точно така, не се подсмихвайте. Наистина много я харесвах и до ден днешен съм благодарен на това, че и тя ме харесваше. Защото иначе никога нямаше да ми разкаже историята. Както не беше я разказала на никого преди мен. Бях сигурен в това, пък и имах възможност да се уверя. Щом чуете историята, ще можете сами да прецените защо. – Защото е била прекалено страховита. Той продължи да ме гледа втренчено. – Най-добре сами да прецените – повтори, – ще видите. Аз също го пронизах с поглед. – Разбирам. Била е влюбена. Той се изсмя – за пръв път. – Много си проницателен. Да, била е. Това е така. То се разбира – не би могла да разкаже историята, без това да стане ясно. Веднага го разбрах и тя видя, че го разбрах, но и двамата го премълчахме. Спомням си времето и мястото – края на ливадата, сянката на старите буки и дългия, горещ летен следобед. Нищо, от което да ти настръхнат косите, но... Дръпна се от огъня и се отпусна в креслото. – Ще получиш пакета в четвъртък сутринта, нали така? – попитах. – Вероятно, но чак с втората поща. – Добре тогава, след вечеря... – Всички ще се видим тук, нали? – И той отново ни изгледа един по един. – Никой ли не си тръгва? – попита с надежда в гласа. – Всички оставаме! – Аз оставам... и аз, и аз – извикаха дамите, чието отпътуване беше предварително уговорено. Госпожа Грифин обаче пожела да бъде поне малко осветлена. – Всъщност в кого е била влюбена? – Това ще се разбере от самата история – наех се сам да отговоря. – О, не мога да дочакам историята! – Самата история не го разкрива – поясни Дъглас, – или поне не така буквално и директно, както вероятно се надявате. – Още по-жалко. Защото аз само така умея да разбирам. – Няма ли да ни кажеш, Дъглас? – примоли се и друг. Той отново скочи на крака. – Да, разбира се, но утре. Сега трябва да си лягам. Лека нощ. На бърза ръка грабна един свещник и ни остави леко озадачени. Откъм нашия край на голямата тъмна зала чухме стъпките му нагоре по стълбата; в същото време се обади и госпожа Грифин. – Е, и да не знам в кого е била влюбена тя, със сигурност знам в кого е бил влюбен той. – Но тя е била десет години по-възрастна от него – отсече съпругът й. – Още по-хубаво, на нейната възраст! И все пак има нещо много трогателно в това негово тъй дълго мълчание. – Цели четиридесет години! – рече Грифин. – За да се стигне до този изблик на откровеност. – Избликът – отвърнах аз – обещава да превърне делничния ни четвъртък в интересно вечерно преживяване. Всички се съгласиха с мен, че в светлината на това очакване всичко друго бледнее. Последната история за тази вечер, макар и крайно непълна – като някакво бегло начало на поредица, – бе вече приключила и ние се ръкувахме, всеки взе своя свещник – освещихме се, както подхвърли един от нас – и тръгнахме да си лягаме. Знаех, че на следващия ден едно писмо, съдържащо ключ, е заминало още с първата поща за лондонското жилище на Дъглас; въпреки това обаче или може би именно заради това всички до един, от страх да не развалим магията, го оставихме на спокойствие цял ден, всъщност докато настъпи онзи вечерен час, дето е най-благодатен за емоциите, които се надявахме да получим. Тогава, за наша радост, той стана много по-общителен и ни поясни защо. Отново се изправи там пред огъня на камината в залата, също както бе направил и предишната нощ в отговор на нашите озадачени подпитвания. Оказа се, че разказът, с който бе обещал да ни угости, изисквал, за да бъде правилно разбран, няколко встъпителни думи под формата на пролог. Нека кажа още отсега, за да стане съвсем ясно, че тук изложеният разказ представлява точен препис на въпросния текст, направен лично от мен, но много по-късно. Клетият Дъглас преди смъртта си – когато тя стана неизбежна – ми повери същия онзи ръкопис, който пристигна при него на третия ден и който с огромно вълнение той започна да чете пред нашата малка смълчана компания още през вечерта на четвъртия. Отпътувалите дами, които бяха казали, че ще останат, но разбира се, и слава богу, не го сториха, си тръгнаха поради предварително уговорени ангажименти, ала разтреперани от любопитство, както сами се изразиха, в резултат на загадъчните нотки на недоизказаност, които се бяха прокраднали в гласа на Дъглас и бяха успели да заинтригуват всички ни. По този начин малката ни скупчена край огъня аудитория стана още по-компактна и отбрана, обзета от трепетно очакване.", "date": "2019.06.23", "title": "Откъс от \"Примката на призрака\" на Хенри Джеймс"}
{"url": "https://www.dnevnik.bg/photos/2019/06/23/3928948_fotogaleriia_da_poddurjash_brada/", "text": "За трета година в Париж се проведе състезание за най-добре поддържана брада. Според организаторите ''това е събитие, което се е превърнало в задължително за всеки притежател на брада или мустаци, който уважава себе си\".", "date": "2019.06.23", "title": "Фотогалерия: Да поддържаш брада"}
{"url": "https://www.dnevnik.bg/zelen/2019/06/23/3928961_ekoaktivisti_produljavat_blokadata_na_vuglishtna_mina/", "text": "Стотици екологични активисти продължават окупацията си на германска въглищна мина въпреки нарежданията на полицията да напуснат заради животозастрашаващи рискове, предаде \"Асошиейтед прес\", цитирана от БТА. Властите изведоха някои от протестиращите от мината за лигнитни въглища в Гарцвайлер, Западна Германия, в днешния трети ден на протести в района. Други протестиращи блокираха железопътни релси, по които се пренасят въглища към съседни електроцентрали, ден след мирна демонстрация близо до мината. Протестиращите и полицията в мината си размениха обвинения във враждебно поведение, довело до наранявания, но не дадоха конкретни числа. Протестите идват, след като миналата седмица лидерите на ЕС не успяха да се договорят как да постигнат въглероден неутралитет в ЕС до 2050 година.", "date": "2019.06.23", "title": "Екоактивисти продължават блокадата на въглищна мина в Германия"}
{"url": "https://www.dnevnik.bg/sport/2019/06/23/3928952_hamiltun_triumfira_v_gran_pri_na_franciia_i_vze/", "text": "Световният шампион във Формула 1 Люис Хамилтън затвърди доминацията си от началото на сезона с шеста победа в първите осем състезания. Британският пилот на \"Мерцедес\" триумфира в Гран при на Франция на пистата \"Пол Рикар\". Хамилтън потегли от първа позиция и до края не изпусна водачеството, за да вземе своята 79-а победа във Формула 1. Успехът е четвърти пореден за него през сезона след тези в Испания, Монако и Канада. Единствените стартове, в които Хамилтън не спечели, бяха Австралия и Азербайджан, където триумфира съотборникът му Валтери Ботас. Именно финландецът завърши на второ място и оформи двойната победа на \"Сребърните стрели\". За шести път през сезона \"Мерцедес\" завършиха на първо и второ място. Ботас удържа втората си позиция от Шарл Льоклер с \"Ферари\", който в края беше близо до финландеца. Четвърти се нареди Макс Верстапен, а зад него завърши Себастиан Фетел. Германецът стартира седми след слаба квалификация, но прескочи две места напред. Пилотът на \"Ферари\" взе и една точка допълнително, след като направи най-бърза обиколка в последния тур. След осем състезания Хамилтън има 187 точки, а съотборникът му Ботас остава със 151. Фетел има със 76 точки по-малко. \"Беше страхотно състезание за целия отбор. Не беше лесен старт, защото беше много горещо в кокпита, но целият екип свърши невероятна работа, за което им благодаря. Имах леки проблеми с предните гуми. Едно от най-добрите ми състезания през тази година\", каза Хамилтън след състезанието. Световният шампион направи добър старт и поведе колоната пред Ботас и Шарл Льоклер. Изпреварвания в челото нямаше, въпреки че Верстапен беше притиснат от пилотите на \"Макларън\" Ландо Норис и Карлос Сайнц. В шестата обиколка Себастиан Фетел започна да си пробива път напред в колоната и изпревари Ландо Норис. До десетата обиколка четирикратният световен се справи и с другия пилот на \"Макларън\" Сайнц. В следващите обиколки на пистата беше по-интересна съпоставката между Фетел и Хамилтън, които правеха поредица от най-бързи обиколки. Пръв в бокса влезе Льоклер в 22-ата обиколка, последван от Ботас, а след това и Хамилтън при затварянето на 24-ия тур. Фетел остана по-дълго на трасето, но не спечели позиции срещу останалите. С новите гуми размествания в челото нямаше, въпреки оплакванията на Хамилтън от състоянието на неговия комплект. Все пак световният шампион успя да увеличи преднината си пред Ботас и Льоклер. В края на надпреварата Ландо Норис имаше проблеми с гумите и потъна до десетото място, като беше изпреварен от Даниел Рикардо и Кими Райконен. В последната обиколка Льоклер застигна Ботас и дори направи опит да го изпревари, но финландецът се защити и успя да завърши зад съотборника си Хамилтън. Преди последната обиколка Фетел, който имаше голям аванс пред Сайнц влезе в бокса за нови гуми \"софт\" в опит да направи най-бърза обиколка и да вземе една бонус точка. В последния тур Хамилтън направи нов рекорд на \"Пол Рикар\", но Фетел отговори на свой ред и записа най-бързата обиколка. Следващият старт за сезона е Гран при на Австрия след седмица.", "date": "2019.06.23", "title": "Хамилтън триумфира в Гран при на Франция и взе четвърта поредна победа"}
{"url": "https://www.dnevnik.bg/sport/2019/06/23/3928976_titla_v_birmingam_izkachi_ashli_barti_na_vurha_v/", "text": "Ашли Барти е новата водачка в световната ранглиста на WTA, след като спечели турнира в Бирмингам. Австралийката, която преди броени седмици  триумфира в \"Ролан Гарос\" , затвърди добрата си форма и вече е №1 в света. Тя сваля от върха Наоми Осака, която се изкачи на първото място след Australian Open. Барти е първата австралийка, която става №1 в света от 43 години насам. За последно на върха беше Евон Гулагонг Коули. Тя е общо петата представителка на страната, която е на върха в ранглистата при мъжете или жените. На финала в Бирмингам Барти надигра Юлия Гьоргес с 6:3, 7:5 за час и 29 минути. Австралийката реализира девет аса и допусна само една двойна грешка. Тя беше много стабилна на всички елементи и органичи до минимум непредизвиканите грешки. По пътя към финала тя не загуби нито сет, като победи съпернички от ранга на Дона Векич и Винъс Уилямс. Най-критичният момент в мача беше във втория сет, когато Гьоргес поведе с 3:0, но австралийката отговори и изравни. Победата на финала в Бирмингам е 12-а поредна за Барти, като балансът й през 2019 година е 36 победи и пет поражения. Барти ще влезе като №1 в света в \"Уимбълдън\", след като не може да бъде изместена от върха през следващата седмица.", "date": "2019.06.23", "title": "Титла в Бирмингам изкачи Ашли Барти на върха в женския тенис"}
{"url": "https://www.dnevnik.bg/sport/2019/06/23/3928812_voleibolistite_zapisaha_osma_zaguba_v_ligata_na_naciite/", "text": "Българският национален отбор по волейбол записа  втора поредна загуба  в минитурнира в бразилския град Куяба в Лигата на нациите, след като отстъпи на Русия с 0:3 (20:25, 20;25, 21:25). Избраниците на Силвано Пранди са с осем загуби и само три победи от началото на надпреварата и остават на 12-о място в класирането. Първите два гейма се развиха по идентичен сценарий, като България беше близо до съперника си, но след вторите технически прекъсвания Русия успяваше да се откъсне в резултата и да затвори геймовете. И двете части завършиха при 25:20. В третия гейм България започна много по-добре и бързо натрупа аванс, който беше четири точки – 10:6. Русия обаче не се отказа и изравни при 15:15, което до голяма степен уби инерцията на българския тим. С добри изяви на Виктор Полетаев Русия се откъсна, затваряйки частта и мача с 25:21. За България най-резултатен беше Цветан Соколов с 15 точки. Мартин Атанасов и Светослав Гоцев отбелязаха по седем. За Русия Полетаев се отчете с 20 точки. Последният мач на България от минитурнира в Бразилия е срещу Германия. Срещата е полунощ в неделя срещу понеделник.", "date": "2019.06.23", "title": "Волейболистите записаха осма загуба в Лигата на нациите"}
{"url": "https://www.dnevnik.bg/sport/2019/06/22/3922064_diadoto_koito_na_99_godini_produljava_da_biaga/", "text": "За Джордж Етуайлър бягането е страст, която го кара да става сутрин от леглото. Вероятно мнозина ще се припознаят в тази сентенция, с единствената разлика, че американецът е \"само\" на... 99 години. Етуайлър е от онези хора, които отказват да се предадат. За 99-годишния американец бягането е дейност, която му вдъхва сили за нов живот. \"Аз съм откачалка. Някои казват, че съм чудо на природата заради това, което правя. Не знам дали е вярно или не, но няма много живи хора на 99 години и предполагам не са много тези, които могат да пробягат миля\", шегува се Етуайлър. Той е най-възрастният състезател, успявал да завърши успешно изпитанието The Mount Washington - едно от прословутите планински бягания в САЩ. Миналата година на 98-годишна възраст Етуайлър пресече финала за 13-и път. Надпреварата е дълга 12.2 км с положителна денивелация 1420 метра и със среден наклон 11-12% в допълнение към ураганните ветрове по билото и променливото време в планината. Към събитието има голям интерес от САЩ и чужбина, като състезателите извън елита участват в жребий, за да бъдат избрани. Тази година Етуайлър не успя да завърши състезанието, но е готов да се върне с нови сили догодина. Американецът се шегува, че на 100 години ще пресече финалната линия и ще умре. \"Правилото на бягащата ни група е, че ако колабирам, първо се уверете, че съм мъртъв, преди да се обадите на 911\", казва Етуайлър. Той е важен участник в щафетата на 50 мили в родния му град Пенсилвания. Всяка година бяга с отбора си, като задължителното членство в него е състезателите да са над 65 години. По-добре късно, отколкото по-късно Етуайлър открива бягането сравнително късно, когато е на 49 години. Приятел го запалва и постепенно започва да се чувства по-добре със загубата на тегло. \"Наслаждавам се да съм навън. С годините изглежда, че става по-трудно, но се убеждавам да стана от леглото\", каза американецът. Той признава, че има достатъчно свободно време, за да бяга, след като се е пенсионирал като професор по електрическо инженерство. Етуайлър не търси признанието на хората, а мотивацията му идва от коментар на жена му, няколко месеца преди тя да почине. През 2010 г. той завършва своята част от щафетата в надпреварата в Пенсилвания, когато жена му го изненадва и идва да го поздрави, въпреки че състоянието й е влошено. \"Когато отидох до колата, бях шокиран и доволен, че Мери беше там с кислородната си маска. Отворих вратата, за да говорим и първото нещо, което тя каза, беше : \"Гордея се с теб\". Мисля, че това се наби в съзнанието ми и вероятно ме кара да продължавам\", разказва Етуайлър. Жена му Мери загива на 68 години от белодробна фиброза. През всичките години тя е до него и го подкрепя в бягането. Етуайлър пази спомена за нея със зелените си къси панталони, които са му подарък от жена му, като той ги обува всеки път, когато бяга в The Mount Washington. Американецът участва в надпреварата за пръв път през 1989 г., когато е на 69 години. През 1995 г. на 75 години участва също и става победител в своята възрастова група. Здравословни проблеми обаче го спират до 2005 г., когато е на 85. През миналага година той сваля 30 минути от рекорда във възрастовата си група, като финишира за малко над 4 часа. \"Рано през пролетта започвам да се натискам и да работя. Мисля си, че няма начин да се задържа на крака за 4 часа през юни. Когато стигнах върха и получих портокалов сок, банан и малко почивка, по средата на пътя надолу започнах да усещам, че всъщност не беше толкова зле. Ще го направя пак догодина\", уверен е Етуайлър.", "date": "2019.06.23", "title": "Дядото, който на 99 години продължава да бяга"}
{"url": "https://www.dnevnik.bg/bulgaria/2019/06/23/3915281_dnes_e_nedelia_na_vsichki_svetii/", "text": " Църквата отбелязва днес Неделя на всички светии. Денят се чества в първата неделя след  Петдесетница  и в него се отдава почит към всички светии, вършели чудеса и разпространявали Евангелието и Божия промисъл. Празникът е установен, за да напомня, че има много герои на вярата, които със съвършен живот и с жертвена изповед са служили на Бога и са увенчани от Него с \"венеца на славата\", но са останали безименни и неизвестни за света. Идеята е да се съберат всички светии независимо от техния произход, за да се знае, че те са се подвизавали на едно и също поприще на добродетелта и всички са от Христовата вяра. В Неделята на всички светии са Петрови заговезни, след което започва Петровият пост в чест на светите първовърховни апостоли Петър и Павел. Денят е последният, в който християните могат да ядат яйца, месо, мляко и млечни продукти. Постът продължава до края на вечерното богослужение преди Петровден, отбелязван на 29 юни.", "date": "2019.06.23", "title": "Днес е Неделя на всички светии"}
{"url": "https://www.dnevnik.bg/analizi/2019/06/23/3928708_vss_bezrezultatnost_bez_granici/", "text": "Тази седмица Висшият съдебен съвет (ВСС) публикува на страницата си информация относно срещата си с експертната мисия на Европейската комисия (ЕК) по Механизма за сътрудничество и оценка (МСО). На срещата са обсъдени \"предприетите действия и постигнатите резултати в областта на независимостта на съдебната система и продължаване на съдебната реформа\". При отваряне на тази своеобразна  паметна бележка  обаче се вижда, че за резултати трудно може да се говори. От нея прозира предимно Публичността обаче, сама по себе си, не означава прозрачност. В този случай тя се изразява предимно в много думи, често разхвърляни и без логическа последователност, но лишени от съдържание. Отчетени са по-скоро дейности (и то свръх описателно), отколкото напредък и резултати от тях. Съдържанието е крайно несистематично и разкъсано. Някои теми са разпръснати на различни места в документа и изглежда изкуствено пришити към останалата част от разговора. Така например въобще не става ясно защо ВСС разяснява на представителите на ЕК идеята на министерския съвет за създаване на Съвет за координация и сътрудничество между изпълнителната, съдебната и законодателната власт, както и неговите правомощия. Това пък е последвано от информация за предложените от министъра на правосъдието промени в НПК и ЗСВ относно разследването за \"умишлено престъпление от общ характер срещу председателя на ВКС (Върховен касационен съд), председателя на ВАС (Върховен административен съд) и главния прокурор, както и предсрочното им освобождаване от длъжност\". Дори да приемем, че паметната бележка просто следва хронологията на срещата, а посоченият дефицит на структуриране на текста не е сериозен, това не изключва другия ясно очертаващ се проблем. Това е изкушението на администриращия съдебната власт орган да (нищо, че те засягат работата на съдебната). Така например прави впечатление, че ВСС говори за Съвета за координация и сътрудничество между властите, чиято идея за създаване е на Министерския съвет и за предложенията за законодателни промени на Министерството на правосъдието (МП). Освен това съдебният съвет не просто съобщава за посочените по-горе дейности, но и категорично показва подкрепата си за инициативи на изпълнителната власт, без да изразява никаква критичност. От паметната бележка става ясно например, че ВСС подкрепя идеята на МП \"тримата големи\" да бъдат пришити в едно, въпреки че срещу тази изначално сбъркана концепция са налице редица критики от национални и международни експерти. Подобно единомислие и синхрон на изпълнителната и съдебната власт не изглеждат като присъщи за здравословно функционираща демокрация, напротив.", "date": "2019.06.23", "title": "ВСС – безрезултатност без граници"}
{"url": "https://www.dnevnik.bg/bulgaria/2019/06/23/3928752_sutrinta_shte_e_goreshto_sled_obed_shte_vali/", "text": "Над страната тази сутрин ще слънчево и горещо. След обяд над Западна и Централна България ще започне да се развива купеста и купесто-дъждовна облачност. По-късно през деня, и през нощта срещу понеделник на много места ще има краткотрайни валежи с гръмотевици. Максималните температури ще са между 31° и 36°, в София около 31°. Това е прогнозата за времето на Националния институт по метеорология и хидрология (НИМХ). Над Черноморието ще бъде предимно слънчево, след обяд с купеста облачност, но без валеж. Ще духа слаб до умерен югоизточен вятър. Максимални температури 29°-31°. Температурата на морската вода е 25 - 27°. Вълнението на морето ще бъде 1-2 бала. Над планините ще бъде слънчево, след обяд ще има краткотрайни валежи с гръмотевици. Ще духа до умерен югозападен, а по най-високите върхове на Рила и Пирин временно силен западен вятър. Максимална температура на 1200 метра около 26°, на 2000 метра – около 19°. През първите дни от новата седмица въздушната маса над страната ще е неустойчива. На много места ще има краткотрайни валежи и гръмотевични бури, предимно след обед. В понеделник на места в Западна и Централна България явленията има вероятност за градушки. По Черноморието ще се задържи почти без валежи и с високи температури – до 30°-32°, в останалата част от страната температурите временно ще се понижат и максималните ще бъдат между 25°-30°. Към средата на седмицата валежите значително ще намалеят по обхват и интензивност и ще има повече слънчеви часове. Температури в по-голямата част от страната през деня ще са между 30° и 35°.", "date": "2019.06.23", "title": "Времето днес - горещина и валежи"}
{"url": "https://www.dnevnik.bg/sport/2019/06/23/3928816_snimka_na_denia_brazilsko_golovo_shou_na_kopa_amerika/", "text": "Домакинът на Копа Америка Бразилия се класира на четвъртфинал в турнира, след като разгроми Перу с 5:0. След  , селесао не допусна изненада и с победата завърши на първо място в група А. В следващата фаза Бразилия ще срещне един от тимовете, завършил на трето място в групите. ", "date": "2019.06.23", "title": "Снимка на деня: Бразилско голово шоу на Копа Америка"}
{"url": "https://www.dnevnik.bg/photos/2019/06/23/3928809_fotogaleriia_otkrivaneto_na_istorichski_park_krai_varna/", "text": "Огромната бронзова статуя на тракийски стрелец пред входа на открития вчера, но все още незавършен \"Исторически парк\" край варненското село Неофит Рилски. Стойността на проекта е около 250 млн. лв. , а площта, върху, която трябва да бъде изграден паркът, е 500 дка, като 9 от тях ще са езеро.", "date": "2019.06.23", "title": "Фотогалерия: Откриването на \"Историчски парк\" край Варна"}
{"url": "https://www.dnevnik.bg/evropa/2019/06/23/3928368_chehiia_se_gotvi_za_nai-golemite_si_protesti_sled/", "text": "Чешкият премиер Андрей Бабиш твърдо се съпротивлява и отхвърля криминалното разследване, шамара от европейските одитори и може би най-големите протести за трите десетилетия на демокрация. Засега той е в безопасност, но скоро натискът ще се засили. През април  полицията предложи  на 64-годишния милиардер, бизнесмен и основател на популистката партия АНО да бъде предявено официално обвинение за измама при получаване на субсидия от ЕС преди десет години. Той отрича да е извършил престъпление. Назначаването на  нов министър на правосъдието  малко след съобщението на полицията изкара на улиците демонстранти, които подозират, че това е опит да се повлияе на процеса. Организаторите на протестите - група, която не е обвързана политически, създадена от студент по теология - очакват днес 250 хиляди човека да се съберат в парка \"Летна\" с изглед към президентството в Пражкия храд. Това би бил най-големият протест от продемократичните събрания на същото това място по време на \"Нежната революция\" от 1989 г. срещу комунизма. Друг удар срещу Бабиш дойде от  изтекли в медиите предварителни резултати  от одит на Европейската комисия, установила, че той е в конфликт на интереси като бенефициент на поверителен фонд, в който е прехвърлил своя бизнес, оценяван от \"Форбс\" на 3.7 милиарда евро. Конгломератът от фирми с около 35 хиляди наети лица в земеделието, химическата и хранителната промишленост и медиите е сред водещите получатели на евросубсидии, включително проектно финансиране, отпуснато от различни правителствени органи. Бабиш  оспорва одита   и казва, че няма да се връщат никакви субсидии. В публикувано на 10 юни интервю за вестник \"Млада фронта днес\" той казва, че \"нито за една пикосекунда\" (една трилионна част от секундата - б.пр) не му е минала мисълта за оставка. В анкета на агенция \"Кантар\" от 9 юни рейтингът на АНО спадна, но тя все още е най-популярната партия с 27.5 на сто одобрение пред опозиционната Пиратска партия, която е с 10 процента. В полза на управляващата партия са рекордно ниската безработица, годините на растеж на икономиката и заплатите, щедрите повишения на пенсиите, както и имиджа на Бабиш като способен и отруден мениджър. Неговият политически маркетинг, който според експерти е много по-добър от този на съперниците му, и разединената опозицията, неспособна да предложи жизнеспособна алтернатива, също дават глътка въздух на Бабиш. \"За разлика от предишните политици той поне може да ръководи страната [...], а когато се появи някой по-добър, хората ще могат да си кажат думата\", казва 68-годишният фермер Йозеф Роуб от село Добржичков, югоизточно от Прага. АНО управлява чрез коалиция на малцинството с лявоцентристистките социалдемократи при нелеко партньорство. Поисканият от опозицията вот на недоверие за следващата седмица може да успее само ако социалдемократите или комунистите, които подкрепят в парламента коалицията, минат в противниковия лагер. Мъти ли се нещо лошо На европейските избори през май социалдемократите спечелиха под 5 на сто и не успяха да вземат нито един мандат. Източник от партията казва, че инстинктът за самосъхранение им повелява да останат в правителството. Една от причините, поради които социалдемократите не се решават да напуснат коалицията, е това, че напускането им може да не свали Бабиш, защото е възможно той да се обърне към крайнодясната и антиевропейска партия \"Свобода и пряка демокрация\" (СПД) за алтернативна подкрепа, за да остане АНО на власт. Ако Бабиш устои на протестите и вота на недоверие, вероятно през лятната ваканция ще настъпи период на спокойствие. Но краят на годината може да му донесе още грижи. Пред ноември страната ще празнува 30-годишнината от края на комунистическото управление, когато се очакват големи протести. Главният прокурор трябва до няколко месеца да реши дали Бабиш ще застане пред съда по разследването за субсидиите. Премиерът е казал, че няма да се оттегли, даже да му бъде предявено обвинение, но то допълнително ще подбие популярността на АНО. По-късно тази година се очаква да приключи одитът на ЕС. Ако той потвърди, че Бабиш е в конфликт на интереси, и компаниите в доверителния фонд изгубят достъпа си до еврофинансиране, той може да бъде принуден да реагира. Бабиш може да се оттегли и да състави кабинет с доверен министър-председател, на когото ще дърпа конците - подобно на Полша, където лидерът на управляващата партия \"Право и справедливост\" Ярослав Качински е извън правителството. Възможните заместници на Бабиш са финансовият министър Алена Шилерова, министърът на промишлеността и търговията Карел Хавличек или министърът на околната среда Рихард Брабец. Такова правителство би било поддържано от същите партии. Или Бабиш може да се обърне към крайнодясната СПД. \"В този момент той има добри шансове да оцелее. Какво ще стане след половин година или година е открит въпрос. Натрупването на тези фактори може да го доведе до оставка\", казва Лубомир Копечек, професор по политология в Масариковия университет. \"Което не означава, че коалицията няма да се запази. Според мен това е доста вероятна алтернатива\", добавя той. Предсрочни избори са почти невъзможни, защото изискват три неуспешни опита за съставяне на правителство и 120 гласа \"за\", които трудно могат да се намерят в 200-местната долна Камара на депутатите. Следващите избори трябва да са през есента на 2021 г. /БТА", "date": "2019.06.23", "title": "Чехия се готви за най-големия протест след падането на комунизма"}
{"url": "https://www.dnevnik.bg/sviat/2019/06/23/3927784_v_istanbul_milioni_glasuvat_na_izbori_reshavashti_koi/", "text": "Гласуващите в Истанбул решават дали опозиционерът Екрем Имамоглу да спечели кметски мандат за втори път за последните три месеца - нещо, което според проучванията вероятно ще се случи. Турция се намира в труден момент след валутна криза, обезценила лирата с над 40% и последвана от рецесия. Частичното възстановяване бе последаво от нов валутен срив тази година - с 11% от стойността от януари насам - на фона на несигурността след изборите в Истанбул и на напрегнатите отношения със САЩ, влошени заради покупката на руски ракетни комплекси С-400 (заради тях Вашингтон обещава да наложи санкции). Икономическата ситуация отне от ПСР контрола върху онези икономически центрове, които все още не бяха в ръцете на опозицията - включително столицата Анкара. Залогът в Истанбул е по-голям, отколкото във всички други градове и то не само заради бюджета от близо 4 млрд. долара. Президентът Ердоган нарече вота през март въпрос на \"национално оцеляване\", а вече е повтарял, че който владее Истанбул, той контролира и Турция. Опозицията обаче се възползва от твърденията му и обрисува повторния вот в най-големия град като ключов за бъдещето на турската демокрация. Кмет за 17 дни Градът има символично значение и заради стотиците хиляди преселници от всички краища на Турция, които десетилетия наред мигрират към него в търсене на възможности. Самият Ердоган бе и кмет на Истанбул в средата на 90-те години. Оттогава Партията на справедливостта и развитието не го е губила, както не е губила и национални избори (нито местните предишните два пъти). Това обаче се случи на 31 март. Тогава Имамоглу спечели мандат с едва 13 хил. гласа. Този факт, в град с 10.5 млн. избиратели, подтикна ПСР да оспори резултата и да поиска ново гласуване. Изборната комисия одобри молбата, обяснявайки решението си с нередности. Решението предизвика критики за удар срещу турската демокрация в страна, където изборите се считат за по-скоро честни въпреки продължаващия години авторитарен завой. Така Имамоглу бе кмет едва 17 дни, преди решението да прекрати правомощията му. Срещу него ПСР води кампания, в която го наричаше \"грък\", тъй като е родом от Трабзон, на брега на Черно море (от недалечна провинция са и родителите на Ердоган). Самият Имамоглу обаче избра да не критикува Ердоган и да говори за местни политики. Новата тактика Ердоган участва в кампанията за 31 март, включваше се и в тази на повторния в Истанбул, но Йълдъръм бе по-активен в последната. Той дори отиде на митинг в Диарберик, на срещуположния край на страната (югоизток) в опит да спечели симпатиите на повече кюрди. Техните гласове ще имат важно значение, тъй като се смята, че кюрди са поне 15% от избирателите (10.5 млн.) в Истанбул. Ердоган опита да излъчи послание към тях и чрез лидера на забранената организация Кюрддска работническа партия (ПКК), която е в конфликт с Турция. Все пак Йълдъръм заложи и на познатата реторика на Ердоган - според него жителите на Истанбул трябва да се устоят на натиска от \"онези, които играят игри\" срещу Турция. Ако се вярва на проучванията, това не помага на ПСР. Социологическата агенция \"Конда\" дава на Имамоглу от 8 до 9 пункта преднина (сред 3498 избиратели), а друга агенция - \"Сонар\" - му дава преднина от 52.3 на сто (при 46.7%). От друга страна Имамоглу, от набожно и консервативно семейство (като Ердоган), успешно мобилизира привлече подкрепа и на този тур - анализатори го определят като харизматичен и способен да обединява консервативната част на политическия спектър и светски настроени избиратели. Той внимаваше в отношението си към първите, като например по време на дебата срещу Йълдъръм обеща да не позволява предлагането на алкохол в общински ресторанти и да отвори повече басейни само за жени в града.", "date": "2019.06.23", "title": "В Истанбул милиони гласуват на избори, решаващи \"кой управлява Турция\""}
{"url": "https://www.dnevnik.bg/sport/2019/06/23/3928819_stoicho_stoev_e_obnadejden_sled_vtorata_poredna_pobeda/", "text": "Лудогорец\" постигна втора поредна победа в предсезонните контроли на лагера в Австрия, а треньорът на тима Стойчо Стоев е на мнение, че отборът бележи прогрес. В събота отборът от Разград надигра азербайджанския шампион \"Карабах\" с 2:0 с попадения на Марселиньо и Димо Бакалов. Успехът е втори за \"Лудогорец\", след като тимът надигра и словенския  \"Триглав\" с 4:0 . Според Стоев отборът е стоял стабилно, още повече че треньорът използва схема само с един дефанзивен халф в лицето на капитана Светослав Дяков. \"Видя се, че в атака с наличието на Марселиньо и Битон сме солидни в офанзивен план и създаваме опасни ситуации. Целта на новите футболисти е да се интегрират бързо. Не всички са готови за много игрови минути, но с мачовете ще напредват. Надявам се до мача с  \"Ференцварош\"  новите да са се вписали в отбора и да дадат увереността и да вдигнат нивото на отбора. Затова са взети\", каза Стоев. Той загатна, че Димо Бакалов, който бележи във всеки мач от контролите може да играе срещу \"Ференцварош\". Дотук шампионите взеха четирима нови играчи –  Мавис Чибота ,  Дан Битон ,  Джордан Икоко  и  Жоржиньо . Последният още не е на линия, като участва в Купата на Африка с Гвинея-Бисау. В турнира е и Абел Анисе. Последните две контроли на \"Лудогорец\" в Австрия са на 26 и 27 юни срещу \"Шахтьор\" (Донецк) и \"Ботошани\".", "date": "2019.06.23", "title": "Стойчо Стоев е обнадежден след втората поредна победа на \"Лудогорец\" в Австрия"}
{"url": "https://www.dnevnik.bg/sviat/2019/06/23/3928765_bulgarite_zatuvat_v_nedoverie_kum_ucheni_medii_i/", "text": "Разбирате ли следното твърдение: \"Когато говорим за \"наука\", имаме предвид познанието за света, което събираме чрез наблюдение и опити. Когато казваме \"учени\", имаме предвид хората, изучаващи неща като планетата Земя, природата и медицината\"? Ако сте разбрали от него значението на \"наука\" и \"учени\", значи сте сред 37% от българите, отговорили с \"разбрах го изцяло\" в глобалното проучване на американската агенция \"Галъп\", представено през седмицата. Но други 23% от българите са казали \"разбрах част от твърдението\", още една четвърт (25%) са избрали отговора \"не разбрах много\" от току-що прочетеното. Над един от всеки десет (11%) откровено признават \"нещо не разбрах\". \"Дневник\"  съобщи  за световното проучване на Wellcome Global Monitor, заради което е направена анкетата на \"Галъп\" в над 140 държави сред повече от 140 000 души. То е проведено между април и декември миналата година с 30 въпроса. При представянето на първите заключения акцентът е върху доверието към ваксините. Но всъщност въпросите обхващат по-широк кръг - дали анкетираните изобщо разбират какво е наука и че ваксините са част от научните занимания, имат ли доверие към изследванията на учените, лекарите, здравните заведения, правителството и медиите, които би трябвало да разпространяват ясна информация за ситуацията, включително за тази със здравеопазването и ваксинирането, както и решенията на властите и мотивите зад тях. Чувал съм нещо за науката Отговорите на участвалите в допитването над 1000 души в България показват, че българите се съмняват в почти всичко и приемат много неща \"на доверие\", а не според начина, по който действа науката - с доказани и доказуеми факти и извличане на поуки от грешките. Мнозина изглежда дори не разбират какво представлява науката,   и казват, че през последния месец преди анкетата не са се интересували от нещо свързано с нея. Запитани \"Колко лично вие знаете за науката?\", 5% отговарят с \"много\", 35% - с \"в известна степен\", 37% - с \"не много\" и цели 20% - с \"нищо\". Всеки пети (20%) казва, че не му е преподавано за науката, докато е бил в гимназията, по същия начин отговаря и всеки четвърти (26%) за началното училище. При завършилите полувисше или висше образование този дял достига цели 31%, а с \"да\" отговарят само 27%, но тук от \"Галъп\" са посочили, че 40% от анкетираните никога не са били студенти. Социолозите са проверили и , като са включили въпрос дали са се интересували от нещо за научни открития или медицина и заболявания през последните 30 дни преди анкетата. Над две трети (67%) отговарят с \"не\" за научните новини и приблизително толкова (60%) за здравните. Тогава следват въпросите от типа \"А лично вие бихте ли искали да знаете повече за науката, медицината, болестите или здравето?\". Близо половината нямат интерес - 37% отговарят с \"не\" (и 9% с \"не знам) за науката, а 33% с \"не\" (и 6% с \"не знам%) за здравето и медицината. На кого се доверяват българите Тогава анкетата започва да проверява на како имат доверие българите. Не е изненадващо ниското доверие към  . Над една трета (36%) казват, че нямат никакво доверие на управляващите. Над половината се съмняват в действията и думите им - 29% отговарят с \"не много\" и още 26% с \"известно\" доверие. Едва 6% или приблизително един от всеки 20 анкетирани отговаря с \"много\" доверие. Повече се доверяват българите на   и хората от квартала, но пак над една пета оттоварят отрицателно (6% - с \"нямам им никакво доверие\" и 16% с \"не им вярвам много\"). Всеки четвърти (23%) напълно се доверява, а над половината (53%) \"донякъде\". Много ниско е доверието към граждански структури извън тези на властта, които във всяко общество са измерител на способността на хората да се самоорганизират за защита на права, интереси и каузи. Под една четвърт (24%) вярват на   и такива, които работят с идеална цел, т.е. не печелят от дейността си. Половината (49%) им нямат доверие и още 26% казват, че не знаят отговора на този въпрос. От анкетата не става ясно дали тези отговори на НПО-сектора включват и българи, които никога в живота си не са контактували с такива организации. Но на въпроса дали се доверяват на хората, работещи в тях, все пак общо 37% отговарят, че им имат \"много\" или \"известно\" доверие. Това е по-малко от недоверчивите - 30% казват \"не много\", 15% им нямат никакво доверие, а почти всеки пети (18%) няма отговор. От \"Галъп\" проверяват и доколко българите се доверяват на   - тези, които по принцип би трябвало да разпространяват масово информация и проверени факти и твърдения, както и да създават среда за дебат и опровергаване на лъжи, заблуди, предразсъдъци и популизъм. С \"имам им много доверие\" отговарят само 6%, а с \"известно доверие\" - 40%. Но в това, което пишат, казват и показват медиите се съмнява всеки трети (34% са избрали \"не много\" доверие) и не вярват 14%. Понеже акцентът от първата огласена част на проучването е за здравето, социолозите питат и   Успокоителните 70% отговарят с \"лекар или сестра\". Една пета (20%) вярват повече на това, което им кажат роднини и приятели. По 1% са посочили \"религиозен лидер\" или \"традиционен лечител\", а 4% казват \"никой от изброените дотук\", което означава, че общо 6% от българите поверяват здравето - собственото и на децата си - на източници, които строго казано са ненаучни. Вярвам в науката, ама не съвсем Когато ги питат колко доверие имат в науката, 21% отговарят с \"голямо\" и 52% с \"известно\", но една четвърт са в групата на недоверчивите (11% \"не много\", 3% \"никакво\" и 12% \"не знам\"). Към една трета (31%) е групата на съмняващите се, че учените откриват акуратна информация за заобикалящия ни свят (15% не им вярват много, 4% изобщо не им вярват, а 12% казват, че не знаят отговора на този въпрос). Много доверие заявяват 6%, а \"известно\" доверие - 52%. Редовно около и над една трета са съмняващи или недоверяващи се в отговорите на въпроси като \"Смятате ли, че учените в страната ви работят за общественото благо?\" (35%), \"Вярвате ли, че учените в българските компании работят в полза на обществото?\" (44%), \"Откровени ли са учените в институти и компании за това кой им плаща заплатите?\" (55% и 44%). Почти всички (98%) от анкетираните българи са посочили, че са последователи на религия (без да се уточнява коя). Запитани дали някога в живота им науката се е разминавала с тезите на религията им, 24% отговарят с \"да\", 45% с \"не\", а 30% казват \"не знам\". На въпроса \"Когато науката и вашата религия се разминават, на кое от двете вярвате?\" половината анкетирани избират науката. Но 17% казват, че ще следват религиозното учение, 27% избират отговора \"зависи\" и 6% не знаят.", "date": "2019.06.23", "title": "Българите затъват в недоверие към учени, медии и неправителствени организации"}
{"url": "https://www.dnevnik.bg/sport/2019/06/23/3928818_andi_ruis_na_djoshua_mu_lipsvat_umeniia_shte_go/", "text": "Световният шампион по бокс в тежка категория  Анди Руис  натрупа популярност и голямо самочувствие след  победата си над Антъни Джошуа . В началото на месеца американецът от мексикански произход поднесе голямата сензация, след като нокаутира непобедения британец и отне поясите му. От тогава щабовете на двамата боксьори преговарят за реванш, а Руис обяви, че не се страхува отново да се изправи на ринга срещу Джошуа. По всяка вероятност  вторият мач между тях  ще бъде отново в \"Медисън скуер гардън\" в Ню Йорк. Срещата ще се проведе до края на годината. \"Реваншът ще бъде същият. Аз ще съм още по-подготвен и ще съм готов да победя Джошуа отново\", каза Руис. \"Знам недостатъците му и мога да се справя много по-добре. Единственото, което той може да направи е да бяга около ринга, защото му липсват умения\". Руис, който е на 29 г., се гордее с мексиканските си корени и вече няколко пъти след мача с Джошуа пътува до родината на своите родители. Той се срещна с президента на страната Андрес Мануел Лопес Обрадор преди няколко седмици, а в събота отново беше в Мексико. Пред репортери той обясни, че първото нещо, което е направил след срещата е било да купи подарък за майка си. Новият световен шампион на Международната боксова федерация (IBF), Световната боксова асоциация (WBA) и Световната боксова организация (WBO) е спечелил около 7 милиона долара от двубоя. \"Купих нова кола на моята майка. Когато бях млад счупих няколко нейни коли, затова реших, че ѝ трябва чисто нова\".", "date": "2019.06.23", "title": "Анди Руис: На Джошуа му липсват умения, ще го победя отново"}
{"url": "https://www.dnevnik.bg/detski_dnevnik/2019/06/23/3928458_otkus_ot_veshtici_i_magyosnici_na_inid_blaitun/", "text": "След като ни разказа своите 30 празнични \"Зимни приказки\" в края на 2018 г., тази пролет най-превежданият детски автор в света според класацията на ЮНЕСКО – Инид Блайтън – се завръща на български с нови 25 истории, посветени на вещиците и магьосниците. Казват, че вещиците са зли същества, скрити под маската на мили старици. А пък магьосниците могат да сторят всяко вълшебство под небето. Но дали това е така ще разберем от Инид Блайтън и нейните \"Вещици и магьосници\", която вече е по книжарниците с марката на издателство \"Сиела\". Преводът е на Явор Недев, адаптацията на корицата - на Дамян Дамянов. Веждосвъс беше магьосник. Правилно го бяха кръстили така, защото винаги беше на­мусен, мърмореше и беше постоянно кисел. Живееше в село Веселово. То не беше много голямо, но всеки в него беше щастлив, защото бе най-красивото и най-слънчевото село в цяла­та земя на феите. Най-радостна от всички бе мама Припкава. Тя живееше сама в Засмяната къща накрая на селото. Всеки я харесваше, защото тя постоянно притичваше да върши услуги на този и онзи и винаги бе готова да се усмихне на всекиго. Но всъщност не всеки я харесваше. Един човек никак не я обичаше и това беше именно Веждосвъс. Той не можеше да я понася, защото тя постоянно му се усмихваше. Магьосникът непрекъснато клатеше глава и мърмореше, че нещо ужасно бе напът да се случи и че мама Припкава трябва да го слуша повече. – Сигурен съм, че утре ще има земетресение – каза той. – Ако не тук, то някъде другаде. По-добре е да се тревожиш, отколкото да се смееш, мамо Припкава. – Благословени да са ми цървулите! – отсече мама Припкава и сложи кошницата си на земя­та. – А какво стана с великата черна буря, коя­то щеше да дойде миналата седмица? Ами на­шествието на гъсениците, за което ми спомена? Така и не ги видях. – Някъде другаде са били – отговори Веж­досвъс кисело. – Но можеха и тук да се случат! – Ще ги изчакам да дойдат нещастията, пък тогава ще се притеснявам! – засмя се мама Припкава. – Много странен човек си за това село, Веждосвъс! По-добре да идеш в Скръбно­во, където в целия град се чуват само въздишки и оплаквания вместо смях и веселба! Мама Припкава вдигна кошницата си и се отправи към Скокподскок, който живееше на върха на хълма, за да му остави едно гърне с мед. Веждосвъс се загледа след нея. Видя как малка групичка феи я настигат и вземат кошни­цата от ръцете й. Видя как една от тях долетя до лицето й и я целуна по бузата. Видя Пеленачко, бебето на селото, да й подава цветя от собстве­ната си градина. – Не знам защо толкова я харесват – промърмори той. – Никой никога не носи моята кошни­ца и нито веднъж не са ми направили подарък!  Точно тогава покрай него мина елфът Розо­вил и Веждосвъс се провикна след него. – Ей, Розовиле! Ела да ми помогнеш с кош­ницата ми. Защо не ми помогнеш, както пома­гаш на мама Припкава? – Ха! Да помагам на Веждосвъс? – засмя се Розовил. – Как ли пък не! Смръщените ти вежди и киселите ти думи са достатъчни, за да прого­нят всекиго, а всички знаят, че някои от магиите ти са лоши! Не искам да бъда превърнат в бубо­лечка или жаба!", "date": "2019.06.23", "title": "Откъс от \"Вещици и магьосници\" на Инид Блайтън"}
{"url": "https://www.dnevnik.bg/photos/2019/06/23/3928823_snimka_na_denia_nai-groznoto_kuche_za_2019/", "text": "Кучето Скамп дъ Трамп е победител в тридесет и първия Световен конкурс за най-грозно куче, който се провежда в калифорнийския град Петалума близо до Сан Франциско.", "date": "2019.06.23", "title": "Снимка на деня: Най-грозното куче за 2019"}
{"url": "https://www.dnevnik.bg/politika/2019/06/23/3928747_nai-komentiranoto_v_dnevnik_putin_izteglia_rusnacite/", "text": "Традиционно представяме десетте най-четени статии в \"Дневник\" в края на изминаващата седмица. Справката е направена в 19 часа на 22 юни: 1.  Путин спря полетите до Грузия и изтегля всички руснаци   - 489 коментара 2.  ООН: Свиквайте - в България никога няма да живеят повече хора  - 439 коментара 3.  Съдебният процес за сваления над Украйна боинг започва на 9 март 2020 г.   - 437 коментара 4.  САЩ предоставиха проект за договор за F-16 с намалена цена  - 425 коментара 5.  Русия подготвя закон за защита на руски военни паметници и символи в чужбина  - 406 коментара 6.  Тръмп обвини в предателство и лъжа \"Ню Йорк таймс\" заради статия  - 382 коментара 7.  Офертата на САЩ към България за 8 изтребителя F-16 е 2.2 млрд. лв.   - 288 коментара 8.  Херо Мустафа е предложена за посланик на САЩ в България  - 286 коментара 9.  Как Тодор Живков скри от българския народ аварията в съветската АЕЦ \"Чернобил\"   - 282 коментара 10.  Рекорден брой руснаци смятат, че всеки \"истински мъж\" е длъжен да служи в армията  - 278 коментара ", "date": "2019.06.23", "title": "Най-коментираното в \"Дневник\": Путин изтегля руснаците от Грузия"}
{"url": "https://www.dnevnik.bg/video/2019/06/23/3928714_obshtinata_vurna_vulka_v_pochistvaneto_na_sofiia_prez/", "text": "\"Чистота - Искър\" е емблема как не трябва да се управлява общинско дружество. Това коментира общинският съветник от БСП и зам.-председател на Столичния общински съвет Милка Христова в предаването на Иво Божков \"България на живо\" по \"Евроком\". Благодарение на нейните питания в комисиите на общинския съвет се разкрива, че Румен Гайтански - Вълка, се е върнал в почистването на София, въпреки че преди 14 години като кмет Бойко Борисов обяви, че няма да допусне участието на негови фирми в тази дейност. Той обаче се завръща с дружеството си \"Грийнпартнърс\" като подизпълнител на \"Чистота - Искър\" без обществена поръчка.", "date": "2019.06.23", "title": "Общината върна Румен Гайтански-Вълка в чистенето на София през задния вход (видео)"}
{"url": "https://www.dnevnik.bg/politika/2019/06/23/3928853_gerb_izpolzva_celiia_obshtestven_resurs_za_da_pecheli/", "text": "ГЕРБ не зависи от партийната субсидия. Тя е партия-държава. Тя разполага с целия обществен ресурс, разпределя бюджетния излишък, който е над 2 млрд. лв., така че не е опряла до парите от партийната субсидия. Всички останали партии, с изключение на ДПС, зависят от тези пари. Следователно за ГЕРБ е логично да ореже тяхното финансиране. Такъв коментар направи в ефира на БНТ Иво Христов, избран за евродепутат от листата на БСП и бивш началник на кабинета на президента Румен Радев. \"Сбъдва се най-лошата ми прогноза от кампанията - че това може да се окажат последните избори. Наесен тези, които бяха апатични на европейските избори, ще се сетят, че искат да гласуват за кметове, тъй като са им близко и от тях зависят много неща. И ще констатират, че може би вече никой не ги пита, тъй като ГЕРБ ще купи тези избори и ще ги купи съвсем законно\", обяви Христов. Обяснението му е, че ГЕРБ разполага с излишъка от бюджета, който е голям и има какво да даде на всеки. Той не намери \"бюджетна логика\" в това, че част от новоемитирания държавен заем (повече за него четете  тук ) ще бъде използван за плащане на изтребителите, които България е в преговори да купи. \"Ще задлъжним държавата, за да съхраним бюджетния излишък, с който да купим изборите\", смята Христов. Според него намаляването на субсидиите ще бъде фатален удар за българската партийна и политическа система. \"Борисов е опитен популист - той играе върху омразата и отвращението на хората от политическите партии. Това е обяснимо - хората са видели какво ли не от партиите и няма как да ги обичат. Но без партиите няма демокрация, няма организирани общности или идейни семейства, няма дори демократичен сблъсък - колкото и да е опорочен той в България, без тази игра демокрацията умира; тя се превръща в бутафория\", анализира Иво Христов. Той постави под въпрос честността на евроизборите заради \"прекалено многото свидетелства за манипулации\". В същото време според него при състоянието на обществена апатия в България нищо не би произтекло от оспорване на изборите, защото хората преглъщат всичко. Според Иво Христов въпросът кога президентът Радев ще се еманципира от БСП е спасителен за ГЕРБ. \"Това е вид емоционален шантаж и той не може да направи нищо, за да разсее това манипулативно внушение. Целта на този шантаж е президентът да се поддаде и демонстративно да скъса всякакво родство. БСП има здрав опозиционен разум. Значи ли, че трябва президентът да се отметне от критиките си срещу корупцията само защото и БСП критикува корупцията? Разбира се, че не. Сборният пункт на здравия разум в момента е опозицията, а не властта, която се занимава единствено с това да управлява серия от скандали\", обяви той По думите на Христов местните избори ще бъдат рунд пореден в безкрайния демократичен мач, но този мач вече се свири от подкупни съдии.", "date": "2019.06.23", "title": "ГЕРБ използва целия обществен ресурс, за да печели избори, смята Иво Христов"}
{"url": "https://www.dnevnik.bg/sviat/2019/06/23/3928855_izborite_v_istanbul_prikljuchiha_gradut_e_zadrusten_ot/", "text": "Летищата, магистралите и гарите в Истанбул са задръстени от гласоподаватели в деня, когато най-големият турски град избира кмет за втори път от три месеца насам. Вотът, който изправя победителя от предния вот Екрем Имамоглу, подкрепян от опозицията, срещу бившия премиер Бинали Йълдъръм, кандидат на упраляващите приключи в 17 ч. българско време. Президентът Реджеп Тайип Ердоган, цитиран от \"Ройтерс\", обяви, че са положени огромни усилия \"да се доведат хората, за да гласуват\". За турски и международни медии случващото се днес бе много по-значимо от местни избори - според Би Би Си въпросът е дали резултатът им ще отбележи края на политическия възход на президента Реджеп Тайип Ердоган. Това е и първият случай от въвеждането на многопартийната система около средата на миналия век, в който толкова значими избори се повтарят по решение на властите. Самата система става факт след загуба на Републиканската народна партия, признала изборно поражение. Резултатът ако Имамоглу победи, ще означава, че в ръцете на опозицията е управлението и на трите най-големи града - Истанбул, Анкара (столицата) и Измир (традиционна крепост на кемалистите). След него Имамоглу се връща на поста, който заемаше в продължение на 18 дни, преди да го загуби. След вота на 31 март разликата бе 13 729 гласа в полза на Имамоглу и Партията на справедливостта и развитието поиска той да се повтори, но кандидатът междувременно зае поста. Изборната комисия се съобрази с молбата на ПСР. Колко важен е Истанбул Градът, в който Ердоган бе кмет от 1994 г. насам, стана терен за по-различна кампания за местните избори в сравнение с други населени места тази година. Изискваше го значението на града, с население над два пъти това на цяла България. Данни от 2017 г. на турския статистически институт сочат, че през 2017 г. с брутен вътрешен продукт 166.6 млрд. долара той има по-голяма икономика от Финландия, Египет, Португалия и Гърция. Президентът отново изтъкна в кампанията, че \"който и да спечели Истанбул, печели Турция\". Нарастващото неравенство в града подтикна кандидатите да се надпреварват кой ще предложи по-големи облекчения за жителите въпреки огромното национално значение, многократно изтъквано и в предишната кампания. РНП обеща 40% намаление в цените на водата и ежемесечна подкрепа за нуждаещи се семейства, например чрез доставка на безплатно мляко. ПСР, освен 46-процентно намаляване на сметките за вода и 10% на газа и помощ за сметките на семейства с ниски доходи.", "date": "2019.06.23", "title": "Изборите в Истанбул приключиха, градът е задръстен от желаещи да гласуват"}
{"url": "https://www.dnevnik.bg/sport/2019/06/23/3928899_fotogaleriia_dami_biagat_v_centura_na_sofiia/", "text": "В събота районът около Националния дворец на културата се превърна в запазено място за жени. Състезанието Bioderma Women’s Run събра 262 участници, като целта на организаторите от спортен клуб \"Бегач\" беше да се привлекат жените към бягането.", "date": "2019.06.23", "title": "Фотогалерия: Дами бягат в центъра на София"}
{"url": "https://www.dnevnik.bg/politika/2019/06/23/3929005_bsp_ne_ia_chaka_nishto_dobro_naesen_spored_georgi/", "text": "Не ни чака нищо добро наесен\", прогнозира депутатът от БСП и член на Националния съвет на партията Георги Търновалийски по Канал 3. Според него най-важните задачи пред партията до местните избори е да се довършат разговорите довели до разцепление около оставката на Корнелия Нинова и да се направят коалиционните разговори по места за местните избори. Според Търновалийски са възможни коалиции по места със всякакви партии, различни от управляващите, като ДПС, Воля и ВМРО – в името на развитието на страната и нацията. Според Търновалийски една от причините за слабия резултат на европейските избори е, че БСП е изплашила хората по време на кампанията \"Този термин \"вътрешно партийна опозиция\" е въведен от това управление. Имаме различни мнения, но по-важните задачи са да говорим за идеите, които някак загърбихме. Това управление на БСП прави грешки, които ако не бъдат оправени, партия отива на зле. Първата грешка е, че ръководството раздели партията. В крайна сметка, Корнелия Нинова е избрана на конгрес, тя има мандат и ако сама не реши да напусне поста си, никой не може да я премахне\", заяви Търновалийски.", "date": "2019.06.23", "title": "БСП не я чака нищо добро наесен според Георги Търновалийски"}
{"url": "https://www.dnevnik.bg/sviat/2019/06/23/3929008_stotici_hiliadi_chehi_protestirat_sreshtu_premiera_si/", "text": "Антиправителствен протест, организиран от студенти, събра стотици хиляди чехи в Прага, настояващи за оставка на премиера Андрей Бабиш. Според организаторите в слънчевия ден са излезли четвърт милион души, макар че тези данни засега нямат независимо потвърждение. Ако наистина са се събрали 250 000 души, това ще е най-голямата демонстрация от падането на комунизма през 1989 г. Множеството се събра в парка Летна като кулминация на продължаващо седмици наред недоволство от премиера, разследван за конфликт на интереси и злоупотреби с евросредства. Чехи пристигнаха от цялата страна, като носеха плакати с надписи \"Оставка!\", \"Писна ни!\" и много чешки и европейски знамена. Протестът е мирен и хората идват и с малките си деца, разказва \"Ротерс\". Организаторите от гражданското сдружение \"Милион моменти за демокрацията\" не поканиха политици да говорят от трибуната. \"Смятам, че на лидерите ни трябва категорично да се напомни, че не притежават страната ни, че не са над закона и че навън има достатъчно загрижени хора, чиито мозъци не са промити от пропагандата\", казва 50-годишният Филип Рубас от Бърно, който казва, че е бил е на първите протести през 1989 г. Бабиш продължава да отрича каквато и да е вина и е спокоен, че управляващата коалиция ще го подкрепи следващата седмица на вота на недоверие.", "date": "2019.06.23", "title": "Стотици хиляди чехи протестират срещу премиера си"}
{"url": "https://www.dnevnik.bg/sviat/2019/06/23/3929003_erdogan_za_vtori_put_gubi_istanbul_imamoglu_vodi_s_nad/", "text": "Кандидатът на най-голямата опозиционна партия Екрем Имамоглу води убедително на повторните кметски избори в Истанбул. Това сочат първите резултати, публикувани от Анадолската агенция. Забраната за публикуване отпадна току-що - час и петнайсет минути след обичайното време за огласяване на първи данни от  избори  в Турция. На пресконференция бившият премиер и негов опонент Бинали Йълдъръм обяви, че \"засега\" води именно противникът му и го поздрави - доказателство, че турската демокрация работи \"съвършено\", предадоха \"Ройтерс\" и Си Ен Ен Тюрк. Часове след предишния вот на 31 март Йълдъръм и управляващата Партия на справедливостта и развитието (ПСР) отказваха да признаят поражението. Именно това и последвалата жалба заради нередности доведоха до повторните избори днес. Това е \"ново начало\" за Истанбул, а \"традицията на демокрацията е защитена,\" каза Имамоглу и поздрави \"всички 16 млн. граждани\". В първия си коментар, над половин час след този на Йълдъръм, той изрази готовност да работи с президента (и бивш кмет на града) Реджеп Тайип Ердоган \"хармонично\" и поиска да му представи \"пътната си карта\", с която да управлява града с все по-сериозни инфраструктурни и социално-икономически проблеми, създаващ около 31% от брутния вътрешен продукт на Турция. \"Казахме, че всичко ще е наред, така и стана,\" написа междувременно в \"Туитър\" опозиционният лидер Кемал Кълъчдароглу. Информацията на Анадолската агенция за момента дава на Имамоглу 54.03% от вота, за Йълдъръм са 45.09% от бюлетините. Преброени според  сайта  на агенцията (към 23 ч. българско време) са над 99% от гласовете. Това означава, че Имамоглу отново ще заеме поста,  който заемаше 18 дни след изборите на 31 март , до решението а нов вот. Почти два часа след падането на забраната за резултати Ердоган не бе коментирал, но след това  поздрави Имамоглу в \"Туитър\" . По традиция след избори (които партията му обикновено печели) той държи реч - в последната на 31 март призна, че резултатите изискват промяна - но няма сигнали, че ще го направи и този път. Мащабът на победата Данните потвърждават прогнозите в анкетите от последните седмици. Те предвиждаха победа за Имамоглу с между 1 и 7 пункта, а от над десет проучвания само две дадоха преднина на бившия премиер и един от най-приближените хора на Ердоган. Дори една от анкетите на управляващата Партия на справедливостта и развитието в началото на месеца даде на бившия премиер резултат с 3 пункта под този на Имамоглу, кандидата, зад когото застана най-голямата опозиционна Републиканска народна партия (РНП). Предстои тези резултати да бъдат потвърдени от избирателната комисия. Урните в Истанбул са общо 31 хил., а оспорване на резултатите само в част от тях доведе до повторните избори днес. Поне 90 минути преди съобщението на Анадолската агенция в социални мрежи и проопозиционни агенции обаче се твърдеше за разлика между 10 и 13 пункта в полза на Имамоглу. При отворени над половината урни се твърдеше за изоставане на кандидата на Ердоган с над половин милион гласа. Според  в. \"Дейли сабах\"  - англоезично издание на проправителствения \"Сабах\" - Имамоглу води в 27 от 39 окръга на Истанбул. Той печели (макар и едва с 4 пункта) и в Бейоглу, където е израснал Ердоган, а и в консервативни крайбрежни райони на града като Юскюдар (където гласува днес президентът), Фатих и Еюпсултан. Разликата между двамата може да достигне 740 хил. гласа и да се превърне в най-сериозното поражение в историята на ПСР от основаването ѝ насам. За сравнение на първите за тази година кметски избори в Истанбул загубата на Йълдъръм бе с едва 13 хил. гласа. Анадолската агенция единствена има право да огласява данни, но решението ѝ да спре да предава информация, след като Имамоглу поведе да миналите избори, предизвика съмнения за работата ѝ. Освен това, тъй като е под контрола на Ердоган, всички предупреждават данните ѝ да се приемат с резерви и да се чакат тези на ЦИК. Представител на комисията съобщи дълго след данните на Анадолската агенция, че вотът се е състоял \"спокойно и мирно\", а резултатите ще бъдат споделени с обществеността, \"когато са налични\". Избирателната активност днес е 84.42%, малко над тази от 31 март - 83.88%. Сегашните ѝ стойности обаче са шест пункта под предишните местни избори, през 2014 г. Резултатът вдига залога за управляващите и президента Ердоган,  който направи възможното да мобилизира  избирателите на партията и да спечели подкрепа сред решаващите кюрдски избиратели (над 10% от електората). Според \"Ройтерс\" жители на Истанбул са били докарани с поне 3000 автобуса от различни части на страната. Един от събеседниците на агенцията разказва, че сватба в югоизточна Турция, на която бил гост, била изместена със седмица, за да могат присъстващите да гласуват безпрепятствено. Какво означава резултатът за Турция Откакто първите прогнози дадоха сигнал за победа на Имамоглу, турски и западни анализатори, журналисти и привърженици на опозицията, отбелязаха, че това би дало надежда на турската демокрация - изборите в страната обикновено се състоят с известни нарушения, но резултатите им се уважават от всички страни. Затова повторното им провеждане в Истанбул притесни част от тях. Остава въпросът дали днешният резултат ще има по-сериозни последици. Резултатите потвърждават тенденцията от предишните избори - в ръцете на опозицията са трите главни икономически центъра на Турция, най-големият град Истанбул, столицата Анкара и кемалистката \"крепост\" Измир. В по-долната част на списъка повечето също се изплъзват от контрола на Партията на справедлливостта и развитието или остават под този на РНП. Информация, разпространявана от някои турски сайтове, сочи възможността за предсрочни избори при загуба на Йълдъръм - втора за три месеца въпреки усилията на управляващите. Последните парламентарни бяха миналата година, заедно с президентските, белязали смяната на политическата система в Турция. Те осигуриха мнозинство на ПСР, макар и заедно с крайнодясната Партия за националистическото действие. Самият Ердоган каза в първите часове след вота на 31 март, че според него в Турция не трябва да има избори в следващите години - поне до 2023 г., когато би трябвало да e вотът за президент и парламент съгласно новата политическа система. Сред първите коментари на вота обаче са и предположения, че такъв вот би прекратил възхода на опозицията.", "date": "2019.06.23", "title": "Ердоган за втори път губи Истанбул, Имамоглу води с почти 9 пункта"}
{"url": "https://www.dnevnik.bg/photos/2019/06/23/3929028_fotogaleriia_nedovolstvoto_na_praga/", "text": "Антиправителствен протест, организиран от студенти, събра стотици хиляди чехи в Прага, настояващи за оставка на премиера Андрей Бабиш.", "date": "2019.06.23", "title": "Фотогалерия: Недоволството на Прага"}
{"url": "https://www.dnevnik.bg/sport/2019/06/23/3929033_levski_zagubi_ot_brazilci_v_purvata_si_kontrola_v/", "text": "\"Левски\" загуби първата си контрола среща от подготвителния лагер в Австрия, след като отстъпи с 0:1 пред бразилския \"Ред бул\" (Брагантино). Втородивизионният отбор се наложи след попадение на Бруно Тубарао през първата част. Двубоят беше неофициален дебют за новия треньор на сините Петър Хубчев, който пое тима след края на сезона в Първа лига. Хубчев заложи на почти всичко най-добро, с което разполага. Впечатление направи отсъствието на Станислав Костов и Мартин Райнов от титулярния състав. От първата минута започна новото попълнение Янис Каргас, както и младите Станислав Иванов и Мартин Петков. От началото на мача \"Ред бул\" държеше повече топката, докато \"Левски\" се прибра в своята половина и разчиташе на контраатаки. Единственият гол падна в 26-ата минута, когато Бруно Тубарао преодоля прекалено лесно Николай Михайлов. Халфът на бразилския тим залъга едновременно Иван Горанов и Паулиньо, след което от ъгъла на наказателното поле прехвърли в далечния ъгъл Михайлов – 0:1. След попадението \"Левски\" опита да отговори, но удар на Станислав Иванов беше спасен. След почивката Хубчев направи няколко промени, като в игра влезе и друг нов играч –  Франко Масурек . Сините нямаха много чисти положения, като в предни позиции липсваха свежи идеи, а се разчиташе само на центрирания. Веднъж късмет си опита Живков Миланов от пряк свободен удар. В самия край на мача резервата Ивайло Найденов можеше да се разпише, но ударът му с глава беше право в обсега на бразилския вратар. Веднъж и \"Ред бул\" можеше да се разпише, но нападател пропусна сам срещу Михайлов. Следващият мач на сините е на 25 юни срещу \"Зенит\" (Санкт Петербург). \"Бяхме нервни. Това, което целим като първа контрола се получи. Трудно е да се определи какво е физическото състояние на футболистите, някои са на различен етап, но се стремим всичко да канализираме. В някои сме много назад при някои хора. Има хора, които сутринта бягаха 12 км, а след това играха мач\", каза Хубчев. Според треньора на сините фазата на подготовка е прекалено ранна, за да се говори за чисто футболни неща от \"Левски\". Той уточни, че сините още чакат нови футболисти.", "date": "2019.06.23", "title": "\"Левски\" загуби от бразилци в първата си контрола в Австрия"}
{"url": "https://www.dnevnik.bg/photos/2019/06/23/3928836_fotogaleriia_svetovnite_snimki_na_denia_-_22-23_juni/", "text": "Участници в шествието \"Дами в червено\" отбелязват Деня на лятното слънцестоене с разходка по алея край река Енисей в Красноярск, Русия.", "date": "2019.06.23", "title": "Фотогалерия: Световните снимки на деня - 22-23 юни 2019 г."}
{"url": "https://www.dnevnik.bg/sport/2019/06/23/3929041_mariia_oriashkova_donese_purvo_zlato_na_bulgariia_ot/", "text": "Мария Оряшкова донесе първи златен медал на България от европейските игри в Минск. Състезателката, която участва в турнирите в самбо и джудо, спечели в коронния си спорт – самбо до 80 кг. Тя победи представителката на Русия Жанара Кусанова. Деветкратната европейска и четирикратна световна шампионка изоставаше с точка, но успя да реагира и да спечели. В третия състезателен ден медалите за България бяха общо осем. Освен златото на Оряшкова, тимът спечели четири сребърни и три бронзови медала. Ден по-рано  Цветелина Цветанова  донесе бронз в самбото. България вече има девет отличия от надпреварата. Ансамбълът по художествена гимнастика спечели три комплекта медали. Възпитаничките на Весела Димитрова и Михаела Маевска взеха сребро на пет топки и в многобоя, както и бронз на три обръча и два чифта бухалки. В индивидуалната надпревара при гиманстичките Катрин Тасева спечели два медала. Тя взе сребро на топка с оценка от 21.400 точки (12.900 за трудност и 8.500 за изпълнение). След това 21-годишната състезателка се представи добре и на лента с новото си съчетание. Тя получи оценка 20.450 и спечели бронзов медал. Във финала на бухалки Тасева остана четвърта. В турнира по спортна стрелба Антоанета Бонева остана трета на 10 метра въздушен пистолет. Тя събра актив от 218.1 точки. Другата българка в дисциплината Мария Гроздева, остана само на точка от финала и завърши 12-а. Сребърен медал донесе джудистът Ивайло Иванов. В категория до 81 килограма той отстъпи с вадзари 16 секунди преди края на редовното време на белгиеца Матиас Касе.", "date": "2019.06.23", "title": "Самбистката Мария Оряшкова донесе първо злато на България от европейските игри"}
