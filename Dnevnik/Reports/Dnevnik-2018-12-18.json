{"url": "https://www.dnevnik.bg/sviat/2018/12/18/3364315_italiia_bila_postignala_sdelka_s_evropeiskata_komisiia/", "text": "Италия е постигнала сделка с Европейската комисия за оспорвания си бюджет за 2019 г., предаде \"Ройтерс\", като се позова на говорителка на министерството на икономиката на Италия, предаде БТА. Източници от канцеларията на премиера Джузепе Конте обаче призоваха за предпазливост по въпроса, казвайки, че Рим е получил само устни уверения от Брюксел по спорния въпрос. По-рано днес Конте каза, че сделката няма да се официализира до срещата на европейските комисари в Брюксел утре. Говорител на ЕК потвърди, че италианският бюджет ще се обсъжда утре, но не коментира повече темата. Италианското министерство на икономиката пък не съобщи повече детайли относно постигнатата сделка. Европейската комисия не приема италианския бюджет за 2019 година с мотива, че той няма да намали огромния държавен дълг на страната до равнищата, изисквани от ЕС. Италия пък е на позиция, че основният финансов документ на държавата е необходим в този си вид, за да съживи икономиката.", "date": "2018.12.18", "title": "Италия била постигнала сделка с Европейската комисия за бюджета си"}
{"url": "https://www.dnevnik.bg/sport/2018/12/18/3364158_kuzmanov_i_andreev_poluchiha_uaild_kard_za_turnira_v/", "text": "Димитър Кузманов и Адриан Андреев ще участват в основната схема на тенис турнира в София. Двамата получиха \"уайлд кард\" за надпреварата от категория АТП 250, която ще се проведе в зала \"Арена Армеец\" от 3 до 11 февруари. Организаторите ще дадат общо три покани за основната схема. Третата ще се пази до последния в момент, в случай че някой от водещите състезатели прояви интерес. Ако не се появи такъв, най-вероятно и тя ще отиде при български тенисист. \"Мико и Адриан са двамата най-заслужили да вземат \"уайлд кард\". Имаме честта именно в България да се проведе един от най-силните турнири от сериите АТП 250, може би и най-силният от всички\", заяви капитанът на националния отбор за купа \"Дейвис\" Тодор Енев. \"Кузманов и Андреев получават шанс да премерят сили с някои от най-добрите в света и да натрупат безценен опит. Призовавам българите да дойдат и да подкрепят нашите момчета, защото съм убеден, че те ще им носят много радост занапред\", каза още Енев.", "date": "2018.12.18", "title": "Кузманов и Андреев получиха \"уайлд кард\" за турнира в София"}
{"url": "https://www.dnevnik.bg/sviat/2018/12/18/3364216_franciia_osudi_na_dva_meseca_zatvor_mladej_privetstval/", "text": "18-годишен младеж бе осъден на два месеца затвор в Страсбург за възхвала на тероризма, след като постна множество послания в интернет, в които се радва на атентата на коледния базар в този град, предаде агенция \"Франс прес\". В атентата на 11 декември бяха убити петима души, а 11 са ранени. Младежът е постнал в социалните мрежи 17 послания в осемте часа след атентата, в които например заявява, че Страсбург е преживял \"най-хубавия си ден\". Потребители в интернет са сигнализирали за това на полицията. Днес младежът бе осъден на два месеца затвор ефективно и три години загуба на граждански права. Адвокатката му го защити с аргумента, че той е сирак, който от тригодишна възраст е местен от едно сиропиталище в друго. Младежът признал, че не му било известно, че действията му са наказуеми./ БТА", "date": "2018.12.18", "title": "Франция осъди на два месеца затвор младеж, приветствал атентата в Страсбург"}
{"url": "https://www.dnevnik.bg/video/2018/12/18/3364234_video_injener_ot_nasa_izmisli_bomba_sreshtu_kradci_na/", "text": "Марк Робър, който е работил върху робота \"Марс кюриосити\" на НАСА, показа изобретено от него устройство срещу крадци на колети, които куриерските компании оставят на прага, докато собственикът им се прибере. За броени часове видеото, в което той разказва как е създал \"бомбата\", е гледано повече от 7 милиона пъти. В него американецът обяснява, че му писнало да гледа безпомощно записите на охранителни камери, регистрирали кражба. След 6 месеца проектиране и тестове резултатът е устройство, което записва на 360 градуса какво се случва, а при отваряне засипва всичко наоколо с половин килограм фин разноцветен брокат. Има и шегаджийски флакон с \"пръдня\", който за секунди изпълва колата или стаята на крадеца с неприятна миризма. Местонахождението на пакета, дегизиран като кутия с Homepod на компанията \"Епъл\", и трасето на крадеца се регистрират с четири GPS сигнала. Записите на камерите и микрофоните на четирите смартфона във вътрешността се задействат, когато чрез справка с GPS позицията се установи, че колетът е преместен от мястото му. Робър е добавил и елемент на шега с това, че на етикета за доставка е написано името Кевин Макалистър - героят на Маколи Кълкин от \"Сам вкъщи\". Компании като \"Амазон\" също се опитват да водят борба с крадци на доставките, припомня Би Би Си. Полицията в Ню Джърси поставя в райони, където често има оплаквания за кражби, фалшиви колети с GPS устройство за проследяване. Един от тях е бил откраднат 3 минути след оставянето.", "date": "2018.12.18", "title": "Видео: Инженер от НАСА измисли \"бомба\" срещу крадци на колети"}
{"url": "https://www.dnevnik.bg/sviat/2018/12/18/3364236_trump_pokani_vuchich_i_tachi_v_beliia_dom_za/", "text": "Президентите на Косово и Сърбия Алекдандър Вучич и Хашим Тачи могат да \"отпразнуват историческо споразумение\", ако пристигнат в Белия дом и го договорят. Това написа американският президент Доналд Тръмп в писмо, изпратено до Тачи и публикувано от косовския държавен глава. \"Готови сме да подпомогнем усилията ви да постигнат споразумение, което балансира интересите както на Косово, така и на Сърбия\",  пише Тръмп . \"Такова споразумение е възможно. Очаквам с нетърпение да приема вас и президента Александър Вучич в Белия дом, за да отпразнуваме това, което би било историческо споразумение.\" Американският президент приветства усилията за \"помирение със Сърбия\", тъй като \"неуспехът да се възползвате от тази уникална възможност би била трагична спънка, тъй като не е вероятно да има друг шанс за пълен мир скоро\". Съобщението на Тръмп съвпадна с дипломатическа обиколка на заместник държавния секретар Джон Съливан в Източна Европа, която включваше и Сърбия. Писмото е адресирано до Тачи, който по-рано тази година даде заявка, че  е готов да договори с Вучич  спорна сделка, включваща промяна на границата между Сърбия и Косово. По-голямата част от  политическия елит в Белград , а и правителството в Прищина не приемат това. САЩ обаче дадоха сигнали през лятото, че са готови да приемат подобна сделка, ако тя ще доведе до мир и стабилност на Балканите. Наблюдатели в Белград и Прищина отбелязват, че Тръмп дори не споменава спора за 100-процентните мита, наложени от Косово на Сърбия и Босна и Херцеговина.", "date": "2018.12.18", "title": "Тръмп покани Вучич и Тачи в Белия дом за \"историческа сделка\""}
{"url": "https://www.dnevnik.bg/sviat/2018/12/18/3364248_velikobritaniia_zapochva_speshna_podgotovka_za_brekzit/", "text": "Британското правителство започва подготовка за Брекзит без сделка. Тези дейности ще бъдат приоритет за Лондон, а обществеността и бизнесът трябва също да се подготвят, обявиха от \"Даунинг стрийт\" 10. Министрите се съгласиха, че е дошло време да се засили  подготовката за Брекзит без сделка , каза правителствен говорител. По думите му обаче излизането на Великобритания от ЕС през март догодина със споразумение продължава да бъде най-вероятният сценарий. \"Правителството се съгласи, че след като до нашето  излизане от ЕС  остават само малко повече от три месеца, вече сме достигнали момента, при който е необходимо да засилим своите приготовления. Това означава, че вече ще задействаме останалите елементи от нашите планове за случай без сделка\", заяви той. Министърът за Брекзит  Стивън Баркли каза, че правителството продължава да е ангажирано с осигуряване на сделка за излизането на Великобритания от ЕС, но трябва да е готово за възможността да няма споразумение. \"На правителственото заседание днес ние се съгласихме, че подготовката за \"без сделка\" ще бъде работен приоритет в правителството, но нашият цялостен приоритет остава осигуряването на сделка\", заяви той. Според него възможността за  внезапен Брекзит  би трябвало да бъде възприемана доста по-сериозно от фирмите. По думите му \"едно отговорно правителство се подготвя за възможността да напуснем без сделка\". Министърът на отбраната Гавин Уилямсън каза, че около 3500 войници ще бъдат в готовност да помогнат на правителството да се справи с евентуален хаос в случай на Брекзит без сделка. Той заяви, че макар армията да не е получила официално искане за оказване на помощ, \"това, което ще направим, е да имаме в готовност 3500 военнослужещи, включително редовни и запасни, за да подкрепят което и да е правителствено ведомство в случай на нужда при непредвидени обстоятелства\".", "date": "2018.12.18", "title": "Великобритания започва спешна подготовка за Брекзит без сделка"}
{"url": "https://www.dnevnik.bg/sport/2018/12/18/3364250_snimka_na_denia_mesi_poluchi_rekordna_peta_zlatna/", "text": "Звездата на \"Барселона\" Лионел Меси получи за рекорден пети път \"Златната обувка\". Отличието се връчва на футболиста, отбелязал най-много попадения в европейските лиги през сезона. ", "date": "2018.12.18", "title": "Снимка на деня: Меси получи рекордна пета \"Златна обувка\""}
{"url": "https://www.dnevnik.bg/sviat/2018/12/18/3364249_julti_jiletki_blokiraha_na_desetki_mesta_magistrali/", "text": "Протестиращите във Франция, станали известни като \"жълтите жилетки\", предизвикаха транспортен хаос на много места в страната, след като окупираха гишета за плащане на такси по магистралите и подпалиха някои от тях. Vinci Autoroutes - най-голямата фирма за събиране на тол-такси, съобщи, че по мрежата ѝ има блокади на близо 40 места. Няколко отклонения на магистрали - предимно в Южна Франция, са тежко повредени. Станцията Bandol на изток от Марсилия бе опожарена в нощта срещу вторник, а магистрала А50 е затворена, съобщават още от Vinci. \"Водачите да подхождат изключително внимателно към тол-кабинките и рампите за качване на магистралите, тъй като на тези места може да има много пешеходци\", допълва съобщението на фирмата. През последните седмици няколко души загинаха в пътни инциденти заради блокадите. Това се случи предимно на кръгови кръстовища, станали обичайното място за блокиране от протестиращите. Недоволството започна в средата на ноември заради предстоящо поскъпване на горивата, но прерасна в по-масова съпротива срещу реформите на президента Еманюел Макрон. Много бързо в демонстрациите се включиха радикални елементи и започнаха палежи на коли, сблъсъци с полицията и разграбване на магазини. На много места бяха покрити, повредени или опожарени радари по пътищата. Според сайта Radars-auto.com до средата на миналата седмица са били повредени поне 1600 радара, което е близо половината от тези устройства по пътищата. Над 250 от тях са тотално унищожени. Изданието, следящо в реално време работата на радарите по пътищата, допълва, че щетите за държавата ще достигнат десетки милиони евро. През 2017 г. от регистрирани от тях нарушения са били събрани глоби за средно 84 милиона евро всеки месец. От Vinci също казват, че щетите при тях ще са за десетки милиони евро от началото на протеста. В това не са включени загубите от това, че хиляди водачи са пропуснати от \"жълти жилетки\" да карат безплатно по магистралите. Техните номера обаче са записани от камерите и компанията ще им изпрати фактури да си покрият сметките за последните 4 седмици.", "date": "2018.12.18", "title": "\"Жълти жилетки\" блокираха на десетки места магистрали във Франция"}
{"url": "https://www.dnevnik.bg/sviat/2018/12/18/3364265_fondaciiata_na_trump_se_razpuska_zaradi_narusheniia_v/", "text": "Фондация \"Доналд Тръмп\" (Donald J. Trump Foundation) ще прекрати дейността си и ще се саморазпусне под съдебен надзор съгласно споразумение с главния прокурор на щата Ню Йорк. Причината е, че фондацията незаконно е била използвана в полза на кампанията на президента на САЩ през 2016 г. Освен това благотворителната организация е била употребена и за бизнес интересите на Тръмп. Това съобщи Барбара Андърууд, главен прокурор и министър на правосъдието на Ню Йорк. По думите ѝ, след като щатски съдия одобри споразумението, активите на фондацията ще бъдат раздадени на благотворителни организации, проверени от прокурора. Засега няма реакция от Белия дом или от адвокатите на \"Доналд Тръмп\", а президентът е наричал в профила си в \"Туитър\" разследването на Андърууд \"измишльотина на корумпираните нюйоркски демократи\". Решението идва по-малко от месец след като съдия Сейлиан Скарпула от Върховния съд на щата Ню Йорк в Манхатън отхвърли опита на Тръмп да прекрати разследването на Андърууд. Адвокатите на президента твърдяха, че конституцията защитава държавния глава от твърденията на прокурора, че има случаи на злоупотреба с доверие, нарушения под формата на въртене на пари вътре в структурите на фондацията и злоупотреби с активите ѝ. Искът на Андърууд от 14 юли е срещу децата на президента Иванка, Доналд-младши и Ерик. Той е резултат на продължило 21 месеца разследване, в което по думите ѝ е било установено \"шокиращо по мащабите си незаконно политическо координиране\" между фондацията и кампанията на Тръмп.", "date": "2018.12.18", "title": "Фондацията на Тръмп се разпуска заради нарушения в предизборната му кампания"}
{"url": "https://www.dnevnik.bg/photos/2018/12/18/3364270_snimka_na_denia_belobradiiat_boen_pilot_kacna_v_graf/", "text": "Белобрадият боен пилот донесе много радост и подаръци на децата в авиобаза Граф Игнатиево. Дядо Коледа придоби нови способности - пилотира сам изтребител МиГ-29. Това се казва в съобщение от авиобазата в Граф Игнатиево по повод днешние празник за повече от 100 деца и техните родители.", "date": "2018.12.18", "title": "Снимка на деня: \"Белобрадият боен пилот\" кацна в Граф Игнатиево"}
{"url": "https://www.dnevnik.bg/sport/2018/12/18/3364191_v_levski_se_nadiavat_pavel_kolev_da_prieme/", "text": "Левски\" няма друг вариант за изпълнителен директор, в случай че Павел Колев отхвърли предложението на клуба. Това каза настоящият директор на сините  Красимир Иванов , който съвместява задълженията с тези на финансов директор. Павел Колев, който е заместник изпълнителен директор на Българския футболен съюз (БФС),  беше поканен на стадион \"Георги Аспарухов\"  от собственика Спас Русев. В последните дни обаче се появи информация, че Колев може и да не започне работа в \"Левски\". \"Не мога да коментирам казуса с г-н Павел Колев, защото не съм направил аз предложението към него. Когато собственикът, господин Русев, ме покани преди две години, аз не съм се колебал. \"Левски\" е голямо предизвикателство за всеки, който иска да работи\", каза Красимир Иванов. \"Познавам го като професионалист и смятам, че на чисто човешка основа това предизвикателство представлява голям интерес. Надявам се този разговор да се изясни в най-скоро време накъде ще отиде. Аз не виждам причина, поради която той да откаже на \"Левски\". В края на ноември Спас Русев  изрази надежда, че Колев ще може да реформира клуба . \"Смея да твърдя, че представителният отбор на \"Левски\" има сериозен игрови облик благодарение на треньора Славиша Стоянович и неговия екип, затова се надявам, че Павел Колев, който ще има свобода на действие, ще успее да реформира и организира клуба до високи европейски стандарти\", добави Русев.", "date": "2018.12.18", "title": "В \"Левски\" се надяват Павел Колев да приеме предложението на клуба"}
{"url": "https://www.dnevnik.bg/sviat/2018/12/18/3364274_rusiia_iran_i_turciia_se_razbraha_za_komisiiata_za/", "text": "Министрите на външните работи на Русия, Иран и Турция обявиха днес в Женева, че новата сирийска конституционна комисия трябва да се събере в началото на следващата година и с това да започне жизнеспособен политически процес за мир, предаде \"Ройтерс\", цитирана от БТА. В съвместно изявление, прочетено от руския външен министър Сергей Лавров след срещата им със специалния пратеник на ООН за Сирия Стафан де Мистура, тримата посочват, че новият орган \"трябва да работи на основата на усещане за компромис и конструктивно участие\". Де Мистура не присъства на тяхната пресконференция и говори отделно пред репортерите. В съвместното изявление се казва, че Москва, Техеран и Анкара, които са страни гаранти на т. нар. \"Астанински процес\", дават положителна оценка на резултатите от консултациите за състава на конституционната комисия, предаде ТАСС. \"Министрите представиха позитивните резултати от своите консултации със страните (в конфликта в) Сирия по състава на конституционната комисия\", се посочва в текста. Министрите на външните работи на Русия, Иран и Турция са потвърдили решимостта си да съдействат конституционната комисия да започне работа. \"Министрите се съгласиха да предприемат усилия, насочени към организирането на първото заседание на конституционната комисия в началото на следващата година в Женева\", пише още в изявлението, прочетено от Лавров. В текста не се казва, че списъкът на участниците в комисията е съгласуван, отбелязва ТАСС. Конституционната комисия следва да бъде съставена от правителствени и опозиционни представители, както и от група фигури от гражданското общество, избрани от ООН, посочва ДПА. Разногласията по въпроса за тази трета група досега пречеха да бъде създадена комисията. Трите страни достигнаха важен етап от съставянето на конституционната комисия за Сирия, заяви след срещата турският министър на външните работи Мевлют Чавушоглу, цитиран от Анадолската агенция. \"Достигнахме важен етап по пътя към съставянето на конституционната комисия на Сирия\", посочи той. Чавушоглу обаче не обясни за какъв етап става дума точно, отбелязва ТАСС. За да бъде създадена конституционна комисия за Сирия, е нужна допълнителна работа, заяви днес пред репортери след срещата си с външните министри от \"тройката от Астана\" Де Мистура. \"Аз и генералният секретар (на ООН) смятаме, че ни предстои още една допълнителна миля по пътя към изработването на пакет за създаване на приобщаваща, предизвикваща доверие и балансирана конституционна комисия\", каза пратеникът на световната организация. \"Ще имам нови консултации с генералния секретар в Ню Йорк и на 20 декември ще докладвам пред Съвета за сигурност на ООН\", заяви Де Мистура. Специалният пратеник на ООН за Сирия каза още, че приемникът му на поста Гайр Педешен ще започне работа в Женева на 7 януари. Де Мистура добави, че не възнамерява да дава каквито и да било препоръки на своя наследник, нито да прави допълнителни изявления, за да не става така, че на Педешен \"да (му) се налага да чете между редовете\".", "date": "2018.12.18", "title": "Русия, Иран и Турция се разбраха за комисията за новата сирийска конституция"}
{"url": "https://www.dnevnik.bg/tehnologii/2018/12/18/3364276_na_cheshkite_ministri_beshe_zabraneno_da_polzvat/", "text": "Чешкият премиер Анджей Бабиш обяви днес, че е наредил на службите в правителството да спрат употребата на мобилни телефони на китайската компания \"Хуауей\" (Huawei), предаде \"Асошиейтед прес\", цитирана от БТА. Днешното съобщение бе направено, след като вчера националната агенция за киберинформация и безопасност предупреди, че хадуер и софтуер, произведени от концерна и други китайски телекомуникационни компании, представляват заплаха за сигурността. \"Хуауей отхвърлиха тези обвинения. Министерството на промишлеността и търговията незабавно заяви, че ще изпълни заповедта на Бабиш, а другите министерства, използващи продукти на компанията, изглежда ще последват примера му. \"Хуауей\" попадна на прицел на американските служби за сигурност поради връзките си с китайското правителство. САЩ притискат други страни да ограничат употребата на неговата технология, предупреждавайки, че могат сами да се отворят за шпионаж и кражба на информация.", "date": "2018.12.18", "title": "На чешките министри беше забранено да ползват смартфони на \"Хуауей\""}
{"url": "https://www.dnevnik.bg/sviat/2018/12/18/3364294_most_kato_korab_shte_zameni_padnaliiat_viadukt_v_genua/", "text": "Кметът на италианския град Генуа Марко Бучи оповести, че проектът за 200 милиона евро на родения в града архитект Ренцо Пиано, вдъхновен от военноморски кораб, е избран да замени  срутилия се през лятото мост \"Моранди\" , при което загинаха 43 души, предаде \"Асошиейтед прес\", цитирана от БТА. Новият мост ще бъде осъществен от три италиански компании - строителната фирма \"Салини-Импреджило\", държавния корабостроител \"Финкантиери\" и филиал на държавната железопътна компания \"Италфер\". Кметът на Генуа заяви, че строителството ще отнеме 12 месеца и трябва да приключи в края на 2019 година.", "date": "2018.12.18", "title": "Мост като кораб ще замени падналия виадукт в Генуа"}
{"url": "https://www.dnevnik.bg/sviat/2018/12/18/3364280_organizaciia_za_zashtita_na_migrantite_prizova_makron/", "text": "По повод днешния Международен ден на мигрантите председателят на френска организация за подпомагане на мигрантите призова президента Еманюел Макрон да започне да води \"политика, съобразена с основните права, за да не се срамува Франция от себе си\", предаде \"Франс прес\", цитирана от БТА. \"Тази година направихте така, че да бъде приет закон, който позволява мигранти да бъдат затваряни и отпращани, ограничавайки правата им с риск да изпаднат в още по-дълбоко отчаяние\", заявява президентът на организацията СИМАДЕ (Cimade) Кристоф Делтомб на видеозапис, публикуван на нейния уебсайт. Той твърди, че из цяла Франция мигранти спят на улицата или се самонастаняват в празни жилища, защото са изоставени от властите, Делтомб напомня за поетия от президента Макрон в началото на мандата му ангажимент \"никой да не спи навън\". Ръководителят на СИМАДЕ изказва съжаление също, че мигранти биват ежедневно връщани на италианската и на испанската граница, и че хора биват съдени в Ница, Гап и на други места, понеже са искали да окажат помощ на тези хора. \"Господин президент, направете така, че Франция да не се срамува от себе си\", апелира Делтомб. На 13 декември седем души - четирима французи, италианец, швейцарец и човек с белгийско и швейцарско гражданство - бяха осъдени в Гап на наказания, стигащи до четири месеца затвор, след като френското правосъдие заключи, че са улеснили влизането във Франция на бежанци по време на демонстрация на френско-италианската граница. Близо 250 организации, профсъюзи и партии във Франция свикаха митинги по повод Международния ден на мигрантите. Прояви бяха предвидени в над 40 френски града, включително на емблематичния парижки Площад на Републиката.", "date": "2018.12.18", "title": "Организация за защита на мигрантите призова Макрон да не засрамва Франция"}
{"url": "https://www.dnevnik.bg/politika/2018/12/18/3363538_remontut_na_su-25_za_100_mln_lv_e_mojel_da_bude/", "text": "Ремонтът на щурмовите самолети Су-25, за който Министерството на отбраната ще плати на беларуския \"558 Авиационен ремонтен завод\" в Барановичи поне 100 млн лв., е можел да бъде направен в България от държавния завод \"Авионамс\". Според министъра на отбраната Красимир Каракачанов \"Авионамс\" няма лиценз за това от производителя на Су-25 и получаването му би отнело поне 2 години. Но руският монополист за износа на оръжие \"Рособоронекспорт\", който държи лицензите за Су-25, е планирал да участва в процедурата заедно с \"Авионамс\" и поради това на българското дружество не му е необходим такъв. Това се разбира от части от кореспондеция на българското дружество с руската държавна корпорация АО \"Рособоронекспорт\", производителя на самолетите ООО \"Щурмовики Сухого\" и АО \"121 \"Авиационный ремонтный завод\". Потвърждение за това се съдържа и в писма за водените през 2018 г. преговори с руските структури, държащи правата за Су-25, до министъра на икономиката Емил Караниколов, на отбраната Красимир Каракачанов и вицепремиера Томислав Дончев. Кореспонденцията беше предоставена на \"Дневник\" от заместник-председателя на комисията по отбрана в парламента Николай Цонков (БСП). Процедурата В края на миналия месец правителството  реши да отпусне  \"до 99 млн. лв. с ДДС\" за ремонта на самолетите Су-25 в Беларус. Това е максималната сума, която може да бъде дадена от правителството преди да се наложи специално решение на парламента. В последния доклад на комисията в министерството на отбраната, водела преговорите, пише за крайната оферта на беларуската фирма: \"Цената за изпълнение на всички възможни дейности по предмета на поръчката (при възникнала нужда от това) за 14 бр. самолети Су-25 е в размер на 73 665 500 евро без ДДС.\" Това означава, че военното министерство ще може да направи пълен възстановителен ремонт максимум на 8 \"щурмовака\" Су-25. Ремонтът трябва да се направи за 4 години, като предвиденият процент на оскъпяване е 6% годишно. Процедурата по избор на изпълнител на ремонта на Су-25 официално започна на 17 август 2018 г., когато министерството на отбраната публикува покана до \"558 Авиационен ремонтен завод\" в Барановичи за участие и договаряне. Същата покана е отправена и към руската \"Объединённая авиастрои́тельная корпорация\" в която са обединени всички руски производители на самолети. Обяснението на МО тогава бе, че само тези компании могат да ремонтират българските Су, а изводът е резултат на проучване. В крайна сметка до участие е допуснат само беларуският завод и на 23 октомври е избран за изпълнител. След допълнителни преговори окончателното решение за избор на изпълнител, подписано от министър Красимир Каракачанов, е взето на 16 ноември. Самото рамково споразумение е подписано на 30 ноември. На същата дата е подписано и допълнително споразумение, според което общата стойност на всички договори по споразумението не може да е по-голяма от 42 186 693.11 евро (бел.ред - с въпросните милиони евро и 11 евроцента сумата достига точно 99 млн. лв). Какво казва кореспонденцията Още преди да бъде обявена процедурата за избор на изпълнител от \"Авионамс\" провеждат преговори с АО \"Рособоронекспорт\", с производителя на самолетите ООО \"Щурмовики Сухого\" и с АО \"121 \"Авиационный ремонтный завод\". С тези преговори е запознато и правителството. На 19 септември с писмо от \"Рособоронэкспорт\" потвърждават намерението си да участват съвместно с \"Авионамс\" в проект за извършване на капитално-възстановителен ремонт на български Су-25, ако такова решение бъде прието от ръководството на България. От \"Рособоронекспорт\" напомнят в това писмо, че всички лицензи са изключително притежание на \"Компания Сухой\" в качеството му на предприятие, разработчик на самолетите. В писмото се споменава и че е била подготвена разделителна ведомост. Това е списък с дейностите, които ще бъдат извършени в България и тези, които ще бъдат извършени в Русия, както и цените за всяка от тях. За да се стигне до това писмо, българският държавен завод е проучван от \"Рособоронэкспорт\" - включително на място в Пловдив - както и от представители на производителя на Су. Според Каракачанов \"Авионамс\" няма лиценз и няма да има скоро \"Те нямат лиценз в момента. Защо нямат лиценз? Защото преди предприятието в Пловдив е било в системата на \"Терем\" към военното министерство. Когато предприятието става частно, лицензът, който те са имали е бил към \"Терем\"\", коментира пред \"Дневник\" министърът на отбраната Красимир Каракачанов. През лятото на 2016 г. \"Авионамс\"  беше продаден на държавата  от синдиците на фалиралата Корпоративна търговска банка (КТБ). До сделката се стигна, след като за продажба бяха предложени 2 090 729 акции, собственост на \"Хедж инвестмънт България\" АД. В законовия срок след обявената процедура Държавната консолидационна компания (ДКК) заплати близо 29 млн. лв., за да придобие дружеството. ДКК е към министерството на икономиката. Според Каракачанов \"Авионамс\" са в положение да започват отначало процедурата по лицензиране. \"Ако възстановят възможностите си за ремонт на Су-25 и МиГ -29, това би дало възможност в бъдеще тези летателни средства да бъдат поддържани тук\", заяви Каракачанов. Според него \"това ще отнеме година-две, минимум, след което ще трябва да се направят определени инвестиции в предприятието. \"Ние сме им предложили 10 двигателя за Су-25 да ги ремонтират. Когато покажат, че могат да го правят, имаме какво да им дадем да вършат. По този начин по-бързо ще се извършат ремонтните работи за нашите самолети, хем и българско предприятие ще участва, което е хубаво\", добави Каракачанов. Процедурата за ремонт на Су-25 предвижда да се удължи експлоатационният им живот с 10 години. От думите на министъра излиза, че \"Авионамс\" би отговорило на изискванията му в средата на този срок. Източници на \"Дневник\" от МО казват, че технологичният им живот би могъл да се удължи след това с още 10 години. Според Каракачанов водените разговори с \" Рособоронекспорт\" не значели, че \"Авионамс\" са получили лиценза. \"В началото на септември аз им казах – представете ми документи, че вие можете да извършвате тази работа. Иначе няма кой да поеме гаранция\", обясни Каракачанов. Според него, ако \"Авионамс\" успеят да вземат лиценз, ще получат поръчки от държавата, тъй като е планирано ремонтите на руски военни самолети да продължат. Депутатът Николай Цонков смята, че сделката е направена под формата на рамков договор на стойност 99 млн., за да може министерството и правителството да заобиколят Народното събрание. Той подозира, че това няма да е окончателната цена. \"Сигурен съм, че следващата година ще се отпуснат допълнителни средства и ще набъбнат до 160-180 млн. лв.\", каза той пред \"Дневник\". \"Буди съмнение и заложената клауза за фирма посредник. За какво е фирмата посредник? Обикновено имаме посредник, когато трябва да се отклонят някакви средства\", добави Цонков.", "date": "2018.12.18", "title": "Ремонтът на Су-25 за 100 млн. лв. е можел да бъде направен в България, а не в Беларус"}
{"url": "https://www.dnevnik.bg/sport/2018/12/18/3363577_hvani_me_ako_mojesh_ubi_li_ludogorec_intrigata_v_purva/", "text": "Това  каза на 17 април Гриша Ганчев , а осем месеца по-късно неговият отбор ЦСКА зимува на шест точки зад лидера в Първа лига \"Лудогорец\". Вече за седми път в досегашните осем сезона, в които тимът от Разград е част от елита съставът води след есенния дял от шампионата. Третият \"Левски\" е с 10 точки по-малко от \"Лудогорец\" след изиграването на 20 мача. Гарантира ли обаче званието есенен шампион и титлата в крайното класиране? На фона на статистиката от предходните сезони да, защото един единствен път е имало разместване и това стори именно \"Лудогорец\". Тимът от Разград е последният, който е изоставал при преполовяването на първенството, но след това е триумфирал с титлата. Това се случи през сезон 2014-15, когато след есенния дял имаше пасив от три точки зад ЦСКА. Накрая обаче завърши с осем пред втория \"Берое\", а ЦСКА остана едва пети на 11 точки зад тима от Разград. В същия сезон \"Лудогорец\" игра в групите на Шампионската за пръв път и колебливото представяне през есента беше разбираемо. В първите два сезона на отбора в Първа лига (\"А\" група) битката за върха през есента беше много оспорвана. През 2011-12 \"Лудогорец\" навакса пасив от два гола срещу ЦСКА на \"Българска армия\", за да зимува с равни точки с червените, а в края на сезона победи и в директен мач за титлата. През сезон 2012-13 имаше само точка повече пред \"Левски\". В третия си сезон тимът от Разград беше с равни точки с \"Литекс\" на Нова година, но и с мач по-малко (отложен с последния в класирането \"Нефтохимик\"), след чието изиграване поведе с три. Най-голямата преднина, която \"Лудогорец\" е имал след есенния дял в първенството са седемте точки преди две години пред \"Левски\". След това тимът финишира с рекордните 16 точки преднина пред сините в крайното подреждане. Преди година авансът пред ЦСКА беше само точка на Нова година и седем в крайното класиране. Има ли интрига за първото място \" Беше важно да останем в битката за титлата . Не искахме да бъдем в ситуацията на \"Левски\", защото за тях всичко е приключило и им предстои много скучна втора половина от шампионата. За нас не е така, все още сме и за купата. Шест точки е много от \"Лудогорец\", но ние спечелихме и поне имаме надежда, ако резултатът беше различен, щеше да е невъзможно. Сега е трудно, но не невъзможно\", коментира треньорът на ЦСКА Нестор Ел Маестро след  победата над \"Ботев\" в последния кръг . Със серия от 17 мача без загуба и спечелени 47 точки от възможни 51 \"Лудогорец\" още веднъж изглежда като изявен фаворит за титлата. Шампионите загубиха само веднъж от началото на сезона, а колебливото представяне в европейските турнири не се отрази на формата на отбора в Първа лига. Дори напротив – \"Лудогорец\" подобри рекорда си по точки след 20 кръга, като има 51 с точка повече от предишното си най-добро постижение.", "date": "2018.12.18", "title": "Хвани ме, ако можеш: уби ли \"Лудогорец\" интригата за титлата в Първа лига"}
{"url": "https://www.dnevnik.bg/sviat/2018/12/18/3362822_v_knigite_na_godinata_spored_fainenshul_taims_izmami_i/", "text": "Книга, посветена на зашеметяваща измама на стартъп за кръвни изследвания, е книгата на годината според вестник \"Файненшъл таймс\". Класацията се прави всяка година от изданието и консултантската компания \"Макинзи\", които търсят завладяващ и развлекателен поглед върху съвременните проблеми на бизнеса и връчват и награди. Bad Blood на Джон Кериру взе първата награда от 30 хил. долара тази година. Книгата, проследяваща възхода и падението на стартиращата компания \"Теранос\", е и в топ 5 на Бил Гейтс. (Повече за неговия личен списък книги на годината четете  тук. ) Смятаната за революционна технология за тестване на кръв на \"Теранос\" превърна създателката му Елизабет Холмс в звезда преди Кериру да разкрие, че компанията не използва методите, заради които набира милиони финансиране, и не спазва изискванията на институциите за тестване и диагностика. След публикацията на книгата му Холмс и бившият главен изпълнителен директор на \"Теранос\" Рамеш Балуани отидоха на съд. В борда на компанията са били бившите държавни секретари на САЩ Хенри Кисинджър и Джордж Шулц, както и сегашният министър на отбраната Джим Матис. Останалите финалисти -   на Джеймс Крабтрий е портрет на новите магнати, бързият растеж и  дълбокото неравенство  в Индия. -   – история на американската икономика, чиито съавтори са бившият председател на Федералния резерв и коресподент на \"Икономист\". -   от Джеръми Хаймънс и Хенри Тимс е анализ на това как цифровата комуникация е променила разпространението на идеите, разрастването на движенията и преразпределянето на властта. - от Мариана Мацукато е критика на неустойчивата тенденция в модерния капитализъм дейности, които не създават истинска стойност и дори я унищожават, да бъдат награждавани. -   на Ани Лоури, която пише за икономика в \"Атлантик\" и анализира все по-популярната идея, че правителствата трябва да осигурят  безусловен базов доход  на всеки гражданин.", "date": "2018.12.18", "title": "В книгите на годината според \"Файненшъл таймс\": измами и безусловен доход"}
{"url": "https://www.dnevnik.bg/sviat/2018/12/18/3363420_turistite_malko_po_malko_pristigat_v_sauditska_arabiia/", "text": "Западни туристи, каквито са рядкост в Саудитска Арабия, посетиха страната тази седмица благодарение на нова визова система. Това стана в момент, когато една от най-недостъпните държави в света опитва да направи обществото си по-отворено и да диверсифицира своята икономика, така че да не зависи само от петрола. Хиляди фенове се стекоха в историческия квартал на Рияд Дирия, за да гледат състезанието с електрически автомобили \"Формула Е\" и концерти, включително на Давид Гета и \"Блек айд пийс\". Повечето бяха саудитци, които все още не са свикнали с такъв тип забавление в собствената си страна, където киното и публичните концерти бяха забранени до промените, въведени от престолонаследника Мохамед бин Салман през последните две години. Въпреки възмущението на международната общност от убийството на журналиста Джамал Хашокжи и водената от Саудитска Арабия война в Йемен, някои западняци се възползваха от възможността да посетят страна, която все още до голяма степен свежда чужденците до законно пребиваващи работници и хората на тяхна издръжка, бизнес посетители и мюсюлмани, дошли на поклонение. Американец на име Джейсън е дошъл тук да прекара седмица с германската си съпруга, за да карат бъгита през пустинята и да посетят историческите паметници в Ушайгер, на 200 км северозападно от столицата. \"Състезанието звучи интересно, но, честно казано, то беше просто начин да видим страната. Радваме се, че сме тук\", каза той. \"От толкова години искам да дойда. Винаги съм го искал... Толкова съм щастлив, че съм тук и че ни позволяват да сме тук\". Арън, 40-годишен софтуерен инженер, е пътувал два дни от Ню Йорк. Той и още няколко десетки авантюристи са си поставили за цел да посетят всяка страна в света и този уикенд отметнаха пустинното кралство. \"Саудитска Арабия винаги е била екзотично място... никога не съм си мислел, че ще мога да дойда\", каза той, докато циркови артисти забавляваха гостите между състезанията. Около 1000 чужденци от 80 страни получиха новата виза \"шарек\", която е свързана с конкретна развлекателна проява, казаха властите. Това е малка част от броя туристи, които те се надяват да привлекат за в бъдеще. \"Да се надяваме, че ще си извлечем поуки от това и ще видим какво трябва да правим в бъдеще, но мога да ви кажа отсега, че има много търсене\", каза принц Абдулазиз бин Турки ал Файсал, заместник-председател на генералната служба по спорта. Поставени цели в туризма Електрически състезателни коли профучават покрай руините в Дирия, столицата на първата саудитска държава, изградена от управляващата династия Ал Сауд преди три века. Мястото е част от историческото наследство на ЮНЕСКО и е в процес на реставрация, в която са инвестирани милиони долари. То прославя впечатляваща национална история, в която династията и съюзниците й от духовенството са поставени на преден план. Плановете за допускане на голям брой туристи от чужбина се обсъждат от години, но винаги са били блокирани от консервативните мнения и бюрокрацията. Сега престолонаследникът опитва да развие нови индустрии, за да отучи най-големия петролен износител в света от петродоларите. Туризмът е на челна позиция в дневния ред, въпреки недобре развитата инфраструктура. Реформите целят да повишат общите разходи, направени от местни и чуждестранни туристи, от 27.9 млрд. долара през 2015 г. до 46.6 млрд. през 2020 г. Тези усилия бяха засенчени неотдавна от убийството на Хашокжи, колумнист във в. \"Вашингтон пост\" и критик на престолонаследника. Американският Сенат обвини принц Мохамед и настоява Саудитска Арабия да подведе под отговорност всеки замесен. Саудитски представители отрекоха принц Мохамед да е поръчител на убийството, но постоянно менящите им се версии и връзките между престолонаследника и някои от заподозрените създадоха трудности пред Рияд да продължи напред. Джеймс, друг американски турист, каза, че посещението е разбило някои от предварителните му представи, но отхвърли идеята, че посещаването на страна е някакъв израз на подкрепа за правителството ѝ. \"Просто забравете политиката и може да се свържете с хора по целия свят\", каза той. \"Това се отнася и за Саудитска Арабия\". /БТА", "date": "2018.12.18", "title": "Туристите малко по малко пристигат в Саудитска Арабия"}
{"url": "https://www.dnevnik.bg/sviat/2018/12/18/3363649_sutrudnici_na_feisbuk_se_oplakvat_ot_neefektivna_borba/", "text": "Журналисти, работили като проверяващи факти за \"Фейсбук\", не са доволни от сътрудничеството си със социалната мрежа. Пред \"Гардиън\" някои от тях твърдят, че компанията е игнорирала тревогите им и не използва способностите им, за да може действително да се  бори с дезинформацията . Според интервюираните от медията професионалисти резултатите от сътрудничеството им с \"Фейсбук\" са минимални и компанията ги използва, за да изчисти имиджа си. \"На практика ни използваха за кризисен пиар\", коментира Брук Бинковски, бивш управляващ редактор на проверяващия факти сайт \" Сноупс \", който си партнира със социалната мрежа от две години. \"Нищо не взимат сериозно. Повече ги интересува да изглеждат добре.\" \"Фейсбук\" започна да си сътрудничи с медии след  президентските избори в САЩ  през 2016 г., като идеята бе журналистите да дават сигнали за фалшиви новини и да ограничават разпространението им, но засега изследванията показват, че те не са довели до особено голям резултат. Компанията си сътрудничи с повече от 40 партньори, сред които \"Асошиейтед прес\" и \"ПолитиФакт\". \"Защо да вярваме на \"Фейсбук\", който пробутва същите слухове, които собствените ѝ проверяващи на факти наричат \"фалшиви новини\"?\", казва човек, който работи по такъв проект в момента, припомняйки разкритията, че компанията е платила на пиар фирма да разпространява неверни слухове за милиардера Джордж Сорос. Бинковски сочи, че поне веднъж е изглеждало сякаш  \"Фейсбук\"  притиска репортери да приоритизират отразяването на информация, засягала рекламодатели, което според нея, преминава линията между журналистика и пропаганда. Компанията е отказала да коментира въпроса, но след публикацията на \"Гардиън\" писа в собствения си блог, че няма такива практики. В други случаи от \"Сноупс\" са проверявали сатирични статии за \"Фейсбук\", а сега работещи по такъв проект служители се оплакват, че процесът е бавен и неефективен.", "date": "2018.12.18", "title": "Сътрудници на \"Фейсбук\" се оплакват от неефективна борба с фалшивите новини"}
{"url": "https://www.dnevnik.bg/evropa/2018/12/18/3363418_kak_iztochna_evropa_se_samoubiva/", "text": "Германия спешно се нуждае от квалифицирана работна ръка в здравеопазването и в грижите за възрастните и болните хора. И не само там. Какво по-лесно от това да си набави липсите от чужбина? И без това само десните популисти и вечните носталгици са против миграцията. \"Квалифицирана миграция\" е новата вълшебна думичка. Германия демонстрира, че е отворена към света и напълно готова да се включи в световната битка за най-умните глави. Защо тогава да е лоша идеята на германското правителство със закон да се облекчи достъпът до трудовия пазар за желаещи да работят на него млади хора от Балканите? Например за медицински сестри от Косово? Нищо не пречи, разбира се. Особено след като знаем, че в Косово има много безработни медицински сестри, които на всичкото отгоре много биха се радвали да работят в Германия. Да не говорим за това, че много от тези хора отдавна вече имат близки и роднини в Германия, както сочат статистиките. Във всеки случай косовското правителство не ги спира. А германското – още по-малко. Излиза, че тази идея би била и една отлична сделка. Източна Европа се обезлюдява За Източна Европа нещата обаче не изглеждат така. Действително при нас на Изток има много безработни медицински сестри, както вече посочихме в Косово. Но не защото нямаме нужда от тях, а просто защото нямаме пари да ги назначим. Нито една друга държава в Европа не харчи по-малко пари за здравеопазване от Косово. Там болните нямат друг избор, освен да се грижат сами за себе си. Но не са само балканските страни - също и младите хора от много от новите страни-членки на ЕС масово бягат на Запад. След промените, поради тази причина Латвия загуби над една четвърт от населението си, а Румъния и Литва - една шеста. Даже в една Унгария шест процента от младите хора са заминали на Запад. Какво да кажем за България, където населението е намаляло с 22 процента в сравнение с 1990 година, и където според прогнозите до 2050 година ще спадне с още една четвърт. Основната причина за това е миграцията (до 2/3), а остатъкът се дължи на ниската раждаемост. Липса на перспектива и нисък жизнен стандарт Румъния днес може да се \"похвали\" с най-малко лекари на глава от населението в целия ЕС, а Косово - в цяла Европа. Проблемът обаче не е само в здравеопазването - там той просто е най-ярък. И други браншове се оплакват от недостига на работна ръка. Така например броят на строителните работници е намалял драстично в големите градове. В Източна Европа проектите в строителството се влачат с години, защото няма достатъчно работници. Ако заплащането се подобри, цените на жилища обаче ще станат недостъпни за преселниците от провинцията. Получава се дяволски кръг. Не само голата мизерия тласка хората да обръщат гръб на родината си - те бягат на запад и защото могат. Западът ги привлича с по-атрактивните си възможности за обучение. Разликата в заплащането също е водещ фактор, макар и да не е най-важният. Ако говорим обаче за нископлатените професии, тогава вероятността за връщане в родината е по-висока. За това има и други аргументи: децата да растат с майчиния си език, грижата за родителите, които остаряват и т.н. От друга страна са силни и аргументите срещу това: обикновено доходът пада наполовина или дори повече, често по-високата професионална квалификация и опит не се признават у дома, а бюрокрацията работи бавно. Изтокът държи по-лошите карти Има и още: често завръщащите се заварват работните места заети от нискообразовани техни колеги, които обаче имат по-добри връзки. На Запад обикновено заминават отворените към света и жадни за приключения млади хора. В родината остават по-мудните, по-нерешителните и тесногръдите. Особено хората, които идват от малки населени места, когато решат да се завърнат бързо усещат липсата на разнообразието, на което са свикнали, включително на предложения за прекарване на свободното време, по-добрата работа на институциите и съдилищата. В битката за най-умните глави Изтокът винаги е държал по-лошите карти. На фона на всичко това е повече от странно, че обезлюдяването не се е превърнала в гореща тема за източноевропейските страни. Предимно десните партии се опитват да говорят по темата - предупреждават, че нацията се топи, настояват жените най-добре да се върнели край печката в кухнята и слагат знак за равенство между емиграцията и държавната измяна. В това отношение модерните и реформаторски настроени хора предпочитат да са по-умерени в критиките си - включително защото и на тях не им е много чужда мисълта да потърсят щастието си някъде другаде. Ето защо на това трябва да се реагира. Когато цели региони се обезлюдяват, а природата си отвоюва обратно цели села, когато пенсионните системи рухват и вече няма кой да се грижи за застаряващото население, рано или късно това ще стане проблем на целия ЕС. Проблем и за Европа Структурната политика може и да е на първо място проблем на отделните страни-членки. Призивите за помощ обаче не помагат, когато държавите нямат средства да развиват истински регионите си. Чуждестранните инвестиции не могат да предложат решение на проблема с намаляването на населението: ако се повишат заплатите, работниците може би ще останат, но инвеститорите ще отидат другаде. Именно ниските данъци, с които те са били привлечени, са тези, които липсват на държавите, за да развиват своите региони. Тази Европа, която сега се радва на работната ръка от Изтока, рано или късно ще трябва да се погрижи и за оставащите в тези страни. Увеличаването на кохезионните фондове за следващия финансов период, а не обратното - тяхното намаляване, би било едно добро начало в този смисъл. Както и това, средствата от тях бъдат отпускани вече не на брой жители, а за точно определени райони.", "date": "2018.12.18", "title": "Как Източна Европа се самоубива"}
{"url": "https://www.dnevnik.bg/zelen/2018/12/18/3363555_katovice_dobri_no_nedostatuchni_rezultati_i_bez/", "text": "Да Достатъчно амбициозен ли е този напредък за да реши климатичните проблеми на планетата? Не Има ли значение за бъдещето на българските въглища резултатът от Катовице? Не България не се представи достойно по време на Конференцията на ООН за климатичните промени в Катовице, Полша. Правителството за пореден път се опитва да бъде \"приятел\" с всеки и у нас, и навън, и само сериозно четене на официалните позиции между редовете позволява да се отсеят истинските тенденции и приоритети на управляващите. Подкрепа за въглищата Подкрепата, която политиците ни уж изказаха към заетите във въглищната индустрия в България, е лицемерен опит да успокоят страстите на избирателите, който кара страната ни отново да олекне на международната сцена.  за българските въглища, защото тяхната съдба беше окончателно предрешена през последните три години и краят на въглищата вече е очертан. Няма български политик, който може да опази въглищата, когато международната политика е обърната против тях и на индустрията вече не се гледа като на сериозна и перспективна инвестиция за бизнеса. Дори силно централизираната като управление съседна Турция намали размаха на плановете си по отношение на въглищата повече от два пъти само за последните три години, и смело се залагаме, че предстои отпадането на още проекти там. А след въглищата - накъде? България на свой ред има нужда бързо и спешно да разработи план за излизане от въглищата и да постави добра основа за чистото си енергийно развитие. При това фокусът не трябва да е \"спасяване на въглищата\" на всяка цена, а осигуряването на възможности за развитие на хората, заети в сектора и създаване на други   на страната. Последната година постави темата за въглищата болезнено ясно, с нарастващата цена на енергията у нас. Наличието на все по-изгодни алтернативи поставя под въпрос факта, че продължаваме да плащаме сляпо тази цена. Единственото  . Бъдеще за регионите Преходът след въглищата започва да се случва и без правителството, а и въпреки усилията му да плува срещу течението. Югозападния въглищен регион, където са Перник и Бобов дол, удари челно края на епохата на индустрията, която е създала тези градове, а в доскоро спокойния регион на комплекса \"Марица-изток\" се усеща нарастващо безпокойство за бъдещето. Дългото бездействие на политиците и демонстрацията на арогантност и безнаказаност от енергийните олигарси води до създаване на чувство на несигурност у работещите в енергийния сектор. Колкото и да е голяма заетостта в сектора у нас, за да може страхът от мобилизация на всички работници да държи на нокти управляващите, трябва да признаем, че настъпи време, в което усилията да се поддържат въглищата вече е във вреда и на заетите в този сектор. Опитите да се поддържат посредствени и ниско продуктивни работни места в мини и ТЕЦ обричат на бавна агония заетите в сектора до степен, в която техните заплати и работни места ще им дават само привидна сигурност, докато крахът е непредсказуем и възможен във всеки един момент. Съгласието с неизбежните реформи пък означава  . Недоволни ще има много, но оставащите на работа имат шанс за още по-добро заплащане за тежкия труд, който полагат. Ако действията са адекватни и навременни, за съкратените може да се осигури добро бъдеще и да се тушира ударът от съкращенията. Поставянето на срокове за осъществяване на енергийния преход е важно, за да се осигури ясен хоризонт пред заетите в сектора и пред бизнеса. Страна със 7-милионно население, която гори над 30 млн. тона въглища годишно, за да осигури по-малко от половината от енергийния си микс на електрическа енергия, не може да бяга от климатичните си отговорности и да продължава подобно разхищение с оправданието, че емисиите ни са силно съкратени след краха на социалистическата индустрия. Време е управляващите да отправят поглед към по-мащабната картина и да признаят, че  . Справедлив енергиен преход в България е възможен, но неговият успех зависи от добрата предварителна подготовка и участие на национални, регионални и местни институции, бизнес, синдикати и общественост. \"", "date": "2018.12.18", "title": "Катовице: добри, но недостатъчни резултати и без значение за българските въглища"}
{"url": "https://www.dnevnik.bg/sport/2018/12/18/3363755_brazilec_stana_svetoven_shampion_v_surfa_za_vtori_put/", "text": "Бразилецът Габриел Медина спечели за втори път в кариерата си световната титла в сърфа, след като триумфира в последния кръг за годината в Хавай. Медина повтаря успеха си от 2014 г., след като във втората половина от сезона се представи много силно и спечели още в Таити и САЩ. Във финала бразилският сърфист победи австралиецът Джулиън Уилсън. \"Джулиън е един от най-трудните съперници в тура, а финалът беше много оспорван. Той спечели срещу мен във финалния кръг преди няколко години, така че сега исках да го победя\", каза развълнуваният Медина. Той е първият бразилец с повече от една световна титла в сърфа. Медина е само на 24 години. Съперникът му във финала Уилсън (30 г.) отстрани в полуфиналите живата легенда в сърфа и 11-кратен шампион Кели Слейтър. Финалният кръг за сезона в сърфа се проведе в Оаху, Хавай. Световният шампион се излъчва след 11 състезания, част от световния тур, които се провеждат между март и декември.", "date": "2018.12.18", "title": "Бразилец стана световен шампион в сърфа за втори път"}
{"url": "https://www.dnevnik.bg/bulgaria/2018/12/18/3363765_spored_ivancheva_procesut_sreshtu_neia_e_delo_na/", "text": "Процесът срещу мен и Биляна Петрова е дело или на определен човек, или на групировка, защото се борихме срещу имотните измами в \"Младост\". Доказателство за това е, че обвинението и съдът заработиха за часове, а ние сме подложени на натиск във всички форми.\" Това заяви Десислава Иванчева от ареста в ефира на \"Нова телевизия\". В сряда  съдът ще гледа искането им  за по-лека мярка. \"Само ние сме граждански кметове, поведохме борба срещу имотните измами. Регистрирахме случай за 15 млн. лв., откраднати от общината. Срещу нас има сценарий, атаката е с всякакви форми, включително и адвокатът ни е заплашван\", допълни зам.-кметът Десислава Петрова. Иванчева акцентира, че  твърдения на инвеститора  Александър Ваклин за 1 млн. лв. са непотвърдени, документи в апартаменти не са намирани освен един, който е неофициален. \"Дланите ми не са светели, а след като бях разкарвана като крава в деня на ареста, в един момент ме вкараха в Спортната палата, откъдето нямах видимост към колата си\", каза още тя. По думите й никой инвеститор не е потвърдил, че му е искан личен подкуп – през нея пари не са минали, а всичко е било като дарение към общината, обикновено по 20 евро на квадратен метър, с които кварталът се е облагородявал. По думите й двете с Петрова не са се интересували кои са фирмите, а само от обществения интерес. \"Психичното ни състояние е на границата,  унижавани сме, включително и наблюдавани  от надзиратели мъже, докато ходим до тоалетна. Условията са като в концлагер. Искаме да бъдем пуснати под домашен арест, за станем активни в своята защита, за да сме равни в прокуратурата\", завърши Иванчева. Двете предположиха, че делото може да \"завърши с есемес\".", "date": "2018.12.18", "title": "Според Иванчева процесът срещу нея е дело на групировки"}
{"url": "https://www.dnevnik.bg/biznes/2018/12/18/3363762_s_vtori_lift_jirardeli_shte_pravi_ot_bansko/", "text": "Световният шампион по ски Марк Жирардели придобил собствеността в концесионера на ски-зоната в Банско \"Юлен\" през 2016 г., а процедурата за покупката е започнала още през 2012 г. Това съобщи Жирардели в интервю за Нова телевизия. Вчера стана известно, че Жирардели се е заявил като собственик на среща с трима български министри - на икономиката, екологията и туризма. Запитан защо едва сега се заявява като собственик, отговори: \"Никой не ме е питал\". Тогава в съобщение до медиите беше посочено, че фирмата \"Такс сървисиз лимитед\" е собственост на скиора и е мажоритарен собственик в \"Юлен\"АД. Проверка в Търговския регистър обаче показва, че мажоритарен собственик в \"Юлен\" с 87.8% е офшорката T.A.K. Services Limited, регистрирана в Британските вирджински острови. Информацията в регистъра е от юни тази година, посочва \"Капитал\". Наскоро от прокуратурата обявиха, че акционери в \"Юлен\" са \"Пирин турист\" ООД, община Банско, \"Такс сървисиз лимитед\" и \"Апенвалд туристик - България\". Днес на въпрос кои са другите акционери в \"Юлен\" Жирардели каза: \"Не мога да говоря за това, но като акционер съм единствен\". Бившият световен шампион заяви, че планира да превърне Банско в най-добрия ски курорт в цяла Източна Европа и да го направи известен в цял свят. Като се позова на конфиденциални клаузи в договора, Жирардели отказа да назове продавача. Уточни обаче, че това е фонд с инвестиции на три континента. Каза, че вероятна причина въпросният фонд да се оттегли от собствеността си в Банско е \"много негативен шум\" и \"отрицателни гласове\". В отговор на въпрос Жирардели отрече да е теглил заем от българска банка за покупката. Поясни, че преди години имал зала за ски на закрито в Германия, която била много добре посещавана, и след като я продал, търсел възможности за нови инвестиции в зимни спортове. Запитан какви са отношенията му с председателя на Българската федерация по ски и акционер в Първа инвестиционна банка Цеко Минев,  посочен от премиера Борисов  като реален собственик на \"Юлен\", Жирардели отговори, че ги свързват общите хобита, а именно - удоволствието от ските, любовта към природата и планината. Помолен да коментира  заключенията на прокуратурата  за това, че дружеството експлоатира много по-голяма площ, отколкото е предвидена в концесионния договор, Жирардели отрече това да е така, но се съгласи, че договорът е \"старичък\" (от 2001 г.) и трябва да се направи ново прецизно измерване от независима страна. Жирардели каза, че за да бъде курортът успешен, непременно трябва да се построи втора кабинкова линия и че това било предвидено в първоначалния проект. \"Място за втори лифт има, от самото начало вторият гондолов лифт беше проектиран като част от проекта. Много работя в цяла Европа и винаги се срамувам като трябва да кажа - не можем да си обслужим хората, защото висят по 2 ч. на опашка. Хората в Австрия и Германия казват: нали в България става по-лесно? Срам ме е да кажа, че от 10 г. се опитваме да направим втори лифт и не можем\", каза той. Добави, че има цял списък с лифтове в национални паркове в Австрия.", "date": "2018.12.18", "title": "С втори лифт Жирардели ще прави от Банско най-добрия ски курорт в Източна Европа"}
{"url": "https://www.dnevnik.bg/evropa/2018/12/18/3363768_liderut_na_leiburistite_vnese_predlojenie_za/", "text": "Лидерът на британската Лейбъристка партия Джеръми Корбин внесе в парламента предложение за символичен вот на недоверие срещу британския премиер Тереза Мей заради това, че тя не е пожелала да има незабавен парламентарен вот по споразумението за Брекзит, предадоха световните агенции. В предложението се казва, че Камарата на общините (долната парламентарна камара) няма доверие в Мей заради това, че тя не е позволила на депутатите да гласуват незабавно споразумението за Брекзит и рамката на бъдещите отношения между Обединеното кралство и ЕС. Мей разгневи депутати от всички партии, като  отложи вота в последната минута . Той беше планиран за 11 декември. Гласуването по предложението на Корбин за вот на недоверие към Мей ще бъде юридически необвързващо, но ще постави под още по-голям натиск премиера, след като тя оцеля при вот на недоверие  в своята Консервативна партия  миналата седмица и в момент, в който тя се бори да спаси своето споразумение за Брекзит, отбелязва ДПА. За разлика от предложенията за вот на недоверие на правителството вот срещу отделна личност от правителството, в случая премиера Мей, няма силата да свали цялото правителство и да се стигне до предсрочни избори, уточнява \"Асошиейтед прес\". Кога ще е гласуването Мей заяви пред британските депутати вчера, че гласуването на споразумението за Брекзит ще се проведе в парламента в седмицата, започваща от 14 януари догодина. Министър-председателят каза, че намерението на правителството е дебатите, предшестващи гласуването, да се състоят в седмицата, започваща от 7 януари, а самото гласуване да е през следващата седмица, тази, започваща от 14 януари. Сделката между Лондон и Брюксел беше съгласувана на 25 ноември. Сега Мей се опитва да убеди останалите лидери в ЕС за внасяне на някои дребни поправки в договора, за да спечели подкрепата и на скептичните британски парламентаристи, но  ЕС вече няколко пъти заяви , че предоговаряне не е възможно. Вчера Мей представи пред депутатите резултатите от срещата на върха на ЕС миналата седмица, на която темата за Брекзит беше една от водещите. Тя увери депутатите, че е изложила пред европейските лидери категорично и точно безпокойствата на парламента за  предпазния механизъм за ирландската граница , предвиден в споразумението. Мей каза, че на срещата на върха европейските лидери ясно са заявили, че не искат да използват предпазния механизъм. Тя увери депутатите, че няма заговор, който да \"ни задължи да бъдем в предпазния механизъм\". Мей каза също, че проучва нови възможности да се дадат повече правомощия на Камарата на общините за предпазния механизъм. Тя отбеляза също така, че е възможно да се дадат повече пояснения за споразумението и механизма в него. \"Знам, че това не е перфектната сделка за никого. Това е компромис. Но ако ние допуснем перфектното да бъде противник на доброто, тогава ние рискуваме да напуснем ЕС без споразумение\", каза Мей. Пред парламентаристите освен това Мей отново се обяви срещу организирането на нов референдум за Брекзит. Тя каза, че нов референдум \"би казал на милиони, които вярваха в демокрацията, че нашата демокрация не им дава онова, което те искат\". Премиерът предупреди, че втори вот би разделил още повече нацията в момент, в който се полагат усилия за нейното обединение. Днес британското правителство ще обсъди на седмичното си заседание плановете за евентуален Брекзит без сделка. Лейбъристите: Мей бави позорно вота за Брекзит Корбин остро разкритикува Мей в парламента за отлагането на гласуването по нейното споразумение за развода с ЕС чак за средата на януари, предаде \"Ройтерс\". \"Камарата на общините трябва да гласува, за да може да преминем към обсъждане на реалистични алтернативи\", каза Корбин. \"Няма друга логична причина за такова отлагане, освен че, довеждайки хаоса на това управление до нови висоти, премиерът вече няма подкрепа дори от своето правителство\", допълни той. /БТА", "date": "2018.12.18", "title": "Лидерът на лейбъристите внесе предложение за символичен вот на недоверие срещу Мей"}
{"url": "https://www.dnevnik.bg/kultura/2018/12/18/3363484_tvorbi_i_razmishleniia_ot_atanas_pacev_v_posledna_za/", "text": "Творби и размишления\" от Атанас Пацев се открива днес от 18 ч. и ще бъде последната за тази година изложба в Софийската градска художествена галерия, съобщиха от там. \"Неприемливият експресивен пластичен език, експериментите с перспективата, броденето из табуираните полета на еротичното, бунтарският текст \"За безтегловността\", публикуван в брошура към изложбата му от 1968 г., са част от забравената днес съпротива на Пацев срещу неписаните правила за правилно поведение в едно общество със строга йерархична структура\", се казва в представянето на експозицията. Цялостно изложбата представя Пацев като личност, разтърсвана от \"упойващи мечти\" и драматични съмнения, чувствени радости и свръхболезнени преживявания. В изображенията си той влага голяма част от напрежението между вярата в комунистическата идеология и изконно присъщото му бунтарство. Прави го и в текстове, като от 1980 г. почти до смъртта му той изписва 94 тетрадки с непубликувани досега, трудни за разчитане дневници. Изложбата, която продължава до 25 януари, ще представи каталог и две съпътстващи лекции. Едната е на 15 януари от 18 ч. с Калин Николов по повод книгата му \"Атанас Пацев – преодоляване на невъзможното\", а втората - на 22 януари от 18 ч. с Красимир Илиев за творбите и дневниците на Атанас Пацев.", "date": "2018.12.18", "title": "Творби и размишления от Атанас Пацев в последна за годината изложба"}
{"url": "https://www.dnevnik.bg/evropa/2018/12/18/3363771_v_ungariia_ne_stihvat_protestite_sreshtu_robskiia_zakon/", "text": "Няколко хиляди унгарци излязоха снощи за  пети пореден ден  на протест срещу премиера Виктор Орбан пред сградата на държавната телевизия в Будапеща въпреки минусовите температури, предаде \"Асошиейтед прес\". Депутати от всички опозиционни партии излязоха на временна трибуна, за да обявят, че протестите ще продължат, докато не им бъде позволено да прочетат исканията си по държавната телевизия. Протестите  започнаха срещу закон , който на практика позволява възстановяването на шестдневната работна седмица, ако служителят се съгласи. Изплащането на надбавките за извънреден труд обаче може да се забавя до три години. Според правителството законът ще намали недостига на работна ръка в процъфтяващи сектори и ще даде на работниците възможност да печелят повече. Исканията на протестиращите обаче се разшириха, като вече включват премахване на корупцията,  създаване на независима съдебна власт  и гарантиране на неутралитета на държавните медии, отбелязва АП, цитирана от БТА. По-рано вчера група от 10 унгарски депутати влезе в сградата на Унгарската държавна медийна компания в Будапеща. Някои от тях бяха изведени от охраната. Според депутатите полицията е последвала заповедите на частните охранители, извеждайки ги от медията, вместо да защити правото им да влизат в обществени сгради. Двама независими депутати са искали да прочетат петиция в подкрепа на протестиращите с призив за отмяна на закона, независими държавни медии и съдилища, но са били изведени от охраната.", "date": "2018.12.18", "title": "В Унгария не стихват протестите срещу \"робския закон\""}
{"url": "https://www.dnevnik.bg/sport/2018/12/18/3363764_espanyol_podpisa_s_turisticheska_agenciia_za_da/", "text": "Испанският футболен клуб \"Еспаньол\" подписа с туристическа агенция, която ще помага за увеличаването на посещаемостта на домакинските си мачове. Каталунският тим и Turisme de Barcelona вече обявиха партньорството си. В момента \"Еспаньол\" събира средно по 18 574 души на домакинските си двубои, независимо, че стадионът \"Корнея ел Прат\" е с капацитет 40 500 места. Тимът обаче остава в сянката на  градския си съперник \"Барселона\" . Китайският консорциум Rastar Group, който е собственик на \"Еспаньол\", обаче търси различни начини, за да привлече повече зрители. Целта е чрез Turisme de Barcelona градът и отборът да се промотират като туристически атракции. \"Еспаньол\" вече ще продава билети за домакинските си мачове и от четири ключови туристически дестинации в града – \"Пласа Каталуня\", пешеходната улица \"Ла Рамбла\", статуята на Христофор Колумб, както и катедралата \"Саграда фамилия\".", "date": "2018.12.18", "title": "\"Еспаньол\" подписа с туристическа агенция, за да увеличи посещаемостта на мачовете си"}
{"url": "https://www.dnevnik.bg/evropa/2018/12/18/3363775_polskiiat_prezident_podpisa_zakon_otstupvasht_ot/", "text": "Полският президент Анджей Дуда подписа снощи закон, с който се връщат на работа съдии от Върховния съд, които бяха принудени да се пенсионират по-рано, предаде \"Асошиейтед прес\". ЕС осъди отстраняването им като нарушаващо демократичните стандарти. По-рано вчера  Европейският съд постанови , че Полша трябва незабавно да преустанови действието на закон, който принуждава някои съдии от полския Върховен съд да се пенсионират, като намалява пенсионната възраст. Според решението пенсионираните полски върховни съдии трябва бъдат върнати на работа. Президентът Анджей Дуда подписа снощи промените, с които се отменят разпоредбите за по-ранно пенсиониране. Бързата реакция на президента последва на фона на опитите на консервативната партия \"Право и справедливост\" за намаляване на напрежението с ЕС, отбелязва АП. /БТА", "date": "2018.12.18", "title": "Полският президент подписа закон, отстъпващ от оспорената от ЕС реформа на Върховния съд"}
{"url": "https://www.dnevnik.bg/citat_na_deniia/2018/12/18/3363778_citat_na_denia_s_ceko_minev_ni_svurzva_ljubovta_kum/", "text": "Ски легендата Марк Жирардели, който вчера се заяви като собственик на компанията - концесионер на ски зоната в Банско \"Юлен\", в отговор на въпрос има ли председателят на Българската федерация по ски и акционер в Първа инвестиционна банка Цеко Минев влияние в дружеството и какви са отношенията им. Жирардели даде интервю за Нова телевизия. Подробности четете  тук.  ", "date": "2018.12.18", "title": "Цитат на деня: С Цеко Минев ни свързва любовта към природата и планината"}
{"url": "https://www.dnevnik.bg/evropa/2018/12/18/3363779_konstitucionniiat_sud_v_avstriia_sud_se_obiavi_sreshtu/", "text": "Австрийският конституционен съд обяви вчера, че смята за незаконна програма за лишаване от австрийско гражданство, инициирана от крайната седмица, която е на власт в Австрия от една година в коалиция с десницата, предаде \"Франс прес\".  Програмата беше насочена срещу  хиляди натурализирани австрийци от турски произход. Решението на Конституционния съд се възприема като удар за управляващите. Вицеканцлерът и лидер на крайнодясната Австрийска партия на свободата Хайнц-Кристиан Щрахе нареди при идването си на власт преди година преглед на гражданското състояние на около 100 хил. души, фигуриращи в списък, представен като списък на турски избиратели в Австрия. Щрахе подозираше, че има големи нередности в гражданското състояние на хората в списъка. Ако няма изключителни случай, австрийското право не толерира двойната националност и всеки чужд гражданин трябва да се откаже окончателно от родната си националност, за да придобие и запази австрийското си гражданство. Проверката, разпоредена от Щрахе, заради която, която бяха наети десетки чиновници и която все още е в ход, разкри към този момент само няколко десетки случаи на измама. Но тази процедура постави много австрийци от турски произход в ситуация, в която трябваше да доказват, че не са поискали връщане на турската националност след получаване на австрийските си паспорти. В крайна сметка Конституционният съд прецени, че тази проверка противоречи на правото, гарантирано от конституцията на всички граждани да бъдат равни пред закона. Съдът подчерта освен това, че в никакъв случай задачата да доказват, че нямат двойно гражданство и не са нарушили закона, не се пада на набедените хора. Накрая съдът оспори валидността на списъка, предоставен от Австрийската партия на свободата, преценявайки, че той няма никаква юридическа стойност. \"Тази съмнителна база данни, която не е удостоверена и чийто произход, както и датата на създаване не са установени, не представлява доказателствен елемент\", посочват конституционните съдии. Австрийската партия на свободата така и не обясни как списъкът е попаднал у нея. Документът не беше сертифициран от турските власти. Беше установено вече, че в списъка има грешки, а някои от лицата в списъка успяха да докажат, не без трудности, че никога не са си връщали турското гражданство. В Австрия, страна с 8.7 милиона жители, има около 270 хил. жители от турски произход, от които над 150 хил. получиха австрийска националност, отказвайки се от турската си националност. /БТА", "date": "2018.12.18", "title": "Конституционният съд в Австрия се обяви срещу програма за лишаване от гражданство"}
{"url": "https://www.dnevnik.bg/na_put/2018/12/18/3363023_kakvo_lipsva_na_kruiznite_korabi_uveselitelno_vlakche/", "text": "Опитите да се задоволят всевъзможни приумици на пътуващите с круизни кораби надхвърлят и най-богатата потребителска фантазия. Круизната компания Carnival  реши да удовлетвори в още по-голяма степен клиентите си, като организира първия в света увеселителен парк на круизен кораб, съобщава  USA TODAY Звучи като първоаприлска шега, коментира изданието, но цитира ръководството на компанията, което обещава в близко бъдеще да пусне на вода кораб с капацитет 5200 пътници и увеселително влакче на борда. Това ще е първият кораб от новата серия круизни гиганти, който се очаква да слезе на вода през 2020 г. Дължината на влакчето ще е около 250 метра и ще включва резки завои, стръмни издигания и екстремни спускания със скорост от около 60 км/ч. Круизните компании се надпреварват какви атракции да измислят за гостите си. Два от корабите на Norwegian Cruise Line's, например, имат картинг писта на горната си палуба, а  Royal Caribbean на един от съдовете си предлага полет към небето в капсула от стъкло. Увеселителното влакче насред морето няма да може да развива скоростите - над 100 км/ ч, каквито постигат по-дългите съоръжения на сушата. Все пак с височината си от 60 м то, според създателите си, ще предоставя достатъчно силни преживявания на пътуващите по море. Друга идея е пътникът да може да контролира донякъде скоростта, така че да забавя движението във върховите точки, където гледката е най-завладяваща. Построяването на кораба е поверено на финландска корабостроителница, а безопасността е най-важната тема, уверява компанията - оператор. ", "date": "2018.12.18", "title": "Какво липсва на круизните кораби? Увеселително влакче, разбира се"}
{"url": "https://www.dnevnik.bg/evropa/2018/12/18/3363782_germaniia_e_suglasna_da_plati_obezshteteniia_na/", "text": "Германското правителство се съгласи да плати еднократни обезщетения на оцелели хора, предимно евреи, евакуирани от нацистка Германия като деца, много от които никога повече не са видели своите родители. Това заяви организацията, преговаряща с германското правителство за компенсациите, предаде \"Асошиейтед прес\". Конференцията за еврейските материални претенции към Германия съобщи, че правителството се е съгласило да изплати суми в размер на 2500 евро (2800 долара) на хората, които все още са живи, от 10-те хиляди души, избягали с т.нар. детски транспорт. Тази година се отбелязва 80-ата годишнина от началото на транспортирането на децата от нацистка Германия и други места в Европа до Великобритания. Предполага се, че около 1000 от оцелелите са все още живи, като близо половината живеят във Великобритания, а плащането на обезщетенията се разглежда като \"символично признание за техните страдания\", каза представител на установената в Ню Йорк Конференция за еврейските материални претенции към Германия. По думите му \"в почти всички случаи родителите, които останали, били убити в концентрационни лагери при холокоста\". След нацисткия погром срещу евреите през ноември 1938 г., известен като Кристалната нощ, британското правителство се съгласило да допусне неуточнен брой еврейски деца като бежанци от нацистка Германия или анексирани от нея територии. Еврейски групи в нацистка Германия организирали транспортирането и първите деца пристигнали в Харуич на 2 декември 1938 г. Последният транспорт от Германия тръгнал на 1 септември 1939 г., когато избухнала Втората световна война, а последният транспорт от континентална Европа тръгнал от Холандия на 14 май 1940 г., когато холандските сили се предали на нацистите. Около 10 хил. деца от Германия, Австрия, Чехословакия и Полша били отведени във Великобритания, от които близо 7500 били еврейчета. Около половината били настанени в приемни семейства, а другите отседнали в общежития, училища или ферми. Някои останали във Великобритания, а други се преселили в САЩ, Израел, Канада, Австралия и на други места. Някои от оцелелите вече са получили малки суми през 50-те години на 20 век, но това няма да им попречи да получат новите обезщетения, каза организацията, която води продължителни преговори с Германия за увеличаване на броя на хората, имащи право на компенсация. От 1952 г. германското правителство е платило над 80 милиарда долара на хора, претърпели страдания или загуби в резултат на преследване от нацистите. Конференцията заяви, че през 2019 г. ще разпредели близо 350 милиона долара преки обезщетения за над 60 хил. оцелели в 83 страни. Тя също така ще предостави около 550 милиона долара на социални служби, осигуряващи грижи на оцелели от холокоста. /БТА", "date": "2018.12.18", "title": "Германия е съгласна да плати обезщетения на стотици хора, избягали от нацистите като деца"}
{"url": "https://www.dnevnik.bg/evropa/2018/12/18/3363784_portugaliia_se_gotvi_za_vduhnoveni_ot_jultite_jiletki/", "text": "Португалската полиция обяви, че ще организира подходящи мерки за сигурност за планираните в петък протести, които са вдъхновени от \"жълтите жилетки\" във Франция, предаде \"Франс прес\", цитирана от БТА. Полицията помоли медиите да напомнят, че всяко масово събиране на публично място трябва да се съобщава писмено на властите с два дни предизвестие. \"Полицията призовава всички граждани, които решат да упражнят правото си на демонстрация, да го направят мирно и при спазване на закона\", се казва в изявлението. \"Не предвиждаме проблеми или прояви на насилие, но очакваме масова мобилизация в цялата страна\", заяви говорител на националната полиция. Той уточни, че властите вече са в контакт с организаторите на демонстрации в Лисабон, Порто и Брага. Полицията реагира на публикувани в пресата и социалните медии информации за множащи се призиви за демонстрации от потребители, които искат  да имитират движението  на френските \"жълти жилетки\". Протестиращите искат понижение на данъците, повишения на заплатите, по-ниски цени на горивата и подобрение на здравеопазването. \"В Португалия е незаконно да се прекъсва пътното движение и полицията няма да го допусне\", предупреди полицейският говорител. Демонстрации на \"жълти жилетки\" се провеждат и в Белгия.", "date": "2018.12.18", "title": "Португалия се готви за вдъхновени от \"жълтите жилетки\" протести в петък"}
{"url": "https://www.dnevnik.bg/evropa/2018/12/18/3363786_shvedski_sud_razreshi_na_provincialen_grad_da_zabrani/", "text": "Висшият административен съд на Швеция разреши на местните власти на град Велинге в южната провинция Сконе да въведат забрана на просията, като отмени обратните решения на две по-нискостоящи съдилища, предаде ДПА. \"Добре е, че най-после можем да изпълним решението, което взехме преди 1 година\", каза Карина Вуцлер, председател на местния общински съвет. Забраната за просия влиза в сила веднага и се отнася за пет конкретни места в града, включително и за главния площад на Велинге. В града живеят 35 хил. души. Аргументът на общинския съвет за това решение е, че просяците нарушават обществения ред, като замърсяват и уринират на улицата. Вуцлер е член на консервативната Умерена коалиционна партия в Швеция. Нейни съпартийци, управляващи други общини, както и няколко общини, управлявани от социалдемократите, също обмислят подобна мярка. Социални агенции и правозащитни организации като \"Амнести интернешънъл\" се отнасят критично към забрана на просията, защото смятат, че тя ще засегне главно бездомни имигранти от страните от ЕС, и то най-вече роми от България и Румъния, отбелязва агенцията. /БТА", "date": "2018.12.18", "title": "Шведски съд разреши на провинциален град да забрани просията"}
{"url": "https://www.dnevnik.bg/sport/2018/12/18/3363767_uestbruk_zapisa_111-iia_si_tripul-dabul_v_nba_v_mach_s/", "text": "Звездата на \"Оклахома сити тъндър\" Ръсел Уестбрук записа своя 111-и трипъл-дабъл в Националната баскетболна асоциация (НБА) при победата на своя тим над \"Чикаго булс\" със 121:96. Гардът се отчете с 13 точки, 11 асистенции и 16 борби. Уестбрук е еднолично на трето място в класацията в историята на НБА. Пред него са единствено Оскар Робъртсън (181) и Меджик Джонсън (138). Двубоят в зала \"Чизапийк енерджи арена\" беше белязан и от меле между двата тима в третата четвърт. След нарушение на Крис Дън срещу Уестбрук се стигна до сблъсъци между играчите на паркета. Най-активни бяха Джеръми Грант и Робин Лопес, които се озоваха и на земята, а центърът на \"биковете\" едва беше удържан. В крайна сметка след няколко минути Уестбрук, Дън, Лопес и Грант получиха технически нарушения. Също така Лопес беше изгонен. Най-резултатен за \"Оклахома\" беше Пол Джордж, който завърши с 24 точки. Центърът Стивън Адамс добави 19, а Денис Шрьодер – 18. За \"Чикаго\" Лаури Марканен и Боби Портис завършиха с по 16 точки. С 19 победи и 10 загуби от началото на сезона \"гръмотевиците\" са на трето място в Западната конференция. \"Чикаго\" заема предпоследното 14-о място на Изток. В срещата \"Хюстън рокетс\" и \"Юта джа\" 102:97, Джеймс хардън се отчете с впечатляващите 47 точки за отбора си. След слабото си представяне в последния месец \"ракетите\" записаха четвърта поредна победа и вече са с положителен баланс – 15 победи и 14 загуби. \"Хюстън\" е десети в Западната конференция на две позиции от местата в плейофите. Шампионът \"Голдън стейт уориърс\" също постигна победа, като надигра със 110:93 \"Мемфис гризлис\" в своята \"Оракъл арена\". \"Воините\" допуснаха да изостават в резултата само веднъж, а най-голямата им преднина беше 25 точки. Кевин Дюрант завърши с 23 точки, а Стеф Къри добави 20. \"Голдън стейт\" е втори на Запад с 21 победи и 10 загуби.", "date": "2018.12.18", "title": "Уестбрук записа 111-ия си трипъл-дабъл в НБА в мач с четири технически нарушения"}
{"url": "https://www.dnevnik.bg/zelen/2018/12/18/3363856_es_se_dogovori_za_namaliavane_na_emisiite_ot_novi_koli/", "text": "Европейският съюз успя да договори компромис за намаляване на емисиите на въглероден диоксид от новите коли, предаде \"Ройтерс\". До съгласието се е стигнало след напрегнати преговори между Европейския парламент и страните членки. \"Достигнахме до компромис за намаляване на емисиите от коли с 37.5% и от ванове с 31% до 2030 г.\", заяви в \"Туитър\" еврокомисарят по климат и енергетика Мигел Ариас Канете. В продължение на месеци  ЕС беше разделен по въпроса . Германия, която има най-големия автомобилен сектор в блока, предупреди, че строгите цели може да навредят на индустрията й и да струват работни места. Представители на Европейския парламент и на държавите членки проведоха няколко кръга преговори заедно с Европейската комисия в опити да намерят допирна точка и приключиха след шест часа рано във вторник, казаха дипломати от ЕС. Еврокомисията първоначално предложи емисиите да намалеят с 30% до 2030 г. в сравнение с нивата от 2021 г. Германия подкрепи плана, но исканията на няколко страни, сред които Холандия и Франция, доведоха до вдигане на целта до 35%. Има и междинна цел за 2025 г. През октомври Европейският парламент  гласува за намаление от 40% до 2030 г.  и за междинна цел от 20% до 2025 г., с което  разгневи автомобилната индустрия . Целите за намаляване на емисиите от транспортния сектор, единствената индустрия, в която емисиите продължават да се увеличават, имат за цел да помогнат на блока да достигне целта за намаляване на емисиите на парникови газове с 40% до 2030 г.", "date": "2018.12.18", "title": "ЕС се договори за намаляване на емисиите от нови коли с 37.5% до 2030 г."}
{"url": "https://www.dnevnik.bg/citat_na_deniia/2018/12/18/3363860_citat_na_denia_franciia_e_bolniiat_chovek_a_polsha_e/", "text": "Франция е болният човек на Европа, тя тегли Европа надолу, докато Полша е светла точка в Европа\". Това заяви полският външен министър Яцек Чапутович, цитиран от \"Франс прес\" и БТА. Чапутович аргументира изказването си с протестите на \"жълтите жилетки\" и джихадисткия атентат в Страсбург. Отношенията между Франция и Полша охладняха след идването на власт на консерваторите във Варшава през 2015 г. Те бяха белязани от отказ от закупуване на френски военни хеликоптери \"Каракал\", разногласия за трудовите условия на поляците в чужбина, по-специално на автопревозвачите, и липсата на намерение за визита на президента Еманюел Макрон във Варшава. \"Терористичното нападение доказва, че нещо не е наред във Франция. Протестите през последните седмици, отказът на президента Макрон от реформи, тъжна работа. Ако в същото време се дават наставления на Полша, нещо не е наред. Човек трябва първо да подреди собствената си държава\", добави Чапутович. \"Смятам, че във Франция е силно застрашена правовата държава от гледна точка на спазването на  правилата за дефицита  на публичните финанси\", каза полският външен министър, връщайки на Париж критика, която често е отправяна към собствената му страна. Полското консервативно правителство е подложено на критики заради реформите си на съдебната система, които според ЕС вредят на независимостта на съда и създават  опасност за съхраняването на правовата държава в Полша , което може да доведе до преустановяване на правото на глас на Варшава в ЕС.", "date": "2018.12.18", "title": "Цитат на деня: Франция е болният човек, а Полша е светла точка в Европа"}
{"url": "https://www.dnevnik.bg/bulgaria/2018/12/18/3363863_kratki_novini_nad_600_snegorina_chistiat_putishtata_v/", "text": "Съдът потвърди наказанието на пиещите в работно време прокурори  Петчленен състав на Върховния административен съд (ВАС) потвърди наказанието на бившата зам.-шеф на Районната прокуратура във Варна Милена Даскалова, която беше хваната да пие в работно време, информира  news.lex.bg . През есента на миналата година Висшият съдебен съвет (ВСС) наказа нея и шефа на районната прокуратура във Варна Цветанка Гетова с освобождаване от ръководните постове. Причината - на 13 март 2017 г. около 13.30 ч. двете отишли в заведение, където Гетова да почерпи, че ще става баба. Поръчката включвала салати, основно ястие и шест ракии, две бири и две уискита. Три от ракиите били за познати на Гетова. Някой обаче подал сигнал срещу двете, че пият алкохол в работно време, което довело до проверка от горестоящи прокурори. Материалите били изпратени на главния прокурор Сотир Цацаров и въпросът стигна до ВСС. Над 600 снегорина чистят пътищата в цялата страна Над 600 снегорина обработват пътните настилки в страната, съобщиха от Агенция \"Пътна инфраструктура\" (АПИ). Жълт код за снеговалежи е обявен в областите Габрово, Велико Търново, Търговище, Шумен и Смолян, в които се очаква снежната покривка да е между 5 и 10 см. В областите Бургас, Ямбол, Хасково и Кърджали се очакват валежи от дъжд, които в края на деня ще преминат в сняг и ще се образува снежна покривка до 7 см. От АПИ призоваха шофьорите да тръгват на път с автомобили, подготвени за зимни условия, а водачите на тежкотоварни превозни средства да тръгват на път само с подходящи гуми, да спазват дистанция и указанията на контролните органи. Националната агенция за приходите (НАП) започна да предлага услуга за жестов видеопревод чрез онлайн платформа за предоставяне на равен достъп на хора с увреден слух. За целта салоните, в които ще се предлага услугата, вече са обозначени със стикери, а в тях се осигурява достъп до жестов превод в момента на посещението на хората с увреден слух. С помощта на таблети се осъществяват видео и гласова връзка с кол-центъра за превод. По този начин служителите на НАП могат да чуват превода, а клиентът с увреден слух да вижда преводача на екран. Комуникацията ще се осъществява в реално време с помощта на квалифицирани жестови преводачи. От НАП разпространиха и видео, в което показват как се използва новата услуга. Видеото може да видите  тук.", "date": "2018.12.18", "title": "Кратки новини: Съдът потвърди наказанието на пиещите в работно време прокурори"}
{"url": "https://www.dnevnik.bg/sport/2018/12/18/3363795_video_ekstremno_spuskane_na_edin_duh_po_snejnite/", "text": "Обикновено хората карат ски по планински склонове, докато Ричард Пермин издига екстремното на по-високо ниво. В новия си проект 33-годишният спортист на \"Ред бул\" реши да покаже красотата на Алпите, като направи зрелищно спускане в сърцето на френския зимен курорт Авориа. Начинанието беше запланувано още за началото на 2016 г. То се осъществи едва сега, защото Пермин претърпя инцидент, в който счупи двете си пети след тежко приземяване при скок от един от покривите. Три години по-късно, които включват стотици часове физиотерапия, екстремният скиор се върна, за да завърши отворената страница в Авориа.", "date": "2018.12.18", "title": "Видео: Екстремно спускане на един дъх по снежните покриви в Алпите"}
{"url": "https://www.dnevnik.bg/evropa/2018/12/18/3363882_franciia_shte_vuvede_danuk_za_internet_gigantite_ot/", "text": "Франция заяви, че ще въведе собствен данък за големите технологични фирми от 1 януари, след като усилията на ниво ЕС попаднаха в задънена улица, предаде Би Би Си. Данъкът ще бъде въведен независимо от всичко на 1 януари и ще бъде за цялата 2019 година, като очакваме да донесе 500 милиона евро (779 милиона долара), каза снощи на пресконференция в Париж Брюно Льо Мер. В допълнение към облагането на преките продажби Франция ще изисква компаниите да плащат налог върху приходите от реклама, уебсайтове и препродаване на лични данни, допълни той . Франция  и Германия настояваха Европейската комисия да договори мерките до края на тази година. Срещу това обаче са други страни, сред които Ирландия, Чехия, Швеция и Финландия. По-рано тази година еврокомисията публикува предложение за 3% данък върху печалбите на големи интернет компании с глобални приходи над 750 милиона евро на година, като поне 50 млн. от тях трябва да са в рамките на ЕС. Мярката би засегнала компании като \"Гугъл\", \"Епъл\", \"Фейсбук\" и \"Амазон\". Критици се опасяват, че евентуален европейски данък може да е в нарушение на международните правила за равно третиране на компаниите по света. Данъчните реформи в ЕС трябва да бъдат одобрени от всички държави членки, за да влязат в сила. По-рано тази година  Великобритания обяви, че планира да въведе  данък върху дигиталните услуги от април 2020 г. след консултации. Според европейските разпоредби американските технологични гиганти като \"Гугъл\" и \"Фейсбук\" могат да избират да отчитат печалбата си в която и да е страна членка на ЕС, което ги насърчава да избират държавите с ниски данъци като Ирландия, Холандия и Люксембург. Тези фирми средно плащат данък от 9 процента спрямо 23 процента, плащани от другите компании според еврокомисаря по конкуренцията Маргрете Вестегер, отбелязва \"Франс прес\", цитирана от БТА. Европейският комисар по икономическите и валутните въпроси Пиер Московиси заяви днес, че предложението за общоевропейски данък за технологичните гиганти \"все още е на масата\" за преговори. Трябва да положим максимални усилия до март месец, за да постигнем споразумение, допълни той.", "date": "2018.12.18", "title": "Франция ще въведе данък за интернет гигантите от следващата година"}
{"url": "https://www.dnevnik.bg/v_pamet/2018/12/18/3363886_pochina_kompozitorut_na_mjuzikula_kosa_galt_makdermot/", "text": "Галт Макдермот, кандско-американският композитор, известен най-вече с музиката си към рок мюзикълите \"Коса\" и \"Двамата веронци\", е починал на 89 години, предаде изданието Pitchfork. Първите големи признания за музиката на Макдермот идват в началото на 60-те години, когато печели две награди \"Златен глобус\" за композицията си African Waltz. Няколко години след това той се мести в Ню Йорк, където пише мюзикъла \"Коса\". От историята за бунта, сексуалната революция и експериментите с наркотици се раждат няколко радиохита, сред които Aquarius, Good Morning Starshine, Easy to Be Hard, както и заглавната песен. В самото начало мюзикълът не потръгва добре, но в крайна сметка постига огромен успех и има над 1700 изпълнения на сцена, превърнали го в културен феномен. През 1979 г. режисьорът Милош Форман прави негова екранизация, а през май тази година щатската телевизия NBC обяви, че ще представи мюзикъла с изпълнения на живо през пролетта на 2019 г. Другият му голям успех на Бродуей е рок мюзикълът \"Двамата веронци\", базиран на пиесата на Шекспир, който печели \"Тони\" за най-добър мюзикъл през 1972 г. Музиката му отдавна е любим източник на  семпли на хип-хоп продуцентите , като голяма част от тях са описани в официалния му сайт. Части от негови творби намират нова изява в парчета на Gangstarr, Madlip, MF DOOM, Бъста Раймс, Run-D.M.C. и J Dilla. По повод новината DJ Premier изказа в \"Туитър\" съболезнованията си към \"поредната велика икона на оригиналната музика\". Музикантът Questlove също го почете с думите: \"Крал Галт. Цялата Бродуей общност скърби за смъртта му тази сутрин... но, струва ми се, хип-хоп общността също.\"", "date": "2018.12.18", "title": "Почина композиторът на мюзикъла \"Коса\" Галт Макдермот"}
{"url": "https://www.dnevnik.bg/sviat/2018/12/18/3363909_reporteri_bez_granici_jurnalistite_sa_podlojeni_na/", "text": "След три години на низходяща тенденция случаите на насилие срещу журналисти са се увеличили тази година, заяви \"Репортери без граници\" в публикувания си днес годишен доклад, цитиран от агенция \"Франс прес\". \"Журналистите никога преди не са били подлагани на такова насилие и тормоз, както през 2018 г.\", коментират от организацията. Осемдесет журналисти са убити тази година в света заради професионалната си дейност. За сравнение - убитите миналата година са 65. Сред жертвите тази година 63-ма са професионални журналисти, 13 са непрофесионални журналисти, а четирима - сътрудници на медии. През последните десет години общият брой на убитите професионални журналисти е над 700 души. Особено силен отзвук получиха убийствата на саудитския журналист Джамал Хашоги и на словашкия разследващ журналист  Ян Куцяк . Сред журналистите, чиито убийства са получили голям отзвук, е посочена и  Виктория Маринова , макар докладът да посочва, че разследващите не изключват нито една хипотеза в разследването. Разпалваната от политици, религиозни водачи и бизнесмени омраза срещу журналистите има сериозни последици и води до тревожно увеличаване на случаите на насилие срещу тях, заяви генералният секретар на \"Репортери без граници\" Кристоф Делоар. Убитите тази години журналисти са предимно мъже (77 от общо 80). Страната с най-голям брой убити журналисти е Афганистан (15 убити), на второ място е Сирия с 11. \"Репортери без граници\" отбелязва, че близо половината от тазгодишните жертви са в страни, където няма военни действия, като например Мексико с 9 убити журналисти. Осем са убитите журналисти в Йемен, а в Индия и САЩ са по шест. Освен убийствата се е увеличил и броят на  задържаните журналисти.  Тази година те са 348 в сравнение с 326 през миналата година. Пет са страните, където са задържани повече от половината от общия брой на задържаните в света журналисти: Иран, Саудитска Арабия, Египет, Турция и Китай. Китай е на първо място в тази класация със 60 задържани журналисти. Повишил се е и броят на журналистите, взети за заложници. Той е 60 тази година в сравнение с 54 през миналата. Петдесет и девет от случаите на взетите за заложници журналисти са в Близкия изток (Сирия, Ирак и Йемен). \"Репортери без граници\" отбелязва и три случая на изчезнали тази година журналисти. Два от тях са в Латинска Америка, а един е в Русия.", "date": "2018.12.18", "title": "\"Репортери без граници\": Журналистите са подложени на невиждано насилие"}
{"url": "https://www.dnevnik.bg/zelen/2018/12/18/3363911_pregovorite_v_polsha_pokazaha_granicite_na/", "text": "Напрегнатите климатични преговори в Полша показаха границите на международните действия за ограничаване на глобалното затопляне в един поляризиран свят, като възложиха на отделни правителства, градове и общности отговорността да спрат покачването на температурите. Близо 200-те страни, взели участие  в преговорите на ООН в Катовице  (който се намира във въгледобивния регион Силезия), запазиха емблематичното Парижко споразумение за климата от 2015 г. от провал, след като  постигнаха съгласие  за пакет от насоки за прилагането му. Пакетът обаче отложи приемането на правила за въглеродните кредити (които са стимул за бизнеса) и не съдържа сериозно поемане на ангажимент за по-добро постигане на целите за намаляване на емисиите до 2020 г., когато споразумението влиза в сила. По този начин на Парижкото споразумение глобалното затопляне да бъде ограничено под два градуса по Целзий и от необходимия за предотвратяване на по-драстични климатични промени, покачването на морското равнище и изчезването на растителни и животински видове праг под 1.5 градуса. Светът се е насочил към покачване в температурите между три и пет градуса по Целзий през този век, заяви Световната метеорологична организация. Парижкото споразумение винаги се е базирало на индивидуално поети ангажименти, а очакванията преговорите в Полша да произведат нещо повече от правила как те да бъдат оценявани винаги са били слаби - постигнатото в Париж единство бе унищожено от голям брой правителства, поставили националния дневен ред пред колективните действия. Само няколко лидери на държави присъстваха в Катовице, а на генералния секретар на ООН му се наложи да лети обратно за срещата, за да призове за напредък. \"Липсва политическа воля\", заяви директорът на неправителствената организация Съюз на загрижените учени Алден Мейер към забавилия се с повече от 24 часа край на конференцията заради възникналите в последния момент спорове по части от текста. \"Той (текстът) обаче дава стимул за правителствата, градовете, компаниите и гражданското общество да направят необходимото за постигане на целите на Парижкото споразумение\", посочи Мейер. Според председателя на конференцията Михал Куртика преговорите са успешни. \"Мисията е изпълнена. Децата ни ще си припомнят стореното от нас и ще признаят, че сме взели правилните решения по важни въпроси като тези, с които се сблъскваме днес\", написа Куртика в \"Туитър\". За държавите, които вече страдат от климатичните изменения, споразумението, от което не става ясно как ще бъдат предоставяни обещаните средства, е Министърът на околната среда на карибската държава Гренада Саймън Стил заяви пред \"Ройтерс\", че то \"едва докосва повърхността на това, от което наистина имаме нужда\". Инвеститори твърдят, че ще са необходими повече действия на ниво правителства, за да бъдат убедени да предоставят нужните суми. \"Държавите, които прокарват амбициозна и дългосрочна климатична политика, ще се възползват от инвестициите и от икономическите предимства на тази политика\", заяви Стефани Пфайфър, изпълнителен директор на Институционалната инвеститорска група за климатичните изменения, и отбеляза, че преходът към ниски стойности на въглеродни емисии вече се осъществява. Съединените щати, които ще се оттеглят от водения от ООН процес по волята на президента Доналд Тръмп, проведоха събитие, в чиито рамки обясниха ползите от рационалното изгаряне на полезни изкопаеми, включително и на въглищата, докато в САЩ Тръмп нарече Парижкото споразумение нелепо. Според научен доклад, поискан от подписалите Парижкото споразумение страни, делът на базираната на въглища енергия трябва да бъде намален до под два процента към 2050 г., като подобни съкращения трябва да има и при други полезни изкопаеми, за да се спре покачването на температурите с повече от 1.5 градуса, което би довело до опустошителни наводнения, бури, горещини и суша. Съединените щати и други страни производителки на петрол като Саудитска Арабия, Русия и Кувейт отказаха да \"приветстват\" доклада, както това искаха страните, стремящи се да насочат вниманието върху съдържащите се в него констатации. В окончателната декларация просто се приветстваше навременното му приключване и се приканваха страните да използват съдържащата се в него информация. Неразбирателството за доклада далеч не бе единственото - Китай, Индия, Русия, Австралия, Япония, Бразилия и Европейският съюз бяха въвлечени в макар че Китай бе приветстван заради съдействието си при разсейването на някои опасения, особено от страна на САЩ, че няма да се съобразява с правилата. \"Мисля, че те извървяха дълъг път към осъзнаването, че е нужно да вдъхват доверие\", заяви изпълнителният директор на \"Грийнпийс интернешънъл\" Дженифър Морган за китайските преговарящи. Определяйки Вашингтон като откъснат от реалността, Морган отбеляза, че правилата, съгласувани в Полша, въпреки това обвързват всички страни, включително САЩ до планираното им оттегляне през 2020 г., което е постижение само по себе си. \"Но това не замества нуждата да се поставят амбициозни цели\", каза тя. Полша, която за трети път е домакин на конференция за климата на ООН, стана обект на критика за привързаността си към въглищата - най-замърсяващото изкопаемо гориво. Заключителната декларация на форума просто \"отбеляза\" призива на Варшава за \"справедлив преход\", даващ на общностите, зависими от въглищата, повече време за адаптация. Назначаването на Куртика - заместник-министърът на околната среда на Полша, да председателства форума успокои някои активисти, разгневени от предишния избор на правителството - бившия министър на околната среда Ян Шишко. В миналото Шишко изрази съмнения, че глобалното затопляне е резултат от човешка дейност, и увеличи дърводобива в старинната  Беловежка гора , обявен за незаконен от Съда на Европейския съюз. Задачата на Куртика обаче бе затруднена от полския министър на околната среда, който каза, че не иска дискусии за по-високи амбиции по време на преговорите и от полския президент, зарекъл се Акцентът върху техническите детайли през първата седмица беше възприет от активистите като претекст за избягване на обсъждането на обещания за по-големи съкращения на емисиите. Куртика успя да накара страните да се съсредоточат върху ръководните принципи към края на втората седмица, но нямаше колективно усилие да се хармонизират или подобрят коренно различните ангажименти. \"Всяка делегация има собствени национални интереси... Нашата роля като председателство е да намерим баланс, който да осигури постигането на компромис\", каза полският главен преговарящ Адам Гибурж-Четвертински по време на втората седмица на преговорите. Управляващата в Полша националистическа партия \"Право и справедливост\" (ПиС) иска да намали дела на въглищата в производството на електроенергия от 80 на 60 процента до 2030 г. Но добивът на антрацитни въглища се очаква да бъде стабилен за десетилетия напред, въпреки че 72 процента от поляците смятат, че трябва постепенно да се откажат от тях с цел намаляване на емисиите, според направена през ноември анкета от държавната социологическа агенция CBOS. Катовице, сърцето на полския въгледобивен регион, е сред най-замърсените градове в Европа, защото много хора отопляват домовете си с нискокачествени въглища, които са най-евтините. Жителите казват, че нямат избор. \"Никакви решения за климата, дори най-добрите, няма да променят това, което имаме в портфейлите си, казва 83-годишната жителка на Катовице Мария Лигеза. Без подпомагане, хората ще продължават да се отопляват с това, което имат.\". /БТА", "date": "2018.12.18", "title": "Преговорите в Полша показаха границите на международните действия за климата"}
{"url": "https://www.dnevnik.bg/sport/2018/12/18/3363864_tenisistkite_shte_mogat_da_igraia_s_klinove_bez_pola/", "text": "Женската тенис асоциация (WTA) осигури по-голяма протекция в ранглистата за състезателките, които се връщат на корта след раждане. Освен това се дава повече свобода при избора на облекло за игра. Двете теми разпалиха доста спорове през годината покрай завръщането на Серена Уилямс. Носителката на 23 индивидуални титли от Големия шлем привлече вниманието по време на \"Ролан Гарос\", когато  се появи с черен клин в стил Жената-котка . Тя заяви, че се чувства като супергерой в него, и го посвети на всички майки, които са имали трудно възстановяване след раждане. Организаторите на \"Ролан Гарос\" обаче  забраниха на американката  да използва \"котешкия костюм\". Директорът на турнира и президент на френската тенис федерация Бернар Гуидичели обяви, че това и други сходни облекла няма да се използват занапред, и поиска от тенисистите \"по-голямо уважение\". \"Въпреки че няма правило, което да забранява на играч да носи клин без пола, бордът на директорите одобри текст, който изрично посочва позицията ни по отношение на такова облекло: Дълги клинове или такива със средна дължина могат да се носят със или без пола, шорти или рокля\", се казва в изявлението на WTA. Президентът на WTA Стив Саймън заяви: \"Ние разбираме важността на модернизирането на дрескода и осигуряването на гъвкавост на нашите състезателки при избора на дрехите, които носят. Нашите правила не бива да забранява това.\" Новите разпоредби бяха утвърдени на заседание в понеделник, като основните са свързани с т.нар. правило за специален ранкинг. То засяга участието в турнири при завръщане след майчинство, контузия или заболяване. Според досега действащото правило дадена тенисистка може да поиска замразяване на позицията й в ранглистата, ако отсъства между шест месеца и три години по една от тези три причини. След това тя има право да използва специалния си ранкинг в осем турнира в рамките на една година. Той обаче не може да се ползва за позиция сред поставените в основната схема. Според новото правило играч, който е извън игра между шест месеца и една година, може да използва специален ранкинг в до осем турнира в рамките на една година, а ако е аут за година или повече - в до 12 турнира за една година. Ако дадена тенисистка е извън игра заради бременност или някакво медицинско състояние, тя получава право да ползва специалния си ранкинг в 12 турнира в рамките на три години. В случаите на бременност този период стартира с раждането на детето. В случаите на осиновяване, сурогатно майчинство или законно настойничество тенисистките имат право да използва специалния си ранкинг за 12 турнира в срок до две години. Завръщащите се на корта състезателки отново няма да получават място сред поставените в основните схеми, независимо дали са заемали такава позиция преди отсъствието си. С новите разпоредби обаче им се гарантира, че не могат да срещнат поставени тенисистки в първия кръг. Другата промяна е, че състезателките могат да замразят своята ранглиста до два пъти, докато досега имаха право само по веднъж. \"Тенисистките трябва да се чувстват спокойни и уверени, че могат да си вземат време далеч от корта, за да създадат семейство или да се възстановят от контузия. Мисля, че новите правила подкрепят това\", каза бившата №1 Виктория Азаренка. \"Това е много добра първа стъпка и ние ще я използваме като основа, за да продължим да търсим начини за подобряване и подчертаване на значимостта на майките, които работят в Световния тур\", каза още тенисистката от Беларус, която роди през декември 2016 г. Сред останалите нововъведения са използването на часовник, който да отмерва максимално разрешените 25 секунди между точките, и намаляването на паузите за ходене до тоалетна или преобличане от две на една.", "date": "2018.12.18", "title": "Тенисистките ще могат да играят с клин без пола"}
{"url": "https://www.dnevnik.bg/citat_na_deniia/2018/12/18/3363923_citat_na_denia_gord_sum_che_bulgariia_ima_nai-silnite/", "text": "Аз съм горд, че България може да има най-силните зелени организации в света. Такива силни организации аз не мога да си представя другаде да ги оставят да съществуват, но нашите са такива, че успяват.\" Това коментира пред журналисти във Виена премиерът Бойко Борисов, който участва във форума на високо равнище ЕС - Африка под егидата на австрийското председателство на Съвета на ЕС. Борисов отговори на въпрос, свързан с обявеното вчера, че световният шампион по ски Марк Жирардели твърди, че е мажоритарен собственик на \"Юлен\" АД. Премиерът с изнервен тон разсъждава, че вече 20 г. няма правителство, няма президент, който да намери смелост, кураж да се изправи срещу позицията на зелените организации и да вземе правилно решение. И аз като вас слушам, това можеше да бъде направено преди много години, ако е така, защото безспорно Марк Жирардели е световна величина и да имаш подобни инвеститори е нещо хубаво, а защо точно сега – не знам. Така коментира Борисов новината от вчера, с която Жирардели се обяви за мажоритарен собственик. Ние така или иначе тази тема Банско трябва да я развързваме, хората си изкарват милиарди от туризма в пъти с много повече лифтове и писти и никаква екология, коментира Борисов за Австрия, където се намира. Тука няма ли зелени, аз просто не знам, то ако нашите зелени дойдат, ще ликвидират целия бранш в Австрия, заключи премиерът.", "date": "2018.12.18", "title": "Цитат на деня: Горд съм, че България има най-силните зелени организации"}
{"url": "https://www.dnevnik.bg/sviat/2018/12/18/3363950_zaplatite_na_mujete_i_jenite_shte_se_izravniat_sled/", "text": "Въпреки известния напредък изравняването на заплащането на труда на мъжете и жените ще отнеме още над 200 години, прогнозират авторите на доклад на Световния икономически форум (СИФ). Изследването, което обхваща 149 страни, сочи, че има подобрение в заплащането спрямо миналата година, когато разликата между  възнагражденията за мъжете и жените  се бе увеличила за пръв път от 10 години, предаде АФП, позовавайки се на доклада на СИФ. Участието на жените в политическия живот за сметка на това намалява. Същото важи и за достъпа им до системите на здравеопазване и образование, отбелязват авторите на доклада. При сегашния темп  неравенствата между мъжете и жените  в повечето области ще бъдат премахнати едва след най-малко 108 години и ще бъдат необходими 202 години, за да се намали неравнопоставеността им на трудовия пазар, подчертават експертите на СИФ. Годишният доклад за равенството изследва ситуацията в четири области: образование, здравеопазване, политика и трудов пазар. След години на непрекъснат напредък в образованието, здравеопазването и участието в политическия живот, в тези три области тази година мястото на жените се свива, подчертава СИФ. В областта на трудовия пазар напредък има, но той не е голям, защото разликата в заплатите продължава да бъде близо 51%. А делът на жените на ръководни постове вече е 34% в световен мащаб. В същото време обаче изследването сочи, че пропорционално към днешна дата на трудовия пазар има по-малко жени, отколкото мъже, най-вече заради последиците от автоматизацията на работните места, които традиционно се заемат от жени. Жените са слабо представени в секторите на дейност, които са в растеж и изискват умения и познания в науката, технологиите, инженерството и математиката. Жените са едва 22 процента от специалистите в сектора на  изкуствения интелект , констатират авторите на доклада. Ситуацията с равенството на половете е различна в отделните страни и региони. И докато страните от Западна Европа са в състояние да заличат разликите между жените и мъжете през следващите 61 години, в Близкия изток и Северна Африка това ще отнеме 153 години, прогнозира СИФ. За пореден път скандинавските страни са начело в класацията. Най-голяма степен на равенство има в Исландия, Норвегия, Швеция и Финландия. За сметка на това Сирия, Ирак, Пакистан и Йемен са страните с най-големи неравенства между мъжете и жените. Сред 20-те най-големи икономики в света Франция е начело, заемайки 12-о място в световната класация, следвана от Германия, която е на 14-о място, Великобритания (15-о), Канада (16-о) и Република Южна Африка (19-о). САЩ продължават да отстъпват позиции, слизайки от 49-о на 51-о място. /БТА", "date": "2018.12.18", "title": "Заплатите на мъжете и жените ще се изравнят след над 200 години, показа доклад"}
{"url": "https://www.dnevnik.bg/sport/2018/12/18/3363977_manchestur_junaited_uvolni_joze_mourinyo/", "text": "Манчестър юнайтед\" уволни мениджъра си Жозе Моуриньо. Решението влиза в сила с незабавен ефект, обявиха от клуба в понеделник. Португалецът се задържа на поста две години и половина, в които не оправда големите очаквания към него. \"Искаме да му благодарим за неговата работа по времето му в \"Манчестър юнайтед\" и да му пожелаем успех в бъдеще\", се казва в изявлението на \"червените дяволи\" в социалните мрежи. Клубът съобщи, че на първо време ще бъде назначен временен мениджър, който да изкара остатъка от сезона. \"В същото време клубът ще проведе задълбочен процес по намирането на нов постоянен мениджър\", допълват от ръководството. Моуриньо застана начело на \"Манчестър юнайтед\" през лятото на 2016 г. Той изведе \"червените дяволи\" в 144 официални срещи, в които постигна 84 победи, 32 равенства и 28 загуби. Португалецът беше посрещнат на \"Олд трафорд\" с очакванията да върне блясъка, който рекордьорът по титли на Англия изгуби след оттеглянето на сър Алекс Фъргюсън. Началото беше обнадеждаващо, след като отборът спечели Лига Европа, Купата на лигата и \"Къмюнити шилд\" в първия сезон на португалеца. Миналия сезон \"Юнайтед\" завърши втори (макар и на рекордно изоставане от шампиона \"Манчестър сити), което беше голяма крачка напред, след като в предходните четири години се класира шести, пети, четвърти и седми. Моуриньо дори определи това второ място като \"едно от най-големите ми постижения\". Ситуацията на \"Олд трафорд\" изглеждаше спокойна, а през януари Моуриньо дори подписа нов договор до юни 2020 г. Напрежението обаче се покачи сериозно след едно турбулентно лято, в което мениджърът не получи играчите, които искаше да привлече. След като клубът похарчи 315 милиона паунда за седем нови футболисти в първите два сезона на Моуриньо, изпълнителният директор Ед Уудуърд реши да ограничи трансферите това лято. \"Юнайтед\" привлече само халфа Фред от \"Шахтьор\" и защитника Диого Далот от \"Шахтьор\" за общо 70 милиона паунда. Моуриньо искаше на всяка цена да привлече скъп централен бранител. Това обаче не се случи, което накара португалеца да обяви, че  вече не е мениджър на клуба, а само треньор. Разочароващото начало на сезона превърна Моуриньо във  фаворит №1 за уволнение . Ръководството гласува доверие на португалеца, но ситуацията продължи да се влошава. Загубата в дербито с \"Ливърпул\" (1:3)  през уикенда беляза най-слабия старт на сезона за \"Юнайтед\" от 28 години. След 17 кръга \"червените дяволи\" заемат шестото място във Висшата лига с 26 точки и едва една победа в последния месец и половина.", "date": "2018.12.18", "title": "\"Манчестър юнайтед\" уволни Жозе Моуриньо"}
{"url": "https://www.dnevnik.bg/biznes/2018/12/18/3363951_pregovorite_s_brjuksel_za_globata_za_beh_zapochnali_ot/", "text": "Европейската комисия първоначално е смятала да глоби България с 300 млн. евро заради монопола, който налага държавното дружество \"Булгартрансгаз\" върху газопреносната система на страната. Така \"преговорите\" започнали от тази сума, за да стигнат до 77 млн. евро. \"Много тежки преговори бяха и това беше минималната сума, която можахме да договорим.\" Това обяви пред журналисти във Виена премиерът Бойко Борисов, се вижда във видео в неговия фейсбук профил. Когато Европейската комисия ни препоръча да приватизираме тръбите на газопреносната система, представете си нашето правителство да беше вкарало такова решение и днес да ме питате защо е взело такова решение, обясни Борисов. Според него при такова решение като кандидати щели да се явяват големи руски, турски и други фирми, които да станат собственик на тръбите, за което сега щял да бъде упрекван. Обяви, че от тази ситуация единственият изход бил глобата. \"Всичко останало означаваше приватизация на газопреносната ни система. Помислете какво бихте говорили, ако бяхме взели обратното решение – големи чужди компании да влязат и да ни вземат собствеността върху газопреносната система\", обяснява Борисов. С което обяви край на темата, като предупреди \"да не плашат хората\", че ще плащат глобата. Тя щяла да се плати от печалбата на \"Булгаргаз\" и \"Булгартрансгаз\". И двете дружества са държавни компании. Премиерът напомни управлението на Жан Виденов, когато Рем Вяхирев, тогава шеф на \"Газпром\", имал идея за подобна \"приватизация\" чрез дружеството \"Топенерджи\". Тогава Виденов взел правилно решение да не продава тръбите, обяви Борисов. \"Топенерджи\" е смесена компания между \"Газпром\" (с 50%), държавната \"Булгаргаз\" (с 25%) и фирми от някога могъщата \"Мултигруп\".  Борисов обясни и \"без да обвързвам двете теми\", че в момента България се нуждае от още пари - около 80 млн. евро (почти колкото е глобата от Брюксел - бел. ред.) за да укрепи допълнително охраната по границата си, която е външна за ЕС. Въпросът вече бил обсъден с председателя на Европейската комисия Жан-Клод Юнкер. Една предизвестена глоба Борисов днес припомни, че мандат за тези преговори на управляващите е даден единодушно, което не се случвало често, от всички представени партии в Народното събрание. Това стана в края на ноември 2017 г., когато на закрито заседание парламентът реши България да не признава вина за това, че препятства други газови компании да ползват тръбопроводната й мрежа. Въпреки че жалбата, която изпрати частната компания \"Овергаз\" през 2011 г. в Брюксел, е тъкмо с това оплакване - недопускане до мрежата. Вариантите пред България още тогава са били да признае вина и да сътрудничи на Европейската комисия, което е щяло да намали очакваната глоба. В същото време това би дало възможност за частни искове срещу двете държавни дружества. В този случай глобата би била 330 млн. евро. \"Капитал\" посочва, че Еврокомисията е била склонна да намали сумата до 100 млн. евро, ако България се обвърже с определени мерки. Признаването на вина е една от тях, което би довело до намаление на санкцията до 70 млн. евро. Втората възможност е била отново сътрудничество с ЕК, но без признаване на вина. В този случай глобата е между 80 и 100 млн. евро. В същото време, компаниите, които се считат за засегнати от действията на държавните дружества по-трудно ще докажат пропуснати ползи. В крайна сметка това е решението на парламента, с което се съобразява правителството, макар че първоначално е имало намерение да признае вина, по информация на \"Капитал\". Пази ли се територия за \"Газпром\" По подобно дело срещу \"Газпром\", започнало преди няколко години, руският гигант пое ангажимент да не прилага повече осъждането от Брюксел практики на налагане на високи цени на газа в Централна и Източна Европа по силата на монополното си положение, срещу което избегна глоба. За България това е било възможност, но в случай, че признае вината си и вземе мерки. На въпрос на медии дали с поведението си Българският енергиен холдинг всъщност прилага политиката на \"Газпром\" в България, еврокомисарят по конкуренцията Маргрете Вестегер коментира, цитирана от \"Юроактив\", че не смята, че холдинът прави това. На уточнение дали тази политика обаче не е в услуга на \"Газпром\", тя посочва, че не знае и че Еврокомисията не може да чете мисли. Доколкото виждаме стратегията на БЕХ е да попречи на внос на газ в страната, който да конкурира съществуващите доставките, посочва тя. Попитана дали вярва, че БЕХ би прекратила практиката си да спира достъпа на други компании до тръбите в България Вестегер посочва, че холдингът има достатъчно мощ да обяви, че занапред няма да има случай на свръхрезервиране на капацитета на тръбите. ", "date": "2018.12.18", "title": "Преговорите с Брюксел за глобата за БЕХ започнали от 300 млн. евро, твърди Борисов (допълнена)"}
{"url": "https://www.dnevnik.bg/dnevnik_na_liatoto/galerii/2018/12/18/3363272_fotogaleriia_brad_pit_na_55_godini/", "text": "Световноизвестният холивудски филмов актьор и продуцент Брад Пит навършва днес 55 години. Преди да стане знаменитост с редица престижни роли и отличия, сред които и \"Оскар\", той се ражда като съвсем обикновено момче под името Уилям Брадли Пит на 18 декември 1963 г. в градче в щата Оклахома. Баща му e собственик на фирма за товарни превози, а майка му - училищен съветник. На снимката: Актьорът на 65-ия кинофестивал в Кан, след като се съгласи да дари 100 хил. долара в подкрепа на кампания на \"Хюмън райтс\" за набиране на средства в помощ на инициативи за еднополови бракове в няколко щата. Пит тогава обяви, че е \"невероятно\", че връзките на хората ще бъдат подложени на гласуване в деня на изборите.", "date": "2018.12.18", "title": "Фотогалерия: Брад Пит на 55 години"}
{"url": "https://www.dnevnik.bg/razvlechenie/2018/12/18/3363981_shazam_obiavi_nai-tursenite_pesni_v_prilojenieto_za/", "text": "В свят, пълен с умни устройства, коли, които се движат без шофьор, и гласови асистенти, приложението \"Шазам\" (Shazam) e една от технологиите, най-близки до истинската магия, пише Би Би Си. Софтуерът позволява на всеки с телефон в ръка, приближен близо до тонколона или друг вид високоговорител, да отговори на онзи добър стар въпрос \"Коя е тази песен и на кого е?\", без да е нужно сконфузно да пита диджея. През 2018 г. най-честият отговор в Shazam e бил Solo на Clean Bandit. Песента с участието на Деми Ловато е била отбелязана 1,9 млн. пъти в приложението. Това е с около половин милион повече от второто най-търсено изпълнение - песента \"X\" на Ники Джейм и Джей Балвин. Пет от първите десет най-търсени песни са на британски изпълнители, сред които Калвин Харис, Дуа Липа и дебютиращият Том Уолкър. Хитът Friends на Анa-Мария и Маршмелоу е най-търсената песен в рамките на един ден, след като събира 800 хил. отбелязвания на 8 април. Огромният интерес се случва два месеца след излизането на парчето, което е показателно и колко долу-горе време е необходимо на песните да навлязат в обкръжението на обществото. Подобен е и случаят с песента Perfect на Ед Шийрън, която е на около 21 месеца от излизането й по Коледа миналата година и вече има общо 16 млн. търсения в приложението. Това някак естествено повдига въпроса: \"Наистина ли има 16 млн. души, които не са чували за Ед Шийрън?\", но прессъобщението на Shazam на коментира подобна тема. Технологията на Shazam работи, като анализира уникалния звуков отпечатък на една песен и го използва, за да сравни аудиото, което улавя през телефона, със своята база данни. Миналата година компанията бе купена от \"Епъл\" за неофициалната сума от 400 лн. долара. В момента приложението има над 120 млн. потребители месечно и е една от малкото компании за музикална технология, които отчитат печалба. Надеждата на \"Епъл\" бе, че приложението ще препраща потребителите към неговите услуги за стрийминг, които в момента са втори след шведската Spotify, що се отнася до абонати. Европейската комисия провери сделката заради съмнения, че тя ще даде нечестно предимство на Apple Music спрямо техните конкуренти, но в крайна сметка придобиването беше одобрено през септември. След това компанията обнови приложението, като премахна от него рекламите.", "date": "2018.12.18", "title": "\"Шазам\" обяви най-търсените песни в приложението за 2018 г."}
{"url": "https://www.dnevnik.bg/tehnologii/2018/12/18/3364006_astronomi_tvurdiat_che_sa_otkrili_planeta_obikaliashta/", "text": "Астрономи от частния американски изследователски университет \"Карнеги\" обявиха, че са открили обект в Слънчевата система, който е на 120 астрономически единици от Земята. Ако твърденията са им верни, това ще бъде най-далечният космически обект в системата, наблюдаван от Земята. Досегашният рекордьор беше планетата-джудже Ерида. Тя се намира на 96 астрономически единици от Земята. За сравнение - последната планета от Слънчевата система, която също беше обявена за джудже - Плутон, е на 34 астрономически единици от Земята. Една астрономическа единица е равна на средното разстояние между Земята и Слънцето, което е приблизително 150 милиона км. Към момента астрономите са установили, че обектът е планета-джудже, която се движи много бавно и заради това орбитата ѝ ще бъде определена чак след няколко години. Ако продължи да се движи със същата скорост, тя ще направи една обиколка около Слънцето за около 1000 години. Обектът е с диаметър около 500 км и е с кръгла форма. Планетата-джудже е розова на цвят, което според учените доказвало, че на нея има много лед. Космическият обект е бил забелязан още през ноември с телескоп на Хаваи. По-късно чрез телескоп в Чили е потвърдено съществуването му.", "date": "2018.12.18", "title": "Астрономи твърдят, че са открили планета, обикаляща Слънцето за около 1000 години"}
{"url": "https://www.dnevnik.bg/razvlechenie/2018/12/18/3364004_djef_bridjis_shte_poluchi_zlaten_globus_za_cialosten/", "text": "Актьорът Джеф Бриджис ще получи наградата за цялостно творчество на името на Сесил Демил на церемонията по връчването на наградите \"Златен глобус\" през януари за широкия спектър на работата си - от уестърна \"Непреклонните\" (True Grit) до комедията \"Големият Лебовски\", съобщава \"Ройтерс\". Наградата се връчва на личности, които са оставили трайна следа в света на киното. 69-годишният актьор има пет номинации за наградите \"Златен глобус\" и е печелил веднъж за игралната драма \"Лудо сърце\". Същата роля му носи и наградата \"Оскар\" за главна мъжка роля. Джеф Бриджис е известен и с ролята си във филма на братята Коен \"Големият Лебовски\". \"Брилянтната цялостна работа на Джеф Бриджис в различни жанрове грабва сърцата и умовете на публиката от целия свят от повече от 6 десетилетия\", каза Мехер Татна - президент на Холивудската асоциация на чуждата преса, която е отговорна за връчването на наградите \"Златен глобус\". Наградата за цялостно творчество на името на Сесил Демил е кръстена на едноименния режисьор, чието творчество обхваща както ерата на немите филми, така и епохата на звуковото кино. Нейни носители са актьори от ранга на Робърт де Ниро, Одри Хепбърн, Мерил Стрийп, Харисън Форд и Джордж Клуни. Церемонията по връчването на наградите \"Златен глобус\" ще се състои на 6 януари в Бевърли Хилс, Калифорния.", "date": "2018.12.18", "title": "Джеф Бриджис ще получи \"Златен глобус\" за цялостен принос в киното"}
{"url": "https://www.dnevnik.bg/sport/2018/12/18/3363578_levski_ima_dulgove_no_niama_da_falira_uveri/", "text": "Обявяване на фалит не стои на дневен ред пред \"Левски\", съобщи изпълнителният директор на клуба Красимир Иванов. На пресконференция по случай подписването на  нов договор с букмейкъра \"Ефбет\"  той коментира информациите за задлъжнялостта на клуба. Според Иванов финансовото състояние на \"Левски\" се коментира, защото \"сините са единственият клуб, който излиза и честно и почтено обявява какво е то\". Той даде за пример това, че \"ЦСКА-София\" е на загуба, по-голяма от тази на \"Левски\" за последните три години. Попитан дали \"Левски\" може да гарантира, че няма да фалира и да последва съдбата на ЦСКА, Иванов отговори: \"Това е хубав въпрос и отговорът е \"Да\". Ние нямаме такова намерение, нито се водят разговори \"Левски\" да последва съдбата на ЦСКА. Проблемите ни са известни и работим, за да ги решим\", каза Иванов. Във вторник беше изнесена информация, че \"Левски\" трябва да направи плащане в размер на 2 милиона лева към Националната агенция по приходите (НАП). Иванов добави, че това не е новина за хората в клуба. \"Финансовото състояние не е някаква новина, ние сме запознати какво е състоянието ни. За мен това, че дължим пари на НАП, не е новост, знам какви са отношенията ни и какви задачи гоним. Точни суми обаче никога не коментирам.\" Според думите на Иванов \"Левски\" се \"старае да изпълнява задълженията си\" към агенцията по приходите. \"Процесът за лицензиране на клубовете започва през март месец следващата година. Знаем какви критерии трябва да изпълним и работим, за да постигнем там, където смятаме, че не отговаряме на изискванията.\" Договор за три години с \"Ефбет\" Повод за пресконференцията на стадион \"Георги Аспарухов\" беше подписването на нов договор с букмейкъра \"Ефбет\". Компанията става генерален спонсор на клуба, а логото ѝ ще стои на гърдите на екипите на футболистите в следващите три години. \"Левски\" е един от най-популярните отбори в България и най-успешни. Техните проекти ни впечатлиха и затова искаме да се включим доста по-активно, да направим отбора финансово стабилен\", каза корпоративният директор на букмейкъра Валентин Божилов, но не разкри други параметри по сделката. На екипите, които играчите ще носят от пролетния дял на първенството, обаче липсват логата на \"Виваком\" и Strabag. Досега мобилният оператор беше основен спонсор и логото му беше отпред на екипа. Това на австрийската строителна компания отзад под номерата на играчите. През  февруари 2017 г. собственикът на клуба Спас Русев обяви , че договорът с телекомуникационната компания е за шест години на обща стойност 12 милиона лева. \"Виваком\" остават спонсор на \"Левски\". Очевидно стадионът частично носи тяхното име. Ние продължаваме да работим с тях и може би в края на февруари ще имаме една интересна инициатива с тях. Те са един от основните партньори на \"Левски\", коментира Иванов. Той описа договора с \"Ефбет\" като важен за клуба.", "date": "2018.12.18", "title": "\"Левски\" има дългове, но няма да фалира, увери изпълнителният директор на клуба"}
{"url": "https://www.dnevnik.bg/bulgaria/2018/12/18/3364035_vseki_treti_ot_samostoiatelno_zaetite_v_bulgariia_e/", "text": "В България самостоятелно заетите работещи са около 352 хил. души. Едва 30% от тях обаче са много доволни от работата си. Това показват данните от проучване на Евростат за 2017 г. Този процент е по-нисък само в други три държави от Европейския съюз. В Румъния 19 на сто от самостоятелно заетите са доволни от работата си, докато в Кипър и Португалия са съответно 28% и 29%. Средният показател в ЕС е 48%. Най-доволни от самостоятелната си заетост са работещите в Швеция – 83%, Малта – 82%, и Дания с 81 на сто. От общо 228 млн. работещи в ЕС 33 милиона са самостоятелно заети.", "date": "2018.12.18", "title": "Всеки трети от самостоятелно заетите в България е много доволен от работата си"}
{"url": "https://www.dnevnik.bg/bulgaria/2018/12/18/3364009_neiavilite_se_pred_antikorupcionnata_komisiia_shte/", "text": "Председателят на правната комисия в парламента Данаил Кирилов (ГЕРБ) заяви, че в законопроекта за изменение на антикорупционния закон присъстват допълващи функции, които имат в голяма степен полицейски характер, но целят да облекчат работата на Комисията за противодействие на корупцията и отнемане на незаконно придобитото имущество (КПКОНПИ). Коментарът му пред БНР бе във връзка с внесени от него и Хамид Хамид (ДПС) изменения на антикорупционния закон - по-малко от година след приемането му. Те предвиждат, че надлежно призованият, който не се яви \"на определеното място и време без уважителни причини\", се наказва с глоба до 2 хил. лв. и до 5 хил. лв. при повторност, и се довежда принудително, не само ако явяването му е задължително, но и ако КПКОНПИ \"намери, че то е необходимо\". Принудителното довеждане ще се извършва от МВР през деня, освен ако не търпи отлагане, предвижда законопроектът. С измененията в закона служителите на комисията получават правото да \"използват защитни средства, гарантиращи тяхната лична безопасност и прикритие на самоличността им\". \"В предложенията присъстват помощни и допълващи функции, които имат в голяма степен полицейски характер дотолкова, доколкото да облекчат работата на КПКОНПИ във взаимодействието ѝ с органите на МВР. Сега го казваме изрично, за да няма колебания и интерпретации\", каза Кирилов за идеите, включващи и използването на маски и принудително довеждане на хора. Няма никакви нови правомощия на комисията, а детайлизираме действащите такива, обясни той. Законопроектът предвижда два пъти по-дълъг срок от 6 месеца, вместо сегашните 3, в който комисията може да бави внасянето на иск след последния запор. Глоба до 5 хил. лв. ще се налага и на държавни служители, които не предоставят на комисията незабавно информация за корупция от високите етажи на властта. Това задължение се вменява на \"всички държавни институции, служби за сигурност, обществен ред и охрана\". Предлага се висшите държавни служители да се уведомяват, когато бъде установено несъответствие в размер до 5 000 лв. между доходите и наличните средства. Тогава комисията ще информира съответния служител като ще му дава 14-дневен срок за отстраняване на непълнотите и грешките в декларираните обстоятелства. От проекта не се разбира дали тези, за които е установено по-голямо разминаване, ще загубят правото си да направят корекции в декларацията си, каквото имат в момента, посочва  news.lex.bg . Проектът предвижда Националната агенция за приходите (НАП) да бъде уведомявана вече при по-голямо несъответствие между декларираното и реално притежаваното имущество. В момента, за да бъде сезирана приходната агенция, е достатъчно разминаване от 5 хил. лв. Кирилов и Хамид предлагат данъчна проверка да започва при разминаване с поне 10 хил. лв. В момента високите етажи на властта обявяват доходи, извън тези от заеманата длъжност, ако са над 1 000 лв. Законопроектът предвижда декларирането да е, когато надхвърлят 5000 лв. За предложението шефът на антикорупционната комисия да ползва кола и охрана от НСО, Кирилов обясни пред националното радио: \"Предложили сме го с оглед смисъла и значението. Това е антикорупционен орган, който извършва множество процесуални действия. Това са действия, които са срещу силните. Пазим го от всички. Има правила кога влизат в сила норми, които касаят изменения в бюджета. Ако има проблем и не е обезпечена финансово, тя би могла да влезе в сила в следващ бюджет, когато има обезпечени такива средства\". Законопректът на Кирилов и Хамид тепърва ще бъде подложен на обществено гласуване и внесен в парламента. Той е различен от спешните промени в антикорупционния закон, внесени миналата седмица отново от председателя на правната комисия. До тях се стигна след тълкувателно решение на Върховния касационен съд (ВКС). То постанови, че щом има прекратяване на наказателно производство, което е било повод за процедура по конфискация - се прекратява и конфискацията. Тълкувателното решение засяга отменения вече антикорупционен закон, но по него са заведени над 300 дела. Според изчисленията на председателят на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев след решението на ВКС трябвало да се прекратят около 20 дела за над 20 млн. лв. Повече четете  тук .", "date": "2018.12.18", "title": "Неявилите се пред антикорупционната комисия ще бъдат глобявани и довеждани насила"}
{"url": "https://www.dnevnik.bg/analizi/2018/12/18/3363930_s_nakazanie_evrokomisiiata_opitva_da_stimulira_reformi/", "text": "Наложената от Европейската комисия  глоба от 77 млн. евро  се разглежда погрешно само в контекста на евентуалните финансови загуби за Българския енергиен холдинг (БЕХ), \"Булгаргаз\" и \"Булгартрансгаз\". Това, разбира се, е проблем: за сравнение - 150 милиона лева е сумата, която неотдавна беше потвърдена за подпомагане на децата с увреждания за 2019 г. Така че ние, българските граждани, или ще понесем увеличаването на енергийните ни сметки с тази сума (поради непрозрачността на верифициране на разходите, за Комисията за енергийно и водно регулиране (КЕВР) е лесно да \"разхвърля\" 150 милиона в цените за ток и парно), или те ще останат да висят като задължения на някоя от компаниите до момента, в който някой кабинет (от поредния \"излишък\") или парламент реши да ги изчисти за сметка на бюджета. (Макар че днес от Виена премиерът Борисов обяви, че глобата  щяла да се плати от печалбата на двете компании .)  Важното е, че този акт на ЕК е \"тоягата\", с която комисията подкарва България към поредния етап на реформи в енергетиката и по-специално в газовия сектор. – европейското финансиране на интерконекторите, делото на ЕК срещу \"Газпром\" за монополно положение, което отвори пътя към понижаване цените на газа, и др. Видя се, че правителството – уж \"дясно\" и уж \"патриотично\" - нито бърза с интерконекторите (а и залага корупционни мини там), нито отива на преговори за намаляване на цените с \"Газпром\", макар и неотдавна да беше обявено, че са започнали такива технически разговори. Да не забравяме и апетита на ГЕРБ за тръбата от \"Турски поток\", за която вече се редят схеми и търгове въпреки  предупреждението на комисаря Шефчович ,  че всяко решение трябва да се взима заедно с ЕС. Впрочем предупреждение, свързано със същия проблем като предмета на санкцията – да се гарантира, че ако има такава тръба, до нея ще имат достъп различни доставчици на газ. И когато на всичко отгоре не работиш и за постигането на една от основните цели на Енергийния съюз – пълната либерализация на електроенергията и природния газ, не е чудно, че получаваш подобни санкции. Според запознати с предисторията на глобата, в оригиналното становище на ЕК е имало 3 възможности пред България: - Да допусне външен оператор в \"Булгартрансгаз\" без никакви продажби на собственост, да извади \"Булгартрансгаз\" от БЕХ и да получи символична глоба; - Да извърши приватизация и да понесе символична глоба; - Да не направи нищо и да получи тежка глоба за нарушаване на българските закони, които са хармонизирани с общностното право, като очакването е било глобата да бъде много по-голяма от сега наложената. Санкцията показва, че българската страна е избрала третия вариант, като засега не е ясно защо глобата е неколкократно по-ниска от очакваната. Премиерът Борисов днес го обясни с проведените преговори с Брюксел, при които санкцията е сведена от 300 млн. евро до 77 млн. евро. Твърденията на ръководители от БЕХ, че българските граждани не са били ощетени, показва пълното неразбиране на проблема. Това, че през визирания период България не е осигурила достъп до газопреносната мрежа на други доставчици на газ поради физическа невъзможност, не е тайна. Проблемът е в отказа да се работи – и то да се работи бързо – за преодоляване на зависимостта на България от един доставчик, който продава скъп газ при монополни условия. – и чрез цените на топлоенергията и електроенергията по комбиниран способ от дружествата, които използват газ, и при потребителите на газ за бита и индустрията. Санкцията на ЕК разбулва и още един проблем, който беше поставен още през 2008 г. около създаването на БЕХ. Проблемът е, че БЕХ се превърна в огромен цирей върху държавното тяло. Още тогава беше ясно, че твърденията как холдингът щял да стане \"българският еквивалент на ЧЕЗ\" и да \"инвестира и печели в чужбина\" бяха и останаха опашати лъжи. Вярно е, че най-мрачната прогноза – Русия да сложи ръка на основните активи на българската енергетика, вкарани точно с тази скрита цел в холдинга, все още не се е сбъднала поради простия факт, че бяха спрени руските заеми за АЕЦ \"Белене\". Но всичко друго – и дълговете на ТЕЦ \"Марица-изток 2\" към БЕХ, и отнемането на студения ѝ резерв в полза на Ахмед Доган, и загубата на арбитражите около втората атомна централа, в които страна е НЕК, която също е собственост на БЕХ, и подготовката за нови финансови заеми за \"Турски поток\" и прословутия \"хъб\" (да споменем само няколко) показва едно: БЕХ всъщност от 10 години е един \"хъб\". \"Хъб\" за претакане на парите на българите към известни и неизвестни джобове. Тревожният факт е, че отговорните лица веднага извадиха  клишето за \"националната сигурност\".  Да, енергетиката е елемент на националната сигурност. Но на коя? На тази на Русия, която иска да впримчи Балканите в газов възел? Или на тази, която осигурява на българите по-чиста, по-евтина и по-достъпна енергия? Очаквам оттук нататък да се излеят възможно е поредно смехотворно гласуване в парламента, може да се очаква поредната \"стачка в подкрепа на властта\". Все елементи от практиката на авторитарните и тоталитарните режими, които помним. В края на краищата можем да разглеждаме наложеното наказание и от още една гледна точка – като добронамерен, макар и болезнен опит за намаляване зависимостта на България от \"Газпром\" и Кремъл. Което трябва да бъде приветствано!  И да помним, че природният газ не може да бъде \"преходен\" енергиен носител към нисковъглеродната икономика на XXI век, която чука на вратата. Но това вече е друга тема.", "date": "2018.12.18", "title": "С наказание Еврокомисията опитва да стимулира реформи в енергетиката"}
{"url": "https://www.dnevnik.bg/bulgaria/2018/12/18/3364041_poddrujnici_na_ivancheva_iskat_ostavkite_na_ivan/", "text": "Представители на неформалната организация \"Зелен Младост\" поискаха оставките на зам. главния прокурор и доскорошен шеф на спецобвинението Иван Гешев и на председателя на Комисията за противодействие на корупцията и отнемане на незаконно придобитото имущество (КПКОНПИ) Пламен Георгиев. Според Петър Кържилов, което е от екипа на подсъдимите за подкуп бивш кмет на \"Младост\" Десислава Иванчева и заместничката ѝ Биляна Петрова, в началото на разследването в столичната община Гешев и Георгиев са изнесли информация, която впоследствие е била опровергана при разпитите на свидетели по делото, което се гледа в спецсъда. На специална пресконференция в БТА подкрепящите Иванчева и Петрова и техните адвокати определиха разследването срещу тях като поръчково и тенденциозно. На пресконференцията пускаха запис от брифинга на прокуратурата след ареста на Иванчева и Петрова през април. Поддръжниците им сравняваха изнесената тогава информация със свидетелски показания по делото пред съда. На прокурорския брифинг Гешев казва, че има десетки сигнали срещу столичната община. Кържилов отбеляза, че пред съда само 4-ма души са потвърдили, че са подали сигнал. Като нито един от тях не е бил за корупция, а за забавени преписки. На брифинга на прокуратурата Гешев казва, че двете жени са изнудвали строителни предприемачи в чисто житейския, а не в правния смисъл на думата. 30 свидетели на прокуратурата обаче са отрекли пред съда да са били изнудвани от Иванчева и Петрова в какъвто и да е смисъл, заяви Кърджилов. 30 свидетели от общината и строителния бранш са отрекли двете да са искали пари за себе си. Освен това на брифинга на прокуратурата през април Гешев заяви, че в дома на Иванчева са намерени преписки, но от протоколите от обиските се виждало, че нищо не е намерено. Заместничката на Иванчева била насилвана и заплашвана в ареста Биляна Петрова е била насилвана и заплашвана в ареста. На последното заседание в спецсъда тя е показала и синини по тялото си. Това каза адвоката ѝ Ирен Савова и добави, че върху Петрова е бил оказван натиск от служители на антикорупционната комисия, за да лъжесвидетелства. Повече четете  тук .", "date": "2018.12.18", "title": "Поддръжници на Иванчева искат оставките на Иван Гешев и Пламен Георгиев (допълнена)"}
{"url": "https://www.dnevnik.bg/sviat/2018/12/18/3364056_dve_hakerski_ataki_namaliha_cenata_na_akciite_na_tuitur/", "text": "Акциите на  \"Туитър\"  поевтиняха с почти 7%, след като компанията обяви, че разследва необичаен трафик, който може да се дължи на хакерска атака, поръчана от държавна власт. В друго съобщение компания за сигурност съобщи, че хакери са използвали платформата, за да крадат данни на потребители. В блогпост \"Туитър\" съобщи, че е открила подозрителен трафик към форум за обслужване на клиенти, докато е разследвала бъг, компрометиращ  данните на потребителите , включително телефонните кодове на държавите, в които се намират те. Проблемът е бил поправен на 16 ноември, а трафикът е идвал от отделни  айпи адреси в Китай и Саудитска Арабия . Полицията е уведомена за случая. В отделно съобщение софтуерната компания Trend Micro съобщи, че нов вид  зловреден софтуер  е бил активиран с публикацията на  миймове  в социалната мрежа. Става въпрос за вирус от типа \"троянски кон\" с дистанционно управление, който може да се активира чрез определен туитър акаунт, пише сайтът \"ТехКрънч\". Според изследователите от Trend Micro два туита, съдържащи стеганографски команди, са накарали вирусът да събере информация от заразения компютър и да я изпрати на хакерите.", "date": "2018.12.18", "title": "Две хакерски атаки намалиха цената на акциите на \"Туитър\""}
{"url": "https://www.dnevnik.bg/kultura/2018/12/18/3364059_niakoi_suobrajenie_na_vejdi_rashidov_za_bnt_goliamoto/", "text": "Председателят на парламентарната комисия по култура и медии и бивш министър на културата Вежди Рашидов в интервю за БНТ изрази своите виждания за това как работи тази телевизия, за съвременното българско изкуство и за житейски проблеми. Той призова определени предавания в националната телевизия да се променят. \"  Трябва да се появят нови концепции, нови схеми, нови лица, свежи и това не е лошо\", каза Рашидов, който насочи критиката си към  Бившият министър призова . По-нататък в разговора той изрази критично мнение за подбора кои български творци да бъдат представяни. \"Съвременните големи творци не знам какво правят, знам за  Ода Жон  от националната телевизия, която живее чуждопоклоннически във Франция. Един, който 3 месеца го гледам в това предаване, \"Оскар\" няма, но   каза той, визирайки номинацията за \"Оскар\" на Теодор Ушев с  анимацията \"Сляпата Вайша\"  и навременно поправен от водещите. В критиката си засегна и \"Бронзовата къща\" на Пламен Деяноф - проект, предоставен от Виена на София по повод европредседателството. \" , платихме му, защо не я направи във Виена, дойде тук да ни оплюе държавата. Не виждаме съвременните ни поети,  , отнекъде идват и разтягат едни локуми\", обобщи той. и искам моят кръст да бъде отбелязан\", призова Рашидов в края на разгорещения разговор, след като отбеляза, че не е взел нито един лев от държавата за 40 години.", "date": "2018.12.18", "title": "Някои съображения на Вежди Рашидов за БНТ, \"Голямото Айше\" и културата"}
{"url": "https://www.dnevnik.bg/sport/2018/12/18/3364040_fifa_testva_novi_pravila_na_svetovnoto_klubno/", "text": "Световното клубно първенство навлиза в решителната си фаза, като ФИФА планира да експериментира с нови правила в заключителните мачове от  турнира . От полуфиналите в надпреварата Международната футболна асоциация предвижда въвеждането на три промени. Първата от тях е, че всеки сменен футболист трябва да напусне терена през най-близката крайна линия. Така ФИФА се надява да избегне бавенето на време от играчите на отбора, който води в резултата. Втората промяна предвижда футболистите на противниковия тим да могат да пресичат подавания от аут или фаул в наказателното поле. Според настоящите правила топката първо трябва да напусне наказателното поле, за да може друг играч да играе с нея. Последната промяна гласи, че хора от щаба на отборите също ще получават картони за нарушение на правилата от скамейката, вместо само устна забележка от съдията. Полуфиналите на турнира започват днес с мач между \"Ал Аин\" и шампионът в Копа Либертадорес - \"Ривър плейт\". Аржентинският тим се наложи драматично срещу \"Бока хуниорс\" в  емоционален сблъсък , чийто реванш се игра в Мадрид на стадион \"Сантяго Бернабеу\". В другия полуфинал европейският шампион \"Реал\" (Мадрид) ще се изправи срещу японския \"Кашима антлърс\". Двата отбора ще играят в сряда от 18.30 ч. в Абу Даби, като испанският гранд ще търси трета поредна и общо четвърта титла в надпреварата. Финалът е в събота.", "date": "2018.12.18", "title": "ФИФА тества нови правила на световното клубно първенство"}
{"url": "https://www.dnevnik.bg/bulgaria/2018/12/18/3364102_prokuraturata_poiska_cenko_chokov_da_se_vurne_v_aresta/", "text": "След като медийни публикации уличиха бившия кмет на Галиче Ценко Чоков в отклонение от домашния арест и посещение на заведение в София, прокуратурата поиска мярката му за неотклонение да бъде заменена с по-строга - задържане под стража. Апелативна специализирана прокуратура се самосезира по публикации в медиите за това, че подсъдимият Ценко Чоков, спрямо когото на 26 септември е определена мярка за неотклонение \"Домашен арест\" се е отклонил от определената му от съда мярка и на 17 декември е посетил столично заведение, се казва в съобщение на държавното обвинение. Посещението на питейно заведение в кв. Драгалевци е потвърдено и от МВР, което е установило, че Чоков не се придвижва на носилка, както когато идва в съда., съобщи прокуратурата. С присъда от Специализирания наказателен съд Ценко Чоков е признат за виновен за причиняване на средна телесна повреда, отвличане и палеж и му е наложено наказание лишаване от свобода за срок от 4 години и 6 месеца. Той обжалва присъдата и докато чака горната инстанция да се произнесе е под домашен арест заради влошено здраве и предстоящи операции. Районната прокуратура в София е започнала наказателно производство за съзнателно даване на невярно заключение за здравословното състояние на Ценко Чоков пред съда.", "date": "2018.12.18", "title": "Прокуратурата поиска Ценко Чоков да се върне в ареста след като бе сниман в ресторант"}
{"url": "https://www.dnevnik.bg/razvlechenie/2018/12/18/3364107_amerikanski_sud_nakaza_brakonier_da_gleda_bambi_v/", "text": "Американски съд наказа  бракониер  да гледа анимационния филм \"Бамби\" заради това, че е избил стотици елени. Дейвид Бери ще лежи в затвора една година и ще трябва да гледа филма поне веднъж месечно. През август той и двама негови роднини са били заловени как  убиват елени , режат главите им и оставят телата да изгният, разказва Би Би Си. Според разследването на местните власти тримата са избивали стотици животни в продължение на години. Анимацията от 1942 г. разказва историята на еленчето Бамби, базирана на едноименния роман на Феликс Залтен. Сцената, в която майката на Бамби е убита от ловец, е изключително трогателна и запомняща се. В разследването, което е започнало през 2015 г., според в. \"Ю Ес Ей Тудей\" са участвали щатски, федерални и канадски полицаи. То се е простирало в Канзас, Мисури, Небраска и Канада, като на 14 мисурийци са повдигнати над 230 обвинения. \"Става въпрос за алчност и его\", заяви директорът на Агенцията за опазване на околната среда в Мисури Ранди Доумън. \"Взимат главите, защото за тях те са трофеи, и изобщо не мислят за трупа. Макар да има случаи, в които бракониерите събират рога, за да ги продават, тази сган се интересува само от тръпката на убийството.\"", "date": "2018.12.18", "title": "Американски съд наказа бракониер да гледа \"Бамби\" в затвора"}
{"url": "https://www.dnevnik.bg/photos/2018/12/18/3364075_fotogaleriia_vuzhodi_i_padeniia_-_karierata_na/", "text": "След две години и половина начело на \"Манчестър юнайтед\" ", "date": "2018.12.18", "title": "Фотогалерия: Възходи и падения - кариерата на Моуриньо в \"Юнайтед\""}
{"url": "https://www.dnevnik.bg/bulgaria/2018/12/18/3364114_za_chetiri_godini_bulgariia_e_uvelichili_blizo_5_puti/", "text": "През 2016 г. България е дала гражданство на 1585 души, граждани на страни извън Европейския съюз. Най-много български паспорти са издадени на руснаци – 488, а на второ място са украинските граждани - 278, сочат данни Евростат. Интерес към български паспорт са проявили и жители на няколко съседни държави - през годината документа са получили 145 граждани на Турция, 142 от Македония, както и 90 души от Сърбия. 103 пък са издадените документи за българско гражданство в Молдова, където българската диаспора достига 80 хил. души. Изключвайки Европа, Азия е континентът с най-много издадени български паспорти за 2016 г. Общо 271 души са получили българско гражданство. В Африка бройката е 18, в Северна Америка – 7, в Южна Америка – 5, а в Австралия – 2. От Евростат отчитат, че даването на български паспорти на живеещи извън ЕС хора расте с всяка година. През 2015 бройката им е 1261, с близо 400 по-малко са през 2014, а през 2013 са общо 756. Според данните на европейската статистическа агенция за 4 години дадените български паспорти на руски граждани са се увеличили близо 5 пъти. Докато през 2013 г. те са 103, през 2014 г. са 146, през 2015 г. - 214, а през 2016 г. достигат 488. През 2016 г. най-много паспорти на руснаци е дала Германия - 4833, следвана от Франция - 4094. Италия пък е лидер по дадено гражданство на хора извън ЕС. Страната е дала паспорти на близо 185 хил. души. След Италия се нареждат Испания, Великобритания и Франция, като и трите държави са направили свои граждани над 100 хил. души само в рамките на година.", "date": "2018.12.18", "title": "За четири години пет пъти повече руснаци са получили българско гражданство"}
{"url": "https://www.dnevnik.bg/zdrave/2018/12/18/3364113_zdravnata_kasa_moje_da_spre_da_plashta_na_aptekite_za/", "text": "Националната здравноосигурителна каса (НЗОК) може да спре да плаща на аптеките за отпускане на скъпоструващи лекарства. Това съобщи пред журналисти председателят на надзорния съвет и заместник-министър на здравеопазването Жени Начева след заседание на надзорниците, цитирана от БТА. Промяната засяга лекарствата, които НЗОК плаща изцяло. В момента НЗОК плаща по 2 лв. на обработен протокол. По думите на Начева по този начин НЗОК би спестила 16 млн. лв., които може да се насочат за скъпоструващи лекарства. Според нея няма да се налага тези два лева да се плащат от пациентите. Касата ще плаща на аптеките стойността на лекарствата, която е в Позитивния лекарствен списък. Предстои среща с представителите на фармацевтичния бранш за допълнително уточняване и обществено обсъждане на направените предложения за нормативни промени. В надзорния съвет е обсъждана и идеята, ако има преразход в бюджета на НЗОК за лекарства, включително и над допустимите 5 на сто, фармацевтичните компании да връщат разликата в касата. По думите й тези мерки няма да навредят на болните хора. Начева категорично заяви, че няма да има лимити за лекарствата за онкологични заболявания. НЗОК ще успее да разплати всичко на договорните си партньори за тази година, допълни още Начева. Преразходите, които се очакваха в края на годината по перата за лекарства и за болнична помощ, са компенсирани, увери Начева.", "date": "2018.12.18", "title": "Здравната каса може да спре да плаща на аптеките за отпускане на скъпоструващи лекарства"}
{"url": "https://www.dnevnik.bg/sviat/2018/12/18/3364079_putin_zaplashi_s_nova_raketa_stranite_koito_govoriat/", "text": "Надявам се, че нашите нови системи ще накарат да се замислят тези, които са свикнали с милитаристична и агресивна риторика.\" С тези думи руският президент Владимир Путин съобщи за успешни изпитания на нова междуконтинентална ракета \"Сармат\", както и че скоро ще започне серийно производство на най-нов ракетен комплекс \"Авангард\". Путин изтъкна още, че новото руско въоръжение няма аналози в света и ще укрепи баланса на силите и ще помогне за установяване на стабилност в света, съобщават руските информационни агенции. \"Ще отбележа, че всички родове войски се развиват балансирано и в съответствие с новата държавна програма за въоръжаване. Забележимо се подсили ядрената триада, играеща ключова роля в запазването на глобалния приоритет\", допълва президентът на годишното заседание на колегията на Министерството на отбраната. Според него модерното оръжие в руската армия е достигнало дял от 82%. В словото си той каза още, че новите разработки на военнопромишления комплекс \"в пъти увеличават потенциала на армията и флота и по този начин надеждно и безусловно осигуряват сигурността на Русия за близките десетилетия\". Президентът говори още за изпитание по време на бойно дежурство на хиперзвуков комплекс \"Кинжал\", а министърът на отбраната Сергей Шойгу допълни, че полети на самолети МиГ-31 с такива ракети е имало тази година 89 пъти над Черно и Каспийско море. Ракети \"Сармат\" ще започнат да влизат на въоръжение от 2021 г., съобщи неотдавна командващият ракетните войски със стратегическо предназначение ген. Сергей Каракаев. Първа ще ги получи Ужурската ракетна дивизия, разположена в закрития град Солнечни в южната част на Централен Сибир. На срещата Путин коментира също, че според него САЩ напускат Договора за ракетите със среден и малък обсег, защото се притеснили от появата на руски ракети с морско и въздушно базиране. Според него изстрелваната от самолет ракета Х-101 е с обсег 4500 км (среден), но тя не нарушавала договора.", "date": "2018.12.18", "title": "Путин заплаши с нова ракета \"страните, които говорят агресивно\""}
{"url": "https://www.dnevnik.bg/evropa/2018/12/18/3364116_za_evrokomisiiata_e_bilo_vajno_dopusnatoto_nezakonno/", "text": "За нас беше важно действията на Българския енергиен холдинг (БЕХ) да не се повтарят, защото бяха незаконни. Това заяви еврокомисарят по конкуренцията Маргрете Вестeгер на пресконференция в отговор на въпроси, свързани с  вчерашното решение на Европейската комисия  да наложи глоби на българското дружество заради отказан достъп до газопреносната мрежа и газовото хранилище на външни фирми, предаде БТА. Дейностите за доставката и преноса на газ можеше да се разделят наистина, да нямат една \"шапка\", посочи тя. \"Дали това щеше да се направи на основата на обществен или частен бизнес, или смесено - това не е важното. Истинското структурно разделение бе важно, за да се избегнат съгласуваните действия, които възпрепятстват конкуренцията. Това обсъждахме с българските власти\", поясни еврокомисарят. \"За нас разнообразяването на източниците на енергийните доставки носи сигурност. Според нас беше важно да се промени структурата (на БЕХ), за да не се повтаря незаконната дейност. Продавачът решава на кого иска да продаде, това не е наше решение\", поясни тя по повод възможността дейностите в БЕХ да бъдат разделени и частично  приватизирани . \"Може да кажете, че по причини, свързани със сигурността, не желаете даден купувач. Например, ако се раздели компанията на две, сами решавате (на кого да продадете). Сещам се за няколко случая, в които купувач бе отхвърлян заради националната сигурност\", посочи Вестeгер. \"Винаги се радваме да намерим решение чрез споразумение, ако то отчита нашите тревоги. Очаквах критики, че са ни били необходими три години в опит да постигнем решение със споразумение. Целта е отварянето на пазара, осигуряването на съревнование, гражданите да се възползват от това. Притесненията ни бяха, че незаконното поведение може да се повтори\", поясни еврокомисарят.", "date": "2018.12.18", "title": "За Еврокомисията е било важно допуснатото незаконно поведение на БЕХ да не се повтаря"}
{"url": "https://www.dnevnik.bg/razvlechenie/2018/12/18/3364053_ed_shirun_schupi_rekorda_za_nai-pechelivsho_turne_v/", "text": "Турнето на Ед Ширън Divide е спечелило впечатляващите 432 млн. долара от продажба на билети само за 2018 г., с което подобрява рекорда за най-продавано турне в рамките на една календарна година, съобщава \"Индипендънт\". Според данни от доклад на компанията \"Полстар\", която прави мониторинг на световния боксофис, на глобално равнище концертната индустрия е отбелязала рекордни печалби на стойност 10.4 млрд. долара от продадени общо 152.1 млн. билета. Ед Ширън, който изпълнява своите песни солово, но понякога на отделни събития кани Елтън Джон като гост-музикант, е продал почти 5 млн. билета за турнето си в 53 града, където са изнесени 94 концерта. На второ място по продажби остава турнето Reputation на Тейлър Суифт с 345.1 млн. долара. Бионсе и Джей Зи заемат третото място в класацията с 243.1 млн. долара.  При все това трябва да се отбележи, че концертите на Ширън се различават много от тези на Тейлър Суифт по отношение на цената за продуцирането им. Ширън разчита предимно на китарата си, докато шоуто на Суифт включва танцьори, певци, група, пиротехника, фойерверки, огромни надуваеми змии и две клетки, които я пренасят над главите на публиката. Според доклада печалбата на първите десет музиканти и групи в класацията за най-печелившите турнета за 2018 г. за пръв път преминават границата от 2 млрд. долара. Това е увеличение от миналогодишните 1.8 млрд. долара. В доклада е обърнато внимание и на факта, че компанията \"Лайв нейшън\", която се занимава с промотиране на музиканти, доминира пазара на музиката на живо с продадените от нея 49.6 млн. билета. На второ място остава компанията AEG Presents с 11.6 млн. продадени билета. В топ 10 влизат още Пинк, Бруно Марс, \"Ийгълс\", Джъстин Тимбърлейк, Роджър Уотърс, Ю Ту и \"Ролинг стоунс\". ", "date": "2018.12.18", "title": "Ед Ширън счупи рекорда за най-печелившо турне в рамките на една календарна година"}
{"url": "https://www.dnevnik.bg/sport/2018/12/18/3364129_ilka_shtuhec_specheli_spuskaneto_vuv_val_gardena/", "text": "Словенката Илка Щухец спечели спускането във Вал Гардена от Световната купа по ски алпийски дисциплини. Шампионката в дисциплината от 2017 г. се завърна победоносно и записа първи успех от 15 март 2017 г. (1 година, 9 месеца и 4 дни), когато триумфира в спускането в Аспен. Щухец, която е и световна шампионка в спускането от Сен Мориц 2017, пропусна целия минал сезон заради контузия. Тя скъса предни кръстни връзки на коляното на тренировка през миналия октомври. Победата е осма за Щухец в Световната купа и пета в спускането. Тя има две в Супер-Г и една в алпийската комбинация. От началото на сезона 28-годишната имаше само едно влизане в Топ 10 от четири старта – шесто място на първото спускане в Лейк Луис. Словенката се спусна с №13 и даде време 1:22.81, което беше по-добро с едва 14 стотни от постижението на следващата - Никол Делаго. Италианката записа първия си подиум в Световната купа в своя 39-и старт. Трета се нареди Рамона Зибенхофер от Австрия. Тя изостана с 51 стотни от победителката. Водачката в Световната купа Микаела Шифрин не взе участие в спускането в италианския курорт. Американката реши да спести сили за предстоящите стартове в петък и събота в Куршевел. Във френския курорт ще се проведат гигантски слалом и слалом. След надпреварата във Вал Гардена за малкия глобус в спускането продължава да води Никол Шмидхофер. Австрийката, която спечели две спускания дотук през сезона, завърши едва десета и има 226 точки в актива си. Щухец се изкачи на второ място със 158 точки. Трета е Мишел Гизин (153). В генералното класиране Шифрин има 689 точки, аванс от 380 точки пред Гизин. Трета е Шмидхофер с 279 точки. В сряда предстои още един старт за дамите – Супер-Г отново във Вал Гардена.", "date": "2018.12.18", "title": "Илка Щухец спечели спускането във Вал Гардена"}
{"url": "https://www.dnevnik.bg/evropa/2018/12/18/3364136_germanski_sud_othvurli_jalbi_na_krainodesnite_sreshtu/", "text": "Германският конституционен съд отхвърли жалби на крайнодясната партия \"Алтернатива за Германия\" срещу бежанската политика на канцлера Ангела Меркел, предадоха \"Ройтерс\" и ДПА. Става дума за  три конституционни жалби , подадени от членовете на парламентарната група на \"Алтернатива за Германия\" срещу решението на Меркел да отвори през септември 2015 г. южната граница за бежанци, без да поиска одобрение от германския парламент. Съдът е приел, че депутатите не са успели да обосноват по какъв начин решението на Меркел е нарушило конституционните права на партията. Решението на Меркел за отваряне на границите доведе до приток в Германия на близо един милион бежанци. Голяма част от тях бягаха от военните действия в Сирия и в Африканския рог. Въпреки че бе приветствано от международната общност и от много германци, решението продължава да е спорен въпрос във вътрешната политика на Германия. \"Алтернатива за Германия\" поиска съдът да постанови, че за да се обоснове решението на Меркел, е било необходимо одобрение от Бундестага. Съдът обаче отхвърли този аргумент, като заяви, че партията е получила представителство в парламента две години по-късно. Според съда конституционна жалба, внесена от парламентарна група срещу правителството, не може да се използва за определяне на това дали дадено решение на правителството е било в нарушение на конституцията, освен ако не е засегнало самата партия.", "date": "2018.12.18", "title": "Германски съд отхвърли жалби на крайнодесните срещу бежанската политика на Меркел"}
{"url": "https://www.dnevnik.bg/sport/2018/12/18/3364050_firmata_za_charturni_poleti_titan_77_tursi_82_hiliadi/", "text": "Компанията за чартърни полети \"Титан 77\" претендира за неплатени 82 хиляди евро от футболен клуб \"Левски\", научи \"Дневник\". В края на миналата седмица се разбра, че дружеството е завело дело в Софийския градски съд (СГС), с което  иска \"Левски\" да бъде обявен в несъстоятелност . В делото, заведено на 13 ноември, от \"Титан 77\" са представили два договора за самолетни услуги, по които \"Левски\" не е платил. Единият е за 39 хиляди евро, а другият за 43 хиляди. На свое закрито заседание от 14 ноември СГС се произнася в полза на ищеца. На  пресконференция в София изпълнителният директор на \"Левски\" Красимир Иванов  коментира претенциите на \"Титан 77\" и уточни, че преди време клубът е направил плащане. Той не разкри сумата, оставяйки това на медиите. \"Информацията, която беше изнесена, показва, че действията са започнали да се развиват преди месец. Информацията е била представена на медиите, за да могат да я изнесат. Това, което ми направи неприятно впечатление, е, че не беше споменат размерът на иска\", каза Иванов. \"Сумата е малка за размера на клуба, освен това от датата, когато е входирано това, е било направено солидно плащане към този контрагент\", добави Иванов.", "date": "2018.12.18", "title": "Фирмата за чартърни полети \"Титан 77\" търси 82 хиляди евро от \"Левски\""}
{"url": "https://www.dnevnik.bg/bulgaria/2018/12/18/3364171_tristrankata_ne_postigna_suglasie_za_noshtniia_trud/", "text": "Работодателите, синдикатите и правителството не постигнаха съгласие за начина, по който да бъде плащан нощният труд, съобщи БНР след заседанието на Националния съвет за тристранно сътрудничество. След Нова година работна група с участието на работодателите и синдикатите ще обсъди и предложи законодателни промени, обяви министърът на труда и социалната политика Бисер Петков.  Петков заяви, че в бюджета за следващата година не са предвидени допълнителни пари за по-висока добавка за нощен труд за служителите на МВР, отбраната и здравеопазването. От синдикатите реагираха остро на отказа сегашната надбавка от 25 стотинки за час нощен труд да бъде увеличена още от догодина. \"В рамките на бюджета за тази година се решаваха какви ли не безумни проблеми. На какви ли не безумни групи хора – тук говорим за пари, които са заработени. Вие раздадохте какво ли не кому ли не – само не на хората, които работят\", обърна се към социалните партньори лидерът на \"Подкрепа\" Димитър Манолов. От своя страна Васил Велев от Асоциацията на индустриалния капитал в България посочи, че в 38 бранша е договорено по-високо заплащане на нощния труд: \"Т.е тази ставка, която е изостанала от времето от преди 10 години, изглежда смешно ниска – всъщност, де факто я няма\". Другата тема от дневния ред - увеличението на минималната заплата от 510 на 560 лв., очаквано не срещна одобрението на работодателите. Асоциацията на индустриалния капитал пресметна, че след административното увеличение близо половин милион души в страната ще са на минималния доход, а това означава, че средната заплата се доближгава твърде много до минималната и липсва диференция на заплащането според уменията. ", "date": "2018.12.18", "title": "Тристранката не постигна съгласие за нощния труд"}
{"url": "https://www.dnevnik.bg/zelen/2018/12/18/3364176_sud_spria_zabranata_za_dvijenie_na_stari_dizeli_v/", "text": "Забраната за движение на по-стари дизелови автомобили в някои части на Франкфурт, която влиза в сила през февруари, бе блокирана днес от германски съд, тъй като според него основанията за нея не са достатъчни, предаде \"Ройтерс\". След скандала с манипулираните тестови данни при дизелови автомобили на \"Фолксваген\" (Volkswagen) и други германски автомобилостроители няколко германски градове  наложиха забрани  за по-старите дизелови автомобили. Първата забрана  влезе в сила в Хамбург  през май. През септември  по-нискоинстанционен съд разпореди  Франкфурт, германският финансов център, да забрани движението в центъра на града на изключително замърсяващите по-стари дизелови автомобили от февруари. Делото е едно от няколкото подобни, заведени от природозащитната група \"Действие за защита на околната среда\" (DUH). Хесенският административен съд в Касел обяви днес, че е решил да позволи на провинция Хесен да обжалва решението на по-нискоинстанционния съд с мотива за сериозни съмнения за неговата обоснованост. По думите на говорител на съда в Касел ново гледане на делото не се очаква преди февруари. /БТА", "date": "2018.12.18", "title": "Съд спря забраната за движение на стари дизели в центъра на Франкфурт"}
{"url": "https://www.dnevnik.bg/politika/2018/12/18/3364183_boiko_borisov_i_maik_pompeo_sa_obsudili/", "text": "Министър-председателят Бойко Борисов проведе телефонен разговор с държавния секретар на САЩ Майк Помпео по искане на американския държавник, съобщиха от правителствената пресслужба. Темите, които двамата са обсъдили, са сътрудничество в областта на сигурността и отбраната, както и изминалите успешни военни учения. \"Дискутирани бяха още енергийната сигурност, диверсификацията и европейският газоразпределителен център \"Балкан\". Акцент бе поставен също върху инвестициите и двустранните отношения\", съобщават от правителството. В разговора Бойко Борисов и Майк Помпео са препотвърдили високата и резултатна визита на заместник държавния секретар на САЩ Джон Съливан, който бе на двудневно посещение у нас миналата седмица. Българският министър-председател е посочил пред американския държавен секретар, че по голяма част от обсъдените с Джон Съливан теми вече има решения. Премиерът Бойко Борисов и държавният секретар на САЩ Майк Помпео са подчертали ангажимента си геостратегическото партньорство между България и САЩ да се засили и да се развива с още по-бързи темпове. Министър-председателят Борисов отново е уверил, че България стриктно изпълнява ангажиментите си към НАТО, и препотвърди повишаването на разходите за отбрана на 2% от БВП до 2024 г., както и за отделяне на повече инвестиции във въоръжение и оборудване. Администрацията на президента Доналд Тръмп не подкрепя проекта \"Турски поток\", тъй като е за разнообразяване на източниците на енергийни суровини за България. Това заяви заместник държавният секретар Джон Съливан в  интервю  за предаването \"120 минути\" на bTV в неделя. В момента около 95% от природният газ за България се доставя от Русия. Правителството разчита основно на газа от \"Турски поток\", за да захрани бъдещия газоразпределителен център \"Балкан\". \"С това послание идвам в София - да се опита да диверсифицира своите източници на енергия, било то от газ от множество източници, не само от един, или атомно гориво, идващо от множество източници\", каза Съливан. \"Идеята е, че множеството източници намаляват риска, а рискът би могъл да бъде например природно бедствие. Ако нещо се случи и се прекъсне газопреносна тръба, изцяло необвързано с политическо решение, това би могло да доведе до огромна икономическа дислокация в страната, ако е била твърде зависима от един източник на енергия\", обясни Съливанзащо не трябва да се разчита само на газ от Русия. Съвсем скоро правителството трябва да реши дали ще избера нов изтребител от американски F-16 или шведски Grippen. За поредна година България не изпълнява ангажиментите си към НАТО. В понеделник председателят на групата на ГЕРБ в парламента и зам.-председател на партията Цветан Цветанов се срещна със зам.-помощник държавния секретар на САЩ Матю Бойс и Ерик Рубин, посланик на САЩ в България. Сред обсъжданите по време на разговора също са били енергийната сигурност и диверсификацията на енергийните източници, както и сътрудничеството в сектор \"Сигурност\".", "date": "2018.12.18", "title": "Бойко Борисов и Майк Помпео са обсъдили газоразпределителния център \"Балкан\""}
{"url": "https://www.dnevnik.bg/biznes/2018/12/18/3364175_komisiiata_za_konkurenciia_razreshi_banka_dsk_da/", "text": "Със свое решение от 13 декември Комисията за защита на конкуренцията разрешава на \"Банка ДСК\" ЕАД да придобие \"Сосиете Женерал Експресбанк\" АД и косвено дъщерните й дружества \"Сосиете Женерал Факторинг\" ЕООД, \"Сожелиз - България\" ЕООД и \"Регионален фонд за градско развитие\" АД, както и \"Застрахователно акционерно дружество Сожелайф България\" АД. Комисията намира, че сделката няма да ограничи ефективната конкуренция на българския банков пазар. Решението идва, след като през август \"ОТП Банк\" АД, Унгария, обяви, че българското й дъщерно дружество \"Банка ДСК\" АД е подписало договор за придобиване на 99.74% акционерно участие в \"Сосиете Женерал Експресбанк\" АД, българското дъщерно дружество на Societe Generalе, Франция. В изследването антимонополната комисия установява, че няма основания да се смята, че след концентрацията на двете банки на българския пазар групата ще придобие толкова голям дял в отделните сегменти, че да застраши конкуренцията на пазара.  Следва да се има предвид, че на анализирания пазар са активни немалък брой банки, които също принадлежат към големи икономически групи (\"Уникредит\", Юробанк, ОББ, \"Райфайзен\" и др.) и същите са в състояние да окажат действителен конкурентен натиск спрямо новата банкова структура. Същевременно по данни на БНБ всички банкови оператори предлагат пълния набор от основни продукти и услуги, като се конкурират по отношение на техните основни параметри, е записала комисията в мотивите си за даденото разрешение. Данните показват, че обединената група ще запази водещата си позиция по размер на привлечени депозити на граждани и домакинства, като делът и ще нарасне до 23.67%. При жилищното и ипотечното кредитиране общият дял ще нарасне до 27.08%. Изчисленията на комисията при потребителските кредити показват дял на обединената група от 38.58%. След забележка от страна купувача обаче данните са коригирани. От Банка ДСК е постъпило становище, че като част от пазара на потребителско кредитиране в България трябва да се приемат и заемите, отпускани от \"Уникредит Кънсюмър Файненсинг\" ЕАД и \"БНП Париба Пърсънъл Файненс\" ЕАД. Комисията е приела това и преизчислението в този сегмент показва дял на обединената група от 32.39%. По отношение на активите, управлявани от банките в България, комисията прилага данните на БНБ към края на 2017 г. Според тях Банка ДСК има 12.42% дял от сумата на активите в банковата система, като заема второ място след Уникредит Булбанк, с дял 19.52%, следвана от Първа инвестиционна банка с дял 8.8%, Юробанк България с дял 7.59%, ОББ с дял 7.51%, Райфайзенбанк България с дял от 7.15%. \"Сосиете Женерал\" има 6.57% дял от сумата на активите и заема седмо място. След осъществяване на сделката обединената група ще формира дял 18.99% от сумата на активите, при което ще запази второто си място след това на Уникредит Булбанк. БНБ вече одобри сделката на 14 ноември 2018 г. Тогава управителният съвет на БНБ взе решение за предварително одобрение на прякото придобиване от \"Банка ДСК\" ЕАД на акции, представляващи 99.7352% от капитала на \"Сосиете Женерал Експресбанк\" АД, която при реализиране на придобиването ще стане дъщерно дружество на \"Банка ДСК\" ЕАД и част от групата на \"ОТП Банк\" АД, Унгария.", "date": "2018.12.18", "title": "Комисията за конкуренция разреши Банка ДСК да придобие Сосиете Женерал Експресбанк"}
{"url": "https://www.dnevnik.bg/bulgaria/2018/12/30/3364103_predozirane_dve_praseta_shte_budat_razfasovani_pred/", "text": "Следва изказване  На 26 декември община Пловдив организира един ритуал, който има за цел спазването на българските традиции около Коледа. И тъй като вече много хора, особено сред по-малките пловдивчани, нямат възможност да ходят по селата и да се запознават отблизо с традициите, то в община Пловдив решихме да направим така, че традициите да дойдат в града. Имаме една прекрасна коледна елха пред община Пловдив и на 26-и там ще приготвим по стар български обичай заедно с коледари, облечени с коледни облекла - както са коледарите - с геги, с гевреци. И с помощта на Ути Бъчваров ще разфасоваме две прасета. Така че всички сте поканени да спазим заедно тази традиция. С Ути Бъчваров, една голяма скара, вино, хляб, кисели краставички и лютеница... поне така сме подготвили... Община Пловдив не може да фактурира повече от две прасета. Така че на 26-и в 12 часа, който може, ще се радвам... Така заедно с пловдивчани ще направим един коледен ритуал, който ще завърши с почерпка за здраве. Използвам случая да пожелая весели празници на всички и да сме живи и здрави след празниците да се видим пак.", "date": "2018.12.18", "title": "Предозиране: Две прасета ще бъдат разфасовани пред общината в Пловдив"}
{"url": "https://www.dnevnik.bg/sport/2018/12/18/3364137_bulgarin_stana_tenisist_1_v_evropa_pri_16-godishnite/", "text": "Българинът Пьотр Нестеров беше избран за тенисист №1 на Европа при юношите до 16 години; 15-годишният състезател спечели наградата \"Играч на годината\" на Тенис Европа. Отличието осигури на Нестеров едноседмичен лагер в академията \"Муратоглу\" на френската Ривиера. Той е третият представител на България, избран за №1 в Европа при 16-годишните, след Димитър Кузманов през 2009 г. и Леонид Шейнгезихт през 2015 г. През тази година Нестеров стана шампион в мастърса на осемте най-добри в Европа до 16 години в Реджо Калабрия. Той спечели още три турнира на ITF в своята възраст - от първа категория в Сараево (Босна и Херцеговина) и от втора категория в Лида (Беларус) и Панчево (Сърбия). Нестеров е роден в Русия, започва да тренира тенис на четири години, а когато е на 12 години, се мести в България. \"Чувствам се българин\", заяви младият тенисист пред БНТ след спечелването на мастърса в Италия. Официалният сертификат и медал за \"Играч на годината\" ще бъдат връчени на представител на Българската федерация по тенис по време на годишната среща Тенис Европа във Валета, Малта, в края на март 2019 г.", "date": "2018.12.18", "title": "Българин стана тенисист №1 в Европа при 16-годишните"}
{"url": "https://www.dnevnik.bg/video/novinite_na_bnt/2018/12/18/3364208_video_drugite_novini/", "text": "Намаляват таксите за трансгранични преводи в евро Увеличението на заплащането за нощния труд под въпрос Да помогнем на природата, призова Дядо Коледа Традициите в офисните коледно-новогодишни тържества се променят Аполония Понтийска през погледа на археолозите", "date": "2018.12.18", "title": "Видео: Другите новини"}
{"url": "https://www.dnevnik.bg/bulgaria/2018/12/18/3364199_cenko_chokov_e_imal_razreshenie_da_otide_zubolekar_no/", "text": "Бившият кмет на Галиче Ценко Чоков е имал разрешение от спецсъда да посети вчера стоматолог, каза пред журналисти в Съдебната палата говорителят на главния прокурор Румяна Арнаудова в коментар за казуса с осъдения на първа инстанция Чоков, който, макар и под домашен арест, беше сниман в столично заведение, предаде БТА. Арнаудова допълни, че и от столичната полиция са потвърдили пред прокуратурата, че Чоков е бил във видимо отлично състояние в заведение в кв. \"Драгалевци\". Говорителят на главния прокурор допълни, че са събрани достатъчно доказателства за отклонението на Чоков от наложената му мярка. Освен че утре ще поиска да бъде върнат в ареста, прокуратурата започна и разследване срещу вещото лице, което през ноември заявило, че Чоков е в толкова лошо здравословно състояние, че дори делото срещу него трябва да бъде спряно до излекуването му. Арнаудова отказа да посочи името на експерта, прегледал бившия кмет, и допълни, че в предишна експертиза лекарят е твърдял отново, че състоянието на Чоков не е добро. За такъв тип престъпление законът предвижда затвор от 1 до 5 години и лишаване от права. За ефективността на домашния арест Арнаудова заяви, че след като хората под домашен арест не могат да бъдат качествено контролирани, тази мярка е безсмислена и не постига описаните в закона цели. Домашният арест се използва предимно за болни, които не могат да престояват в ареста, коментира Арнаудова и отново допълни, че контролът по изпълнение на мярката не е достатъчно ефективен. На 10 май първоинстанционният съд призна Чоков за виновен и го осъди на затвор от 4 години и 6 месеца за общо три престъпления - причиняване на средна телесна повреда, отвличане и палежи. Първоначално съдът потвърди най-тежката мярка за неотклонение \"задържане под стража\" и тя беше в сила до 26 септември\", припомни Арнаудова. Тя посочи, че след това заради влошено здравословно състояние Чоков е пуснат под домашен арест.", "date": "2018.12.18", "title": "Съдът разрешил на Ценко Чоков да отиде на зъболекар, но той посетил и ресторант"}
{"url": "https://www.dnevnik.bg/evropa/2018/12/18/3364209_frenski_sud_shte_razgleda_jalba_sreshtu_polzvaneto_na/", "text": "Френският Върховен касационен съд ще прецени дали да сезира Конституционния съд по жалба за използването на костни скенери за определяне на възрастта на млади мигранти, предаде \"Франс прес\". Приоритетният въпрос за конституционосъобразност (ПВК) е повдигнат от защитата на младия гвинеец Адама С., който твърдял, че е на 15 години при пристигането си във Франция през 2016 г. Той отказал да мине тези радиологични прегледи за определяне на възрастта му и през 2017 г. детски съдия преценил, че той не е малолетен, и е отменил престоя му в детски социален дом. Младежът обжалвал съдебното решение и този път приел да се подложи на костен скенер. През юли апелативният съд в Лион преценил, че възрастта му е между 20 и 30 години, и потвърдил, че той не може да ползва детски социален дом. Тогава решението е обжалвано пред касационния съд. Защитата на младежа внася ПВК по член 388 от Гражданския кодекс, който от 2016 г. регламентира ползването на радиологични прегледи, обикновено на ръката или китката, за определяне на възрастта на млад човек. Тези костни скенери се ползват в много европейски страни за определяне възрастта на млади мигранти при наличие на съмнение, но са критикувани от години. Доводите на противниците им са, че тези тестове са остарели - ползват се статистически данни от 30-те и 40-те години на миналия век, взети от американци в добро здраве - и че дават твърде значителни статистически отклонения от поне 18 месеца във възрастовата група 16-18 години. Редица организации се борят за замяната на тези радиологични тестове с други техники за проверка - психологически, социални и образователни. /БТА", "date": "2018.12.18", "title": "Френски съд ще разгледа жалба срещу ползването на скенери за определяне възрастта на мигранти"}
{"url": "https://www.dnevnik.bg/sviat/2018/12/18/3364235_britanskiiat_razuznavatelen_korab_hms_echo_e_navliazul/", "text": "Разузнавателният кораб на Кралския военноморски флот HMS Echo е навлязъл в акваторията на Черно моря, съобщиха руски и британски медии. Корабът е преминал през Босфора, съпровождан от турската брегова охрана. Оборудван с 20-милиметрово оръдие и 7,62-милиметрова картечница, Echo е проектиран за наблюдателни операции в подкрепа на подводници и може да осигурява информация в реално време. Членът на горната камара на британския парламент Адмирал Лорд Уест не смята, че изпращането на HMS Echo в Черно море е добра идея, тъй като не е достатъчно въоръжен за евентуални морски сблъсък, цитиран от plymouthherald.co.uk. Съединените щати също се приготвят да изпратят боен кораб в Черно море заради напрежението, което се повиши след инцидента в Керченския проток. Това  съобщи телевизия  Си Ен Ен преди две седмици, като цитира собствени източници. Няма искане към България  от НАТО за засилено военно присъствие в региона, има към Турция, каза на 9 декември вицепремиерът и министър на отбраната Красимир Каракачанов.  Междувременно руското министерство на отбраната, публикувало кадри от за пръв път представено през март лазерно оръжие, обяви и че силите на страната в източната част на анексирания Кримски полуостров са започнали учения с ракетните си комплекси \"Панцир\". От руското външно министерство има твърдения, че украинските власти се готвят за офанзива в Източна Украйна, като се възползват от обявеното военно положение. Военноморските сили на САЩ говорят за \"операция за свобода на корабоплаването\" - според тях териториалните претенции на Москва са за райони, които са далеч отвъд 12-милната зона около руския бряг. Напрежението между Украйна и Русия нарасна след инцидента на 25 ноември, при който Русия  задържа моряци  и плавателни съдове. Руската  Федерална служба за сигурност  (ФСБ) твърди, че над 20-те души на борда на \"Никопол\", \"Бердянск\" и \"Яни Капу\" са нарушили руската държавна граница.  Украйна отрича . Съединените щати поискаха от Русия да освободи задържаните украински моряци и да върне трите кораба на военноморските сили на Украйна.", "date": "2018.12.18", "title": "Британският разузнавателен кораб HMS Echo е навлязъл в Черно море"}
{"url": "https://www.dnevnik.bg/analizi/2018/12/18/3364159_antikorupcionnata_komisiia_-_predizborno_raztovarvane/", "text": "Докато се дивяхме на светкавично внесения преди седмица от Данаил Кирилов (ГЕРБ) проект за промени на антикорупционния закон, който беше приет на първо четене с цел да обезсили тълкувателното решение на Върховния касационен съд, вчера неуморният председател на правната комисия (Кирилов) внесе заедно със зам.-председателя Хамид Хамид втори проект за промени. Общинските съветници да се извадят от антикорупционния закон, тоест от подлежащите на проверка от антикорупционната комисия (КПКОНПИ), и за тях да отпадне задължението да декларират имущество, несъвместимост и конфликт на интереси. Това предлагат ГЕРБ и ДПС с новите проектопромени в Закона за противодействие на корупцията и за отнемане на незаконно придобитото имущество. С две думи - в рамките на седмица два проекта за промени на приетият в началото на годината закон. Мотивът на вносителите: общинските съветници са твърде много - над 5400 души, и е непосилно да бъдат проконтролирани. Мотивът е съмнителен: първо, публична тайна е, че най-масовата корупция е на общинско ниво и от нея си патят най-много българи. И наред с това - след по-малко от година предстоят местни избори. Да се извадят точно общинските съветници от проверки означава да останат непроверени сигнали за \"необяснимо имущество\" на лица, които евентуално ще бъдат издигнати на новите избори за местна власт. Поправката на Кирилов и Хамид на практика издига чадър над тях и им дава картбланш да продължат необезпокоявано да си трупат \"необяснимо имущество\", както се изразява законът. Мотивът, че е непосилно за антикорупционната комисия да проверява такъв голям брой общински съветници, не издържа пред целта на предишния проект на Кирилов - Излиза, че няма пречки на антикорупционната комисия да й се възложат задачи, за да бъде обезсилено тълкувателното решение на ВКС, което указа, че при прекратяване на наказателното производство (ако то е било поводът за конфискационна процедура), прекратява се и конфискацията. Което натоварва комисията с безкрайни всъщност проверки. Тя ще се справи значи. Но няма да се справи с проверките и на общинските съветници, защото са много, въпреки че комисията има териториални подразделения. И защо едното комисията може, а с другото е затруднена? При безкрайните проверки КПКОНПИ проверява обичайно нашумели имена, атрактивни за пропагандното обезпечаване на дейността й, и сама си ги избира, неясно на какъв принцип и по каква методика установява необяснимото имущество. Дали ще са Баневи, за да ни покажат и лукса, в който са живели, ама е дошъл Видовден, нали (мехлем за изтерзаните души на населението пред телевизора), или Арабаджиеви, които май никой не издирва, а може и председателят на ВКС, но никога например Пеевски: комисията, разбирай Пламен Георгиев, си решава \"кой за какво\" и шефът влиза автоматично в централните новини, за да каже каквото си поиска. И даже да обяви заплашително, че \"сега ще се разбере кой на коя страна стои - ако подкрепи или не подкрепи предложенията на Кирилов\". Казано иначе - промените на Данаил Кирилов разтоварват антикорупционната комисия от едно неносещо слава задължение, но я натоварват с желаното от нея най-безотговорно упражняване на безконтролна и безсрочна власт. И то в навечерието, да повторя, на избори за общинско управление. Всеки да си прави изводите. И сметката да си прави всеки.\"Финансовото Гестапо\", каквото име си заслужи КПКОНПИ, е на поста си, обезпечено с все по-удобни за него закони. .", "date": "2018.12.18", "title": "Антикорупционната комисия - предизборно разтоварване и натоварване"}
{"url": "https://www.dnevnik.bg/sport/2018/12/18/3364222_iliia_carski_e_izhvurlen_ot_avtomobilniia_sport_za_dve/", "text": "Многократният шампион в ралитата Илия Царски е със спрени състезателни права за срок от две години. Това става ясно след публикуването на протокол №022 от решенията на управителния съвет на Българска федерация по автомобилен спорт (БФАС). Заседанието е било на 17 декември 2018 г. Причината е извънредна ситуация, създадена от Царски. 50-годишният пилот е нахлул в сградата на БФАС и е прекъснал заседанието на УС, а освен това \"се е държал арогантно и агресивно\". Според протокола Царски е използвал \"непристойни квалификации и директни обиди към длъжностни лица на БФАС\". На заседанието си управителният съвет е разглеждал писма на Царски и бившия спортен директор на \"Шипка-Дамасцена\" Николай Мончев. През 2017 г. след  инцидент между двамата временно пилотът остана без лиценз . Позовавайки се на член 58 от Наредбата за провеждане на спортни състезания за 2018 г. УС на БФАС налага на отбора на Царски \"Автоцар\" парична глоба в размер на 2000 лева и прекратява състезателните права на пилота за срок от 2 години. \"Същият няма да бъде допускан до участие в автомобилни състезания под егидата на БФАС до крайния срок, а именно 16.12.2020 г.\" Отборът на Царски \"Автоцар\" има срок до 15 януари 2019 г. да плати глобата, в противен случай членството му в БФАС няма да бъде подновено. От БФАС допълват, че възстановяват правата на Мончев като спортен директор, считано от 17 декември. \"УС изразява сериозни съмнения относно правотата и обективността на двата доклада от Комисия планинско, въз основата на които е взето решението за наказанието от 8.02.2018 г.\"", "date": "2018.12.18", "title": "Илия Царски е изхвърлен от автомобилния спорт за две години"}
{"url": "https://www.dnevnik.bg/photos/2018/12/18/3363910_fotogaleriia_jilishten_kvartal_v_rio_negro_v_plamuci/", "text": "Пожар в жилищен квартал в Рио Негро, в град Манаус, Бразилия унищожи поне 600 дървени къщи и прогони хиляди бразилци от домовете им. Загинали няма, четирима души са ранени. Според първоначалната информация причината за пожара е експлозия на тенджера под налягане.", "date": "2018.12.18", "title": "Фотогалерия: Жилищен квартал в Рио Негро в пламъци"}
{"url": "https://www.dnevnik.bg/sport/2018/12/18/3364108_borovec_shte_otkrie_zimniia_sezon_s_bezplatni_ski/", "text": "С безплатни уроци по ски и сноуборд ще бъде открит зимният сезон в Боровец, съобщиха от \"Бороспорт\". Курортът ще стартира дейност в събота (22 декември), като в първия ден цената на картата за възрастни ще бъде на половин цена (29 лева), а тази за деца ще струва 1 лев. За старта на сезона ще бъде пуснат нов шестседалков лифт. По случай откриването организаторите обявиха, че ще има празнична програма с различни дейности и събития в събота. Официалният старт на сезона в курорта ще бъде даден в 8.30 ч. с участието на бившия български скиор Петър Попангелов. От 9 ч. инструктори от \"Бороспорт\" ще дават съвети и насоки на начинаещите в ските и сноуборда. Новият лифт ще бъде открит в 12.15 ч. от заместник министър-председателя по икономическата и демографската политика Марияна Николова и кметът на Община Самоков Владимир Георгиев. Празникът ще приключи с 17.45 с факлено шоу и заря. Приходите от детските карти в събота ще бъдат дарени на фондация \"Петър Попангелов и приятели за Боровец\". Тя подпомага развитието на зимните спортове сред децата и младите хора в Самоков и региона. Зимният сезон вече беше открит в Пампорово (8 декември) и Банско (15 декември), като Витоша ще започне дейност в петък с нощно каране.  Във всички големи ски курорти цената на картите поскъпва , като тя струва от 58 на 65 лева.  Цената на дневната карта В Боровец ще бъде 58 лв. за възрастни, 32 лв. за деца и 42 лв. за младежи до 23 г. и хора над 65. Сезонната карта за курорта е без промяна - 1000 лв. за възрастни и 700 лв. за деца, с включено нощно каране.", "date": "2018.12.18", "title": "Боровец ще открие зимния сезон с безплатни уроци по ски в събота"}
{"url": "https://www.dnevnik.bg/evropa/2018/12/18/3364049_otiva_li_avstriia_tvurde_dalech_v_restriktivnata/", "text": "Около 17 хил. леви демонстранти излязоха по улиците на Виена през уикенда, за да протестират срещу австрийското антиимигрантско правителство, но канцлерът Себастиан Курц среща все повече критики и от своя собствен лагер. Разбира се, коалицията между консервативната Народна партия (НП) на Курц и крайнодясната Партия на свободата (ПС), която вчера отбеляза първата си годишнина, се радва на широка подкрепа на 58 процента от избирателите. Влиятелни фигури в НП, а и в консервативните бизнес лобита, изразяват обаче съмнение дали правителството не е отишло твърде далече в рестриктивната си политика срещу младите кандидати за убежище и срещу мигрантите като цяло. Недоволството избухна публично и неловко за Курц миналия месец във Форарлберг - малка западна провинция, известна като традиционно консервативен регион. 32-годишният канцлер участваше в среща с граждани по въпроси, свързани с ЕС в град Брегенц. На такива събития Курц обикновено се изправя пред симпатизираща му публика. Преди обаче да си тръгне, неколцина от присъстващите започнаха да го апострофират, настоявайки да обсъди бежанската политика и по-специално неотдавнашен спорен опит на полицията да екстрадира бременна арменка и нейното семейство. \"Ако не желаете да говорите с нас тук, можем да отидем и да демонстрираме на улицата\", провикна се един мъж. Гражданите имат виден поддръжник в лицето на губернатора на Форарлберг Маркус Валнер - политик от НП, който нарече операцията по екстрадицията \"погрешна и нехуманна\". Валнер настоява австрийските провинциални правителства да имат право на глас при даване на хуманитарни визи, които защитават добре интегрираните кандидати за убежище от депортиране, след като им е бил отказан бежански статут. Губернаторът е един от консерваторите, които лобират за отхвърлени млади кандидати за убежище, които се обучават на някакъв занаят в Австрия, и настояват те да могат да завършат обучението си, преди да бъдат изпратени в родните си страни. Федерацията на австрийските индустриалци и Австрийската търговска камара подкрепят това искане, защото виждат в младите мигранти добре дошло попълнение на квалифицираната работна ръка. Когато правителството отказа да прави изключения, изпълнителният директор на търговската камара Карлхайнц Копф каза в интервю по радиото: \"Ние сме изненадани от това решение и мисля, че то е достойно за съжаление.\" Бизнес лобитата се опасяват също, че висококвалифицираните чужденци, които мислят за работа в Австрия, биват отблъсквани от правителствените приоритети, които включват отделни паралелки в началните училища за деца, които не говорят немски, и премахване на детските надбавки, ако детето не живее в Австрия. \"Ние нямаме политика на положително отношение към новодошлите\", каза шефът на Федерацията на индустриалците Георг Капш на пресбрифинг миналата седмица. \"Не можем открито да приемем, че сме имиграционна дестинация\", добави той. Правителството направи отстъпка, когато обяви в началото на декември, че ще намали бюрократичните пречки за визи за висококвалифицирани имигранти. Популярността на Курц сред избирателите го защитава от критичното отношение в собствения му лагер. \"Докато се радва на толкова висок рейтинг, той няма да има проблеми\", каза пред ДПА австрийският политолог Катрин Щайнер-Хемерле. Когато на пресконференция в началото на този месец репортер попита Курц за търканията в неговата партия, канцлерът не отговори пряко, но посочи победата си на парламентарните избори миналата година и четирите регионални избора тази година, в които НП също се представи добре. \"Ще сме много благодарни, ако нещата продължат да се развиват по същия начин\", каза той. Щайнер-Хемерле обаче предупреди, че догодина Курц може би го очаква \"насрещен вятър\", когато Австрия предаде ротационното европредседателство на Румъния. Тогава Курц ще има по-малко срещи с лидери от ЕС и от света в програмата си и вече няма да може да отклонява вниманието си от възникващите от време на време търкания с ПС, смята Щайнер Хемерле. \"Ще има пукнатини в хармонията\" между НП и ПС, каза тя. Има например различия за налагането на вечерен час за кандидатите за убежище, за което настоява крайнодесният коалиционен партньор, и за полицейския обиск в австрийската служба за вътрешно разузнаване, която наблюдава неонацистите и други екстремисти. Курц явно не желае да порицае Партията на свободата и оставя други в собствената му партия да се изказват, когато например политици от ПС развиват конспирационни теории за американския филантроп милиардер Джордж Сорос. След една година на власт този подход вече осигури място на Курц в аналите на немския език. Терминът \"швайгеканцлер\" - \"мълчаливият канцлер\", бе избран за дума на годината за 2018-а, обяви този месец жури от езиковеди. /БТА", "date": "2018.12.18", "title": "Отива ли Австрия твърде далеч в рестриктивната политика срещу мигрантите"}
{"url": "https://www.dnevnik.bg/bulgaria/2018/12/18/3364298_parlamentut_zakriva_ministerstvoto_na_liliana_pavlova/", "text": "Парламенът ще закрие министерството за българското председателство на Съвета на ЕС и ще освободи Лиляна Павлова от поста министър, предаде БНТ. Това предложение на премиера Бойко Борисов е включено в дневния ред на Народното събрание за последните заседания преди коледната ваканция. Вероятно проектът за решение за структурни и персонални промени в Министерския съвет, както е официалното име на документа, ще бъде гласуван в четвъртък. Павлова пък няма да е министър от 1 януари 2019 г. Министерството се закрива, тъй като на 31 декември приключва тройното председателство на Съвета на ЕС. То беше започната от Естония, продължено от България и завършено от Австрия. На 1 януари 2019 година щафетата се поема от Румъния. Днес в София Лиляна Павлова се срещна с извънредните и пълномощни посланици на държавите членки на Европейски съюз, акредитирани в страната. Те са поздравили министъра за българското председателство на Съвета на ЕС за отличната работа на страната в рамките на триото, съобщиха от пресслужбата на министерството.", "date": "2018.12.18", "title": "Парламентът закрива министерството на Лиляна Павлова"}
{"url": "https://www.dnevnik.bg/biznes/finansi/2018/12/18/3364278_kredi_suis_ne_suvetva_klientite_si_da_mestiat_aktivite/", "text": "Креди суис\" (Credit Suisse) обяви днес, че официалната позиция на банката е да не съветва клиентите си да преместват активите си от Великобритания преди Брекзит, предаде Ройтерс. Това стана, след като в. \"Файненшъл таймс\" съобщи, че финансовите и инвестиционни мениджъри на банката са предложили на топ клиентите си да направят именно това. \"Креди суис\" не смята, че клиентите трябва да преместят активите си от Великобритания заради Брекзит или други политически развои в страната\", заяви говорител на швейцарската банка с централа в Цюрих в комюнике, изпратено по електронната поща до Ройтерс. Според информацията на \"Файненшъл таймс\" финансовите и инвестиционните мениджъри на банката са се свързали с клиентите, за да ги посъветват да ускорят преместването на активите им извън Великобритания, след като миналата седмица британският премиер Тереза Мей отложи гласуването на споразумението за напускането на ЕС.", "date": "2018.12.18", "title": "\"Креди суис\" не съветва своите клиенти да местят активите си от Великобритания преди Брекзит"}
{"url": "https://www.dnevnik.bg/sviat/2018/12/18/3364301_bjudjetite_za_otbrana_v_sveta_belejat_nai-golemiiat_si/", "text": "Бюджетите за отбрана на страните по света са отбелязали най-голямото си увеличение от 10 години, като главната заслуга за това развитие имат членките на НАТО, показва огласен днес доклад на института \"Ай Ейч Ес Маркит\" (IHS Markit), цитиран от \"Франс прес\", предаде БТА. В сравнение с миналата година общата сума се е увеличила с 4.9 на сто до 1.78 трилиона долара. Страните членки на НАТО бележат ръст на бюджетите им за отбрана от близо 6% до 989 млрд. долара през 2018 г. Очакванията са следващата година сумата да подмине 1 трилион. Благодарение на покачването на цените на петрола, Саудитска Арабия е изпреварила Франция, измествайки я от петото място в света с бюджет от 56 млрд. долара през 2018 г. срещу 53.6 млрд. за Франция, която също е увеличила разходите си за отбрана. Друга забележителна еволюция в тази класация е, че Иран е изпреварил Израел и Канада, и се нарежда на 15-то място. Пикът, наблюдаван в света през изтичащата година, е надминал съществено рекорда за периода след Студената война, отбелязан през 2010 г., когато разходите за отбрана са били 1.69 трилиона долара, изтъква докладът. 9 страни от НАТО дават за отбрана 2% от БВП Според Ай Ейч Ес Маркит догодина девет страни от НАТО ще достигнат набелязаните 2% от брутния си вътрешен продукт - САЩ, Гърция, Естония, Литва, Латвия, Великобритания, Полша, Румъния и Франция. През 2014 г. те са били само четири. Само САЩ са повишили бюджета си за отбрана през 2018 г. с 46 млрд. долара до 702.5 млрд. долара, с увеличение от 7% на бюджета на Пентагона - най-голямото от 2008 г. насам. През 2018 г. бюджетите за отбрана в Западна Европа са се увеличили за трета поредна година - до 248 млрд. долара (с 2.4%). Очаква се те да продължат да растат и през 2019 г. (с 3.6 на сто) в резултат на увеличението с 11 процента на разходите за отбрана на Германия. През 2018 г. бюджетите за отбрана на страните от Азиатско-Тихоокеанския район са се увеличили с 3.6%, достигайки рекордните 465 млрд. долара. Бюджетите за отбрана в Латинска Америка са се увеличили през 2018 г. с 10.4 на сто до 62 млрд., като само разходите на Бразилия са 29,9 млрд. долара.", "date": "2018.12.18", "title": "Бюджетите за отбрана в света бележат най-големият си ръст от 10 години"}
{"url": "https://www.dnevnik.bg/sviat/2018/12/18/3364306_svetovnata_banka_e_odobrila_750_mln_dolara_kreditni/", "text": "Световната банка е одобрила кредитни гаранции в размер на 750 милиона долара за Украйна, написа в \"Туитър\" украинският президент Петро Порошенко, предаде \"Ройтерс\", цитирана от БТА. Според него новината е доказателство за осезаемия успех на страната по пътя на реформите. Световната банка, Международният валутен фонд и други организации подкрепят Украйна със заеми, при условие че Киев извърши реформи и се бори с корупцията. По-късно днес се очаква среща на изпълнителния борд на МВФ, за да одобри нова стендбай сделка за Украйна за 3.9 милиарда долара.", "date": "2018.12.18", "title": "Световната банка е одобрила 750 млн. долара кредитни гаранции за Украйна"}
{"url": "https://www.dnevnik.bg/sport/2018/12/18/3364303_al_ain_iznenada_rivur_pleit_i_e_na_final_na_svetovnoto/", "text": "Ал Аин\" е първият финалист на световното клубно първенство. Отборът от Обединените арабски емирства ще спори за трофея след успех с дузпи срещу шампиона в Копа Либертадорес \"Ривър плейт\". В редовното време двубоят завърши 2:2, като при дузпите футболистите на Здравко Мамич бяха безгрешни при петте си изстрела. Енцо Перес сбърка последното изпълнение, с което южноамериканците се простиха с възможността да играят втори финал в рамките на няколко седмици. Финалът е в събота, като \"Ал Аин\" ще спори с победителя от другия полуфинал, който противопоставя европейския шампион \"Реал\" (Мадрид) и първенеца в Шампионската лига на Азия \"Кашима антлърс\". Двубоят е повторение на финала от 2016 г. и ще се играе в 18.30 ч. в сряда. Тимът от ОАЕ прави фурор в турнира, след като отстрани последователно шампионите на Океания, Африка и Южна Америка. \"Ал Аин\" надделя с дузпи срещу \"Уелингтън\" (3:3 в редовното време), а след това спечели с 3:0 срещу \"Есперанс\". \"Ривър плейт\" влезе в ролята на фаворит и имаше превес в двубоя, но не се възползва от създадените положения. Шведският национал Маркус Берг даде преднина на \"Ал Аин\" с гол в третата минута, но южноамериканците стигнаха бързо до обрат с две попадения на Рафаел Боре до 16-ата минута. В началото на второто полувреме Кайо върна равенството и даде надежди за нова сензация от домакините. В 69-ата минута \"Ривър\" получи правото да изпълни дузпа, която беше пропусната от Гонсало Мартинес.", "date": "2018.12.18", "title": "\"Ал Аин\" изненада \"Ривър плейт\" и е на финал на световното клубно първенство"}
{"url": "https://www.dnevnik.bg/photos/2018/12/18/3363946_fotogaleriia_svetovnite_snimki_na_denia_-_18_dekemvri/", "text": "Унгарски полицаи охраняват унгарската държавна телевизия по време на протест срещу така наречения \"робски закон\" в Будапеща, Унгария.", "date": "2018.12.18", "title": "Фотогалерия: Световните снимки на деня - 18 декември 2018 г."}
{"url": "https://www.dnevnik.bg/sviat/2018/12/18/3364309_belgiiskiiat_premier_podade_ostavka/", "text": "Белгийският премиер Шарл Мишел съобщи тази вечер пред парламента, че подава оставка. Той се отправи незабавно за среща с крал Филип. Местни медии допускат, че е възможно кралят засега да не приеме оставката на премиера в изчакването на необходимите за случая политически консултации. Възможно е правителството на Мишел да бъде преназначено като служебно до следващите избори. Редовните парламентарни избори в Белгия са насрочени за идната пролет, но в медиите се допуска, че водещата партия Нов фламандски алианс (НФА) цели незабавни предсрочни избори. В началото на декември НФА, която бе мандатоносител на правителството, изтегли своите министри заради несъгласие с подкрепата за споразумението на ООН за миграцията. Въпреки тези действия Мишел пътува до Маракеш за подписването на документа, упълномощен от парламента, където се обособи мнозинство от партии в управлението и опозицията. Подкрепата за миграционното споразумение доведе до митинг на крайната десница в Брюксел преди два дни, когато се стигна до размирици и нанасяне на щети по сгради на Европейската комисия. В последните две седмици Мишел водеше усилени преговори в парламента и с отделни представители на политическите сили, за да спаси своето правителство. След като заяви, че се оттегля тази вечер, повечето депутати го изпратиха на крака и ръкопляскаха дълго след като той напусна пленарната зала на парламента.", "date": "2018.12.18", "title": "Белгийският премиер подаде оставка"}
{"url": "https://www.dnevnik.bg/skorost/avtomobilna_industriia/2018/12/18/3364288_folksvagen_planira_da_prodava_nad_40_elektromobili/", "text": "Фолксваген груп\" (Volkswagen Group) планира да увеличи дела на електрическите автомобили в гамата си, за да посрещне по-строгите наредби на ЕС за емисиите от въглероден диоксид, заяви днес главният изпълнителен директор на компанията Херберт Дис, цитиран от ДПА, предаде БТА. Концернът ще увеличи дела на електрическите автомобили до над 40% до 2030 година. \"Това означава, че планираната програма за преструктуриране, която се изисква за това превключване на системата, е недостатъчна\", каза Дис от централата на \"Фолксваген\" във Волфсбург. Председателят на съвета на работниците в германската автомобилна компания Бернд Остерлох изтъкна, че новите цели, поставени от ЕС, които Брюксел обяви късно вечерта в понеделник, представляват \"огромен товар и предизвикателство\" за работниците и призова за правителствена помощ. Синдикатите предупредиха, че преминаването към електрическите автомобили, които имат по-малко части, ще доведе до съкращаване на работни места - което \"Фолксваген\" иска да избегне.  ЕС постигна споразумение  в понеделник да съкрати емисиите от въглероден диоксид от новите автомобили с 37.5% до 2030 година. Мнозина в германския автомобилен сектор смятат тази цел за нереалистична. \"Фолксваген\" вече е предприел съкращения на емисиите от въглероден диоксид с 30 на сто до 2030 година, заяви Дис. Компанията планира да постигне тази цел с преминаване към електрически автомобили, за което са отпуснати 30 милиарда евро за следващите 5 години. Сегашните планове за производството на електрически автомобили трябва да бъдат преразгледани, а новият план да бъде представен през есента на следващата година, добави Дис.", "date": "2018.12.18", "title": "\"Фолксваген\" планира до 2030 г. над 40% от продажбите да са на електромобили"}
{"url": "https://www.dnevnik.bg/sport/2018/12/18/3364173_fenut_s_hvurleniia_banan_poluchi_chetirigodishna/", "text": "Фенът на \"Тотнъм\" Авероф Пантели е получил забрана да посещава футболни мачове в продължение на четири години от магистратите в Лондон, съобщи \"Скай спортс\". Привърженикът е наказан заради хвърлената бананова кора срещу нападателя на \"Арсенал\" Пиер-Емерик Обамеянг в дербито на 2 декември. Според информацията Пантели е обвинен в преднамерен опит за обида на расова основа. 57-годишният фен на \"Тотнъм\" ще трябва да плати глоба от 500 паунда за действията си. Пантели вече получи  доживотна забрана да посещава мачове на любимия си отбор , като до последно той отричаше да е имал расистки подбуди. Според него банановата кора е бил най-близкият предмет, който е взел и хвърлил от раздразнение при гола на Обамеянг. \"Това беше банан, насочен срещу играч на \"Арсенал\", който е чернокож\", защити решението си прокурорът Том Гил. Наказание от съда отнесе и фен на \"Арсенал\". 27-годишният Чарли Уотс хвърли пластмасова бутилка към терена при гола на полузащитника на \"Тотнъм\" Ерик Дайър, който се зарадва пред феновете на \"топчиите\". \"Значи на него (Дайър) му е позволено да танцува пред нас и аз не мога да сторя нищо само защото той печели по 80 хиляди на седмица\", каза Уотс. Привърженикът на \"Арсенал\" получи забрана да посещава футболни срещи за три години и ще трябва да плати глоба от 650 паунда.", "date": "2018.12.18", "title": "Фенът, хвърлил банан по Обамеянг, получи 4-годишна забрана да посещава мачове"}
{"url": "https://www.dnevnik.bg/sviat/2018/12/18/3364313_sauditska_arabiia_poluchi_nad_13_mlrd_dolara_po/", "text": "Властите на Саудитска Арабия са събрали над 50 милиарда риала (13.33 милиарда долара) досега от извънсъдебни споразумения, постигнати със задържаните в хотел \"Риц\" в Рияд саудитски представители, предаде \"Ройтерс\", цитирана от БТА. Новината съобщи саудитският министър на финансите Мохамед бин Абдула ал Джадаан. Десетки високопоставени представители и бизнесмени  бяха задържани в луксозния хотел  в саудитската столица по време на кампанията срещу корупцията, започнала през ноември 2017 г. Следователи казаха по-рано тази година, че очакват от извънсъдебни споразумения със задържаните  да бъдат събрани около 100 милиарда долара . Мащабът на арестите беше безпрецедентен за Саудитска Арабия, където висшите представители на кралската фамилия и техните бизнес съдружници са недосегаеми и често стоят над закона. Иначе саудитците отдавна се оплакват от ширещата се корупция в управлението и от разхищаване и злоупотреби с държавни средства от страна на властимащите. Не липсваха и мнение, че става дума за разчистване на сметки.", "date": "2018.12.18", "title": "Саудитска Арабия получи над 13 млрд. долара по извънсъдебни споразумения от обвинените в корупция"}
{"url": "https://www.dnevnik.bg/skorost/avtomobilna_industriia/2018/12/18/3364254_evropeiskite_planove_za_namaliavane_na_emisiite_ot/", "text": "Приетият днес от Европейския парламент  план за намаляване на емисиите въглероден диоксид  от автомобилите до 2030 година с 37.5% е нереалистичен, се казва в съобщение на Асоциацията на производителите на автомобили в Европа (АСЕА). От организацията посочват, че набелязаната цел е наложена с политически мотиви, но не отчита технологичния и социалния аспект. Членовете на АСЕА са загрижени за намаляването на емисиите CO2, но нормите трябва да са съобразени с възможностите на производителите, се казва в позицията. Според генералния секретар на организацията Ерик Йонаерт изпълнението ще изисква много по-мащабно навлизане на електромобилите и колите на алтернативни горива, отколкото е възможно. Той допълва, че компаниите в АСЕА ще продължат да инвестират в технологии, които намаляват вредните емисии, както и в разширяване на портфолиото си от коли на ток и алтернативни горива. Йонаерт допълва, че техният прием се спъва от редица пречки - цена, развитие на зарядната инфраструктура и т.н. По рано днес от най-големия автомобилен производител в света -  \"Фолксваген груп\" обявиха , че новите планове на ЕС за намаляване на вредните емисии от транспорта ще наложат промени и в техните намерения за лансиране на електромобили. Лидерите на синдикатите в концерна обаче са притеснени, че това ще доведе до съкращаване на работни места. От ACEA предупреждават, че ако поставените цели не бъдат променени, това ще се отрази негативно върху запазването на работните места на ангажираните в автомобилната индустрия 13.3 млн. европейци.", "date": "2018.12.18", "title": "Европейските планове за намаляване на емисиите от автомобилите не били постижими"}
