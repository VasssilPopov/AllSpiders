{"url": "https://www.dnevnik.bg/politika/2019/09/02/3958225_manolova_podava_ostavka_kato_ombudsman_utre_za_da_se/", "text": "Утре ще подам оставка като омбудсман, за да се кандидатирам за кмет на София, заяви омбудсманът Мая Манолова,  по време на неформална среща с граждани , публични личности и неправителствени организации, предаде \"Нова телевизия\". \"Можех да изляза в неплатен отпуск, но нямам нужда от застраховка. Кандидатирам се смело и почтено\", увери Манолова. Ще бъде сформиран инициативен комитет за издигането на независимата гражданска кандидатура на Мая Манолова за кмет на София. В тази връзка от 6 септември започва събирането на подписи в подкрепа на Манолова. След това ще се работят и за изграждането на граждански инициативи на територията на цялата страна под надслов \"Промяна за София и България\". Според  информация на \"Дневник\"  инициативният комитет, който ще издигне Мая Манолова за кмет на София, ще бъде оглавен от правозащитник. В него няма да участват социалисти. На 11 септември БСП - партията, от която тя бе депутат близо десет години, ще подкрепи кандидатурата й. Днес  включването си в битката за нов мандат обяви  и Йорданка Фандъкова, която ще се опита да продължи управлението на ГЕРБ в София. Днес в 9 часа започна регистрацията  в Централната избирателна комисия за участие в местните избори на 27 октомври. Първи документите си подадоха ГЕРБ и \"Демократична България\". Крайният срок за партиите и коалициите е 11 септември.", "date": "2019.09.02", "title": "Манолова подава оставка като омбудсман утре, за да се кандидатира за кмет"}
{"url": "https://www.dnevnik.bg/analizi/2019/09/02/3957776_niama_mikrofon_niama_problem/", "text": "                         Оня ден подчинените на премиера Борисов отнеха правото на журналистите да бъдат дори \"дръжки на микрофони\". Може и да не сте чували, но критичните анализатори наричаме \"дръжки на микрофони\" сервилните журналисти в България. За съжаление те са онази по-голяма част от \"кучетата пазачи\" на обществения интерес, която вече десета година предимно ретранслира безкритично казаното от управляващите от ГЕРБ. Сигурен съм, че тези \"журналисти\" могат дори да рецитират наизуст дефиницията за микрофона, дадена в Речника на българския език на БАН: \"Електроакустичен уред, който преобразува звуковите трептения в електрически вълни със същата честота и се използва за предаване на звуци на далечно разстояние или за тяхното усилване.\" С други думи – изначалната роля на микрофона е да трансформира и препредава информация. И толкоз. Сякаш това оръдие на труда на журналистите не може да служи за задаване на неудобни въпроси, чиито отговори или пък липсата на такива водят до търсене на взаимовръзката между факти и събития, критичното им преосмисляне, поставянето им в контекст и разглеждането на предисторията им. \"Дръжки на микрофони\" е образ, илюстриращ много добре която вече две години подред е на 111 място по свобода на медиите в света според рейтинга на \"Репортери без граници\". Страната е закотвена на последното място в ЕС, а вече изостава и зад Западните Балкани, за чиято \"европейска перспектива\" по ирония на съдбата лобира като председател на Съвета на ЕС през първата половина на 2018 г. Оня ден обаче на \"Дондуков\" 1 дадоха да се разбере, че свободата на журналистите да бъдат поне \"дръжки на микрфони\" им се вижда прекалено голяма и те трябва да бъдат натирени в ъгъла. \"Пресконференцията\" на премиера Борисов и избраната, но все още невстъпила в длъжност шефка на Европейската комисия Урсула фон дер Лайен се състоя при демонтирани микрофони за журналистите, както съобщи порталът на \"Дарик\" радио. По-късно стана ясно, че микрофоните били демонтирани, защото озвучителната система била стара и нямало как микрофоните само да бъдат изключени. \"Няма да има въпроси, за да не я поставяме в неудобно положение да отговаря за нещо, което все още не е решено окончателно\", каза недвусмислено в аванс премиерът. Така сме проявявали любезност. Практиката понякога политически лидери да правят само изявления по време на пресконференции не е патент на Борисов и Фон дер Лайен. Още повече, че както твърдят от пресслужбата на МС, присъстващите журналисти предварително са били предупредени за този сценарий. Нямам причини да не вярвам на съобщеното от пиарите на премиера. В същото време е достойно за съжаление, че тъкмо най-висшият представител на Европейската комисия – институцията, която опозиционните български медии периодично привиждат като защитник срещу олигархичния медиен модел, направи по този начин прощъпулника си на родна земя. Подобни жестове към домакините само засилват съмненията, че избраната вследствие на разнородни компромиси в ЕС за председател на комисията, включително с подкрепата на унгарския автократ Виктор Орбан и бледото му българско копие Бойко Борисов, Ако микрофоните на въпросната \"пресконференция\" не бяха изключени, може би твърде любезният тон, който демонстрираха помежду си премиерът и новата шефка на ЕК, щеше да бъде нарушен. Например, когато Фон дер Лайен констатира, че \"България е много важен член на ЕС\", някой журналист би могъл да контрира учтиво куртоазията й с въпрос от рода на \"Защо тогава страната продължава да не е член на Шенген?\". И да продължи: \"А как ще се отрази на перспективите ни за влизане в европейското \"безвизово пространство\" \"НАПлийкс\", при който изтекоха лични данни на над пет милиона българи?\" \"Виждам колко големи са инвестициите в университетите и училищата у вас, в заплатите на учителите. Виждам, че икономиката има ръст. Това е една държава, която просперира, готова за бъдещето, за инвестиции в младите хора и в иновациите\". При тези думи на германката, галещи слуха на премиера и задаващи нови творчески хоризонти за медиите на и около Пеевски, можеше да последва поне един въпрос от по-тежката категория: за отношението на ЕК към \"Апартаментгейт\", \"Еврокъщи за тъщи\", предизвестения избор за нов главен прокурор и т.н. Борисов също можеше да бъде притиснат с вежливи, но неудобни въпроси. \"Много мозъци, много хора от всички бившия източен блок заминават да работят на запад\", каза премиерът. \"Сега Европа трябва да инвестира много пари отново да повишим квалификацията и конкурентоспособността на държавите от Централна и Източна Европа\", обясни той. Ако някои фирми могат да осигурят високи заплати на надарени млади хора, за да ги задържат в България, каква среда за живот, отдих и отглеждане на деца създава властта: чистота на въздуха, безопасност на движението по пътищата, достъп до детски градини? А как бори корупцията и скърцащата бюрокрация в държавната и общинската администрация? Или – кога ще заработи струващото вече два милиарда лева неслучило се електронно правителство? Подобни въпроси нямаше как да бъдат зададени, дори да са били замисляни от присъствалите на \"пресконференцията\" журналисти. Но демонтирането на микрофоните постигна обратен ефект, защото прес чиновниците на Борисов не бях калкулирали ефекта на мишката. Снимката с обезглавените микрофони, която разпространиха от \"Дарик\" радио, обиколи фейсбук пространството и заживя свой живот в него. Образът, който традиционно е по-силен от словото (в скандалния случай то дори е елиминирано), рециклира за нула време тревожните въпроси за отношенията политика – медии в България. Това става в момент, когато обречената на олигарси с тежки имена власт пробва разнообразни авторитарни хватки как да ограничи още повече ролята на автономната журналистика в процеса на политическа комуникация и вземане на важни за обществото решения. Да оставим настрана пиарът на Борисов с излъчване на живо във фейсбук на предизборните му воаяжи из провинцията – в кампанията за евроизборите и в разгорещяващата се вече надпревара за местния вот. Директната комуникация с електората чрез социалните медии, която практикуват някои политически лидери, е световно явление. Те се възползват от новите технологии и новите модели на медийна консумация от потребителите, за да елиминират журналистите от утвърдената им през вековете роля на \"пазачи на входа\" на публичната комуникация. В наши дни в социалните медии. Далеч по-тревожно е, че властта се опитва да превземе островите на разследващата и критично анализиращата журналистика. Първо – покрай \"кампанията\" за нов главен прокурор прокуратура предприе недопустима за демократичното общество и правовата държава атака срещу неудобни за нея издания: \"Биволъ\", \"Сега\", \"Капитал\", \"Медиапул\". Последва летният сондаж на знаковите политици от ГЕРБ Вежди Рашидов и Данаил Кирилов за законодателство срещу \"фалшивите новини\". То трябва да бъде изготвено с участието на експерти от правосъдието, МВР, прокуратурата и парламента. Очевадната цел на такъв един спецзакон – при наличието на доста солени наказания за обида, клевета, набеждаване, издаване на класифицирана информация, всяване на паника в обществото и т.н. в сега действащия Наказателен кодекс, е да се накарат да замълчат критиците на властта. За капак кабинетът \"Борисов 3\" предвижда затягане на засекретяването на държавната и служебната тайна: до 90 години за най-чувствителните документи респ. до 6 години за тайната със служебен характер. Ако тези намерения се материализират, ще бъде нанесен саблен удар върху достъпа до обществена информация – една от малкото сфери, в които България може да се гордее, че въпреки всички спънки на властимащите, е на ниво над средното за ЕС. Букетът от идеи, проекти и ходове за авторитарен контрол върху свободния обмен на информация, поднесен на обществото в навечерието на \"есента на патриарха\", не вещае нищо добро за българската демокрация.", "date": "2019.09.02", "title": "Няма микрофон – няма проблем"}
{"url": "https://www.dnevnik.bg/politika/2019/09/02/3957242_politicheskiiat_sezon_zapochva_s_intrigata_fandukova_-/", "text": "В началото на тази седмица официално трябва да се разплете най-коментираната политическа интрига напоследък. Очаква се Йорданка Фандъкова и Мая Манолова да обявят кандидатурите си за кмет на София. Първо Фандъкова ще заяви, че ще се бори за нов мандат от името на ГЕРБ, а в сряда -  след като подаде оставка като омбудсман , Манолова ще бъде издигната от инициативен комитет, след което и подкрепена от БСП според източници на \"Дневник\". И двете отдавна са в кампания, но не бързаха да заявят официални кандидатури. Досега са обявени двама претенденти за кмет на Столичната община - Борис Бонев от \"Спаси София\" и на арх. Борислав Игнатов от \"Демократична България\". Очаква се и кандидатурата на бившия кмет на \"Младост\" Десислава Иванчева. Тест за Борисов  След предизборен съюз със СДС преди няколко дни премиерът и лидер на ГЕРБ Бойко Борисов прогнозира  подли избори в София  заради Мая Манолова и сценария, по който ще бъде издигната - не като партиен кандидат на БСП, а - от инициативен комитет. Той даде да се разбере, че ГЕРБ няма намерение да отстъпи София и позициите в местната власт. Според политолози загуба в столицата би имала тежки последици за партията и за изпълнителната власт. Интрига в столицата е и как ще бъдат разпределени местата в общинския съвет, които са 61. По неофициална информация в ГЕРБ още спорят за листата - очаква се от съвета да бъдат извадени дългогодишни общинари като Андрей Иванов, Орлин Алексиев и Орлин Иванов, а сред кандидатите да бъдат настоящи съветници от СДС. БСП, която в момента има само седем общински съветници, ще се бори за най-малко двойно повече. Според резултата на европейските избори \"Демократична България\" има шанс за добро представителство в Столичния общински съвет. Засега остава неизвестно дали шоуменът Слави Трифонов, който на 5 октомври се очаква да учреди политическа партия, ще подкрепи кандидати за кметове или не. Според  Геновева Петрова от \"Алфа Рисърч\"  е много вероятно да се стигне до балотаж в София, но въпреки проблемите при ремонтите и др. настоящият кмет запазва шансовете си за успех срещу всеки от публично коментираните опоненти. Тя смята обаче, че заради зависимости между местни бизнес и политически кръгове в цялата страна може да има тенденция ГЕРБ трудно да удържи позициите си в мащаба от местния вот през 2015 г. За първи път Бойко Борисов ще прави избори без дългогодишната си дясна ръка в партия Цветан Цветанов, към когото се смяташе, че са лоялни част от сегашните кметове на ГЕРБ. Въпреки че номинациите в местните структури приключиха още в началото на август, засега ръководството е утвърдило само трима кандидати - Здравко Димитров за Пловдив, Диана Иванова - за Русе и Станислав Дечев - за Хасково (още четете  тук ). В момента ГЕРБ има 22 кметове в областни центрове, както и общо 129 кметове на общини. Още неизвестни  Местните избори ще са тест и за останалите политически партии. След напрежението около листата за европейския вот тази пролет, изборната загуба и оттеглената оставка на Корнелия Нинова като лидер на БСП, критиките на вътрешната опозиция към партийното ръководство не спират. Още този вторник пленумът на БСП, която на миналите избори загуби всички областни градове и значително сви представителството си в местната власт, ще утвърди кандидатите на партията за кметове в близо сто общини, като на \"Позитано\" 20 не очакват напрежение по въпроса. Поне  четирима депутати от левицата  ще влязат в кметската надпревара - Николай Тишев ще се бори за Бургас, Пенчо Милков - за Русе, Станислав Владимиров - за Перник, а Тодор Байчев – за Карнобат. Бившият кмет Кольо Милев ще е кандидат на социалистите за кмет на Сливен, а Катя Георгиева - на Ямбол. В Пазарджик БСП няма да издига кандидат, а ще подкрепи независимия Благо Солов. Малкият партньор в управляващата коалиция \"Обединените патриоти\" изключи Волен Сидеров и \"Атака\" и засега не е известно нито как ще продължи работата в парламента, нито дали ще има общи кандидати за кметове по места (освен Славчо Атанасов, който е кандидат за ВМРО и НФСБ за кмет на Пловдив). В неделя лидерът на ВМРО Красимир Каракачанов предположи, че може да подкрепят някои от кандидатите на ГЕРБ. Политици очакваха Борисов да се намеси сред критики на \"Обединените патриоти\" към политиката на ГЕРБ и неяснотите около парламентарната им група, но засега не се знае кога ще има коалиционен съвет. В сряда ще е първото за новия сезон заседание на парламента, който се очаква да се превърне в трибуна за предизборни сблъсъци. Сред важните въпроси, които трябва да бъдат решени, е изборът на нов председател на антикорупционната комисия след оставката на Пламен Георгиев. По неофициална информация кандидат на управляващите за поста може да е сегашният заместник Антон Славчев. Сред първите точки в дневния ред на депутатите трябва да е отхвърлянето на  ветото  върху законовите промени, които позволяват шеф на Служба \"Военна информация\" да бъде и цивилно лице.", "date": "2019.09.02", "title": "Политическият сезон започва с интригата Фандъкова - Манолова, партиите - пред изпитание"}
{"url": "https://www.dnevnik.bg/sport/2019/09/02/3957828_djokovich_sdade_titlata_v_nju_iork_sled_otkazvane/", "text": "US Open ще има нов шампион през 2019 г., след като световният №1 Новак Джокович напусна турнира. Сръбският тенисист се отказа заради контузия по време на осминафиналния си сблъсък със Стан Вавринка. Това се случи в третия сет при 6:4, 7:5, 2:1 за швейцареца. От началото на турнира Джокович се оплакваше от проблеми с рамото, но премина първите три кръга без да загуби сет. Мачът с Вавринка беше повторение на финала от 2016 г., когато швейцарецът победи. В първия сет световният №1 беше пробит в петия гейм и това се оказа ключово. След това сърбинът отговори със силно начало на втория сет, повеждайки с 3:0. Играта му обаче беше колеблива и това върна Вавринка в двубоя. Джокович направи 35 непредизвикани грешки преди да се откаже. Вавринка продължава напред и в четвъртфиналите ще срещне петия в схемата Даниил Медведев, който победи Доминик Кьопфер от Германия с 3:6, 6:3, 6:2, 7:6 (2). Изненада имаше и в турнира при дамите, като китайката Киан Ван победи шампионката от \"Ролан Гарос\" Ашли Барти. Азиатската тенисистка победи австралийката с 6:2, 6:4 и намали шансовете на Барти да се върне под №1 в схемата. Напред продължават Серена Уилямс, Джоана Конта и Елина Свитолина.", "date": "2019.09.02", "title": "Джокович сдаде титлата в Ню Йорк след отказване срещу Вавринка"}
{"url": "https://www.dnevnik.bg/sport/2019/09/02/3957839_real_madrid_napravi_vtora_poredna_greshka_v_la_liga/", "text": "След доброто начало на сезона в Ла Лига и победата като гост в първия кръг над \"Селта\", \"Реал\" (Мадрид) допусна втора поредна грешна стъпка и в мач от третия кръг завърши 2:2 като гост на \"Виляреал\". Тимът на Зинедин Зидан изигра поредния си колеблив мач и се спаси от загуба в последните минути, когато точен беше Гарет Бейл. Уелсецът отбеляза и двете попадения за \"Реал\". \"Виляреал\" откри още в 12-ата минута след попадение на Морено, а в добавеното време на първата част Бейл изравни. Той се разписа след подаване на Даниел Карвахал. Това беше и единственият точен удар за \"Реал\" преди почивката. През втората част домакините нанесоха още един удар, като в 74-ата минута Гомес вкара втори гол, извеждайки \"Виляреал\" напред. Така се стигна до 86-ата минута, когато Бейл се разписа след асистенция на Лука Модрич.   В края на срещата уелсецът беше изгонен заради втори жълт картон. След три кръга от началото на сезона лидер в Ла Лига е \"Атлетико\" (Мадрид). \"Дюшекчиите\" взеха трета поредна победа, този път с 3:2 над \"Ейбар\", това бяха и първите два гола, които тимът на Диего Симеоне получи през сезона. В таблицата следват \"Севиля\" и \"Атлетико\" с по 7 точки. \"Реал\" е пети с пет, а \"Барселона\" заема осмото място с актив от 4 точки.", "date": "2019.09.02", "title": "\"Реал\" (Мадрид) направи втора поредна грешка в Ла Лига"}
{"url": "https://www.dnevnik.bg/sport/2019/09/02/3957830_fotogaleriia_emociite_na_grigor_dimitrov_pri_porednata/", "text": "Григор Димитров се   след победа над Алекс Де Минор в три сета 7:5, 6:3, 6:4 и стигна втората седмица на надпреварата. За пръв път в кариерата си българинът ще играе в четвъртфиналите в Ню Йорк, а негов съперник там е Роджър Федерер.", "date": "2019.09.02", "title": "Фотогалерия: Емоциите на Григор Димитров при поредната победа на US Open"}
{"url": "https://www.dnevnik.bg/detski_dnevnik/2019/09/02/3957278_chetiri_navika_koito_tupchat_decata_s_izlishna_zahar/", "text": "                         Захарта е навсякъде около нас. Често дори не подозираме къде производителите на храни са скрили захар (и нейните заместители и производни). Дори четенето на етикетите със съдържание не е гаранция, че ще открием скритата в храната захар. За съжаление дори родителите, които са относително наясно с рисковете от прекомерна консумация на захар, често не си дават сметка за реалния захарен прием на децата си. За да ви помогнем с ориентацията, събрахме 4 навика, които децата споделят с нас. Приложили сме и ориентировъчна сметка на количествата излишна захар, която едно дете поглъща в рамките на месец от тези четири навика Консумация на безалкохолни напитки Един от най-устойчивите навици, особено при децата, е консумацията на различни плодови сокове. Постепенно с времето навлизат газираните напитки, студените чайове и фрешове. Ето колко захар има в 250 мл. от изброените: - фреш от портокал – 22 гр. - плодов сок (почти няма разлика между марките и видовете) – 30 гр. - газирана напитка (от масово достъпните напитки) – 20 гр. - студен чай (от масовите видове с добавена захар) – 15 гр. Това означава, че ако детето ви пие чаша безалкохолно всеки ден, за един месец то ще си набави поне 700 гр. захар (2 700 калории) Закуската е по-сладка от десерт Едно от най-честите възприятия у нас е, че закуската трябва да е сладка. Предпочитан избор са сладкиши, тестени изделия, вафли, сладки зърнени закуски и други подобни. Предпочитанията на децата за закуска са доста сходни. Информацията, която децата споделят с нас по време на тренировките не се различава особено при различните възрастови групи. Забелязваме, че част от децата изобщо не закусват вкъщи и като знаем какво намират навън, направо настръхваме. Макар да има и изключения, разбира се, масово любимите закуски (и най-чести) на децата са: - зърнени закуски – разбира се, те трябва да са подсладени. Често производителите препоръчват порция от около 30 грама, но често тя е над 50 гр. При 40 гр. порция това означава 15 гр. добавена захар (без да смятаме захарта от млякото) - кексчета, мъфини, вафли – средното съдържание на захар е около 30гр. на 100 гр. продукт. С уговорката, че не говорим за домашно приготвени продукти можем да приемем, че ако една обикновена вафла е около 25 гр, а едно малко кексче е около 30 гр. При 50 гр. закуска (а това е доста малко), имаме прием от поне 15 гр. добавена захар - филийки с шоколад, сладко или мед – в най-популярните масови и любими на децата шоколади съдържанието на захар е около 50%. При препоръчителна порция от 40 грама (достатъчна за намазване на две филийки хляб) консумацията на захар е около 20 грама. При меда в около 40 грама (достатъчни за две филийки) се съдържат близо 30 грама захар. Това означава, че комбинацията от тези любими закуски на детето вкарват в тялото му пооколо 700 гр. захар (2 700 калории)      Всяко основно хранене завършва с десерт Основна грешка е вкореняването у децата на възприятие, че всяко основно ядене трябва да завърши с десерт. За това допринасят добрите баби и дядовци, но често и самите родители са в основата на проблема, защото представят десерта като награда за изядената преди това храна. Ако използваме консервативно горните сметки за вафлите и кексчетата, можем да предположим по около 10-15 грама добавена захар при всяко основно хранене. При това без да добавяме в уравнението по-сложни (и калорични) изпълнения като торти, кремове, сладолед. При тази консервативна сметка децата добавят по още около 600 грама захар месечно (две хранения на ден с по 10 грама захар на всяко). Междинните хранения като награда  Големи поразии в навиците на децата могат да се направят с междинните хранения – преди обяд и следобедно. Тук основен проблем е наличието на подходяща – достатъчно калорична, но засищаща и балансирана закуска, която да подкрепи децата в техния сложен ден – учене, спорт, игри. Това са моментите с най-голям риск. Шоколади, сладоледи, вафли – всички бързи въглехидрати се поглъщат мигновено от децата. В един стандартен шоколадов десерт (около 90 грама) количеството захар е между 40 и 50 грама. В един сладолед (100 грама) – между 30 и 50 грама. В две вафли – около 30 грама. Така на всяко междинно хранене детето е в състояние да погълне по около 50 грама захар. Закръглена и консервативна сметка за общо 50 грама захар от двете междинни хранения вкарва в детското тяло 1 500 грама захар – повтарям: килограм и половина, захар на месец! Да обобщим: - с редовното сокче – 700 гр. - със сладката закуска – 700 гр. - с обичайния десерт – 600 гр. - с междинната закуска – 1500 гр Общо При това с изключително консервативно изчисление и леко притваряне на очите спрямо реалните желания и стремежи на повечето деца. Стряскащо е.      Какво да направим 1. Заменете сока с вода (или айрян) 2. Подгответе се за закуска – приготвяйте предварително добра, хранителна закуска, в която по възможност да няма захар 3. Въведете плодовете като десерт или се постарайте да избиете връзката – хранене-десерт, ако това е възможно 4. Осигурете на детето плод за поне една междинна закуска. За втората се подгответе и пригответе/осигурете балансирана храна, която дори и богата на въглехидрати, да не съдържа захар.", "date": "2019.09.02", "title": "Четири навика, които тъпчат децата с излишна захар"}
{"url": "https://www.dnevnik.bg/evropa/2019/09/02/3957844_leiburistite_shte_predstaviat_plan_za_zakonodatelni/", "text": "Във вторник ще бъдат публикуване планове за законодателни мерки, които да предотвратят Брекзит без сделка, каза днес Джон Макдонъл от кабинета в сянка на опозиционната Лейбъристка партия, цитиран от \"Ройтерс\".  Пред телевизия \"Скай нюз\" той подчерта, че е много трудно за една седмица да се приеме закон. \"Премиерът Борис Джонсън го знае и именно затова временно  спира работата  на парламента. Сега депутати с десетилетен опит проучват как във вторник, сряда и четвъртък следващата (тази - бел. ред.) седмица лейбъристите биха могли да внесат за обсъждане законодателна мярка, която да им позволи да предотвратят възможността да се стигне до Брекзит без сделка без одобрението на парламента. Във вторник ще бъде оповестено какъв е начинът да се направи това\", каза Макдонъл.  От изявление на министъра в сянка по въпросите на Брекзит Кит Стармър става ясно, че ще е необходимо да се поиска удължаване на периода, предвиден в член 50, който урежда излизането от ЕС. Удължаването всъщност е вторично, каза той, целта е да се направи така, че парламентът да има последната дума. Отстраняване Според \"Скай нюз\" депутатите от Консервативната партия, които се опитат да попречат на Брекзит без сделка, ги грози отстраняване от партията. На такива депутати ще им бъде отнето правото да продължават да са част от групата на Консервативната партия в Камарата на общините и няма да могат да са кандидати на партията на следващи парламентарни избори. Дисциплинарната комисия на консерваторите разчита по този начин да повлияе на депутатите, които са солидарни с опозицията по въпроса за предотвратяването на Брекзит без сделка. Тези, които не се вслушат в предупреждението, ще продължат работата си в парламента като независими депутати. Кралица Елизабет Втора официално  одобри на 28 август  спирането на работата на британския парламент по искане на премиера Борис Джонсън. Парламентът няма да работи от 9-12 септември до 14 октомври. Джонсън отрече този ход да има за цел да попречи на депутатите да блокират Брекзит без сделка. Великобритания се планираше да напусне Европейския съюз на 29 март тази година, но британските депутати три пъти отхвърлиха договореното между Брюксел и бившия премиер Тереза Мей споразумение за Брекзит. Впоследствие ЕС се съгласи Брекзит да бъде отложен за 31 октомври, а Мей подаде оставка като министър-председател. В статия за в. \"Сънди телеграф\" главният преговарящ на Европейския съюз за Брекзит Мишел Барние заяви, че Брюксел не може да отговори на британските искания за изключване на предпазната клауза за границата между Великобритания и Ирландия от споразумението за изтегляне. /БТА", "date": "2019.09.02", "title": "Лейбъристите ще представят план за законодателни мерки срещу Брекзит без сделка"}
{"url": "https://www.dnevnik.bg/evropa/2019/09/02/3957849_italiia_moje_da_ima_novo_pravitelstvo_do_kraia_na/", "text": "Италианският премиер Джузепе Конте заяви, че се очаква до сряда Италия да има ново правителство  благодарение на успешните преговори  между Движение \"Пет звезди\" и лявоцентристката Демократическа партия, предаде ДПА. Ако не до вторник, преговорите се очаква да приключат най-късно до сряда, каза Конте на събитие, организирано вчера от изданието \"Фато куотидиано\". Макар и той да заяви, че между двете партии има \"добър работен климат\", при преговорите за съставяне на правителството имаше трудности в преодоляването на историческия антагонизъм между тези две политически сили, отбелязва ДПА. В петък \"Пет звезди\" дори заплашиха да напуснат преговорите. Конте добави, че работи за кабинет, който да не е съставен само от мъже. Веднага щом той състави ново правителство и програма за управление, ще бъде насрочена нова среща между него и президента Серджо Матарела. Ако държавният глава даде одобрението си, новият кабинет ще може да бъде гласуван в парламента в петък. Междувременно отиващият си министър на вътрешните работи на Италия Матео Салвини забрани на нов спасителен кораб с мигранти да акостира в Италия и се възползва от въпроса за имиграцията, за да постави под натиск \"Пет звезди\" и ДП, своите основни политически противници, докато те преговарят за ново правителство, предаде \"Ройтерс\". Салвини, който е начело на партия \"Лига\", издаде заповед да бъде забранен достъпът до италианските териториални води на кораба \"Алан Курди\" на германската неправителствена организация \"Сий ай\", който е с 13 мигранти на борда си. Това е втори път в рамките на седмица, в който той се задейства, за да не допусне спасителни кораби да стоварят мигранти на брега. В опит да вбие клин между \"Пет звезди\" и ДП Салвини каза през уикенда, че новата коалиция ще сложи край на забраната му за плавателните съдове с мигранти, пристигащи от Африка, отбелязва \"Ройтерс\". \"Ако ДП иска да отвори отново вратите и да позволи бизнесът с нелегалната имиграция да започне отново, тя трябва да каже това на италианците\", заяви той вчера. Допитване Късно снощи Движение \"Пет звезди\" съобщи, че ще се допита онлайн до членовете си дали одобряват коалицията с Демократическата партия, предаде ДПА. Гласуването ще бъде проведено утре в онлайн платформата на \"Пет звезди\". Ако членовете на \"Пет звезди\" отхвърлят идеята за коалиция с Демократическата партия, това ще доведе до сриване на процеса по сформиране на правителство и до предсрочни парламентарни избори през ноември. При този сценарий ще бъде назначено служебно правителство, което да подготви изборите, отбелязва ДПА. /БТА", "date": "2019.09.02", "title": "Италия може да има ново правителство до края на седмицата"}
{"url": "https://www.dnevnik.bg/sport/2019/09/02/3957851_grigor_dimitrov_lesno_e_da_stignesh_do_3_trudnoto_e_da/", "text": "Григор Димитров се наслаждава на момента и на тениса, който играе, и не се натоварва с очаквания за US Open. Това каза българският тенисист след  победата си над Алекс де Минор , която го класира на четвъртфинал в Ню Йорк за пръв път в кариерата му. Бившият №3 в света се справи с австралиеца в три сета. \"Никога не съм изпитвал толкова различни емоции, както през последните 12 месеца. Всичко започна през декември, когато се появиха проблемите с рамото, след това просто минаха турнирите в Австралия, които не бяха най-добрите за мен. Взех си почивка няколко седмици, но това беше тежък период, тъй като това е първа контузия за мен\", каза Димитров. Българинът обясни, че в последните няколко месеца е получил подкрепа от отбора си, който \"не му е позволил да загуби вяра\". \"Имам страхотен отбор около себе си - Радек Щепанек, Андре Агаси, моето семейство, приятелите ми. Те ми помогнаха да премина през всичко. Знаете, понякога има дни, в които се будиш и не искаш да правиш нищо, но с тяхна помощ се справих. Сега не мисля за проблемите в рамото\", каза още бившият №3. След тежките месеци, в които Димитров отпадаше главно в първи кръг в отделните турнири, сега българинът записа няколко поредни победи. Той обаче не мисли докъде може да се изкачи в ранглистата. \"Трудно е да кажа какво е нивото ми в момента. Лесната работа е да стигнеш до №3, както го направих. Не е, разбира се, лесно, но постижимо, по-трудното е да задържиш това ниво. При мен не се получи от първия път, защото получих контузия, която е и първа за мен. Сега просто чувствам, че от ден на ден напредвам. Започнах от дъното, загубих много точки, но сега мога да напредвам.\" Българинът остана доволен от нивото, което е демонстрирал срещу Де Минор, задоволява го на този етап. \"Много съм доволен, че успях да играя с постоянство и да покажа това качество, което напоследък ми убягваше. Времето беше малко ветровито, затова си казах, че не трябва да се целя толкова по линиите, а да разчитам малко повече на слайс, да използвам волета. Трябваше да сменям темпото.\" В четвъртфиналите Димитров ще се изправи срещу Роджър Федерер, срещу когото още няма победа. Дотук двамата имат седем срещи помежду си, а последната беше на финала в Ротердам през 2018 г., когато швейцарецът спечели за час. \"С оглед на предишните ми мачове с Роджър през годините няма нещо, което да ме прави фаворит, но ситуацията е такава. Оценявам къде съм в момента и през какво минах, но не мога да предположа какво ще се случи. Развълнуван съм от новите предизвикателства, определено\", добави бившият №3 в света. \"Радвам се докъде стигнах и съм благодарен за всичко, но знам, че работата ми още не е приключила. Без съмнение с Роджър винаги е много трудно. Нашата секция е много трудна, има много силни момчета. Стан (Вавринка) също е тук, но срещите ми с него и загубите ми помогнаха наистина. Това ми помогна.\"", "date": "2019.09.02", "title": "Григор Димитров: Лесно е да стигнеш до №3, трудното е да се задържиш там"}
{"url": "https://www.dnevnik.bg/evropa/2019/09/02/3957852_novite_migranti_v_germaniia_niamat_dostatuchno_dobri/", "text": "Само около една четвърт от мигрантите в Германия от Сомалия и Еритрея са в състояние да достигнат средното ниво на владеене на немски B1, което се смята за необходимо за справяне с рутинни ситуации и разговори, показват германски правителствени данни, цитирани от ДПА. Около 29 процента от иракските участници в курсовете по немски успяват да издържат държавния изпит за ниво B1, горе-долу толкова, около 30 процента, е делът и при афганистанците и сирийците, заяви Федералната служба за миграцията и бежанците. Данните са само един от примерите за усилията на Германия да интегрира чужденците четири години след големия наплив на мигранти и бежанци, бягащи от война и търсещи по-добри икономически възможности, отбелязва ДПА. Като цяло делът на мигрантите, които не достигат ниво B1, се увеличава през последните пет години, посочи службата. Причината е, че повече хора започват да учат езика, бидейки неграмотни. В случаите, когато обучаващите се не могат да четат и пишат, по-реалистичното е да положат усилия те да достигнат поне по-елементарното ниво на владеене на немски - А2, смятат от ведомството.  Данните бяха споделени от службата след запитване, отправено от Рене Шпрингер, депутат от крайнодясната, антиимигрантска партия \"Алтернатива за Германия\". Шпрингер определи резултатите като \"изключително тревожни\". /БТА", "date": "2019.09.02", "title": "Новите мигранти в Германия нямат достатъчно добри езикови умения"}
{"url": "https://www.dnevnik.bg/bulgaria/2019/09/02/3957854_kratki_novini_ogranichava_se_dvijenieto_prez_tunela/", "text": ". 2.1 млн. лв. е бюджетът за 2019 г. за земеделски щети Сумата е одобрена от управителния съвет на фонд \"Земеделие\". Регламентът предвижда за щети при зърнено-житни, зърнено-бобови култури и слънчоглед обезщетението да е до 30%; при фуражни култури - до 80%; при плодове, зеленчуци,етерично-маслени, технически култури - до 80%. На подпомагане подлежат земеделски стопани с констативни протоколи за 100% пропаднали площи в резултат на неблагоприятни климатични условия. Предстои да бъдат изготвени указания за предоставяне на помощта. Манолова внесе поредния си законопроект в парламента Омбудсманът Мая Манолова внесе в Народното събрание законопроект за медицинските специалисти. Обяви, цитирана от агенция \"Фокус\", че такъв проект е обещал да внесе здравният министър, но той излъгал протестиращите като не го направил. Манолова обяви, че проектът не бил идеален, но се надявала да стане основа за дебат по темата. Тя съобщи и че днес няма да подаде оставка от поста,  за да се кандидатира за кмет на София , но това щяло да стане след \"часове\". Съобщи и че със свои колега, който сега е в болница, тази сутрин са претърпели инцидент, който се надява да е случайност.  Ограничава се движението през тунела \"Витиня\" От 20 часа днес до 6 часа утре сутрин трафикът през тунела ще бъде спрян за ремонт на вентилационните и противопожарните системи. Движението към София ще минава по обходен маршрут по пътя Ботевград - София. Шофьорите трябва да карат с повишено внимание в участъка между Деветак и Ветрен на магистрала \"Тракия\" ще се почистват банкетите и ще се окосят тревните площи, движението от 308-ия до 35-ия км в двете посоки, е сигнализирано с пътни знаци. Жителите на Сотиря искат постоянно присъствие на полицията Настояването идва след втори случай на насилие над дете, съобщи Би Ти Ви. Жителите казват, че ако полицията не присъства денонощно в селото, няма да пуснат децата на училище, показа в репортаж от мястото телевизията. Хората настояват за доживотен затвор без право на обжалване при посегателство над дете. На няколко места в селото се събира и подписка с искане за промяна на закона. Бабата на убитата Кристин заяви, че на 17 или 18 септември ще отидат пред Народното събрание, за да поставят исканията си пред депутатите. ", "date": "2019.09.02", "title": "Кратки новини: Ограничава се движението през тунела \"Витиня\""}
{"url": "https://www.dnevnik.bg/razvlechenie/2019/09/02/3957713_hoakin_finiks_vpechatli_veneciia_s_mogushta_energiia/", "text": "Очакваният с особено нетърпение най-нов филм на Тод Филипс \" \" дълбоко развълнува публиката на провеждащия се в момента 76-и международен кинофестивал във Венеция. Въпреки настойчиво рекламираната му близост с духа и стила на комиксите на американската компания \"Ди Си Комикс\" филмът няма много общо с нито един от тях конкретно и показва болезнената трансформация на един анонимен неудачник (Артър Флек) в типаж, близък до измисления комиксов герой Жокер. За подлата интелигентност и мрачната арогантност на последния е известно, че се интепретират като пълната антитеза на директната храброст на супергероя Батман. Малко е да се каже, че Хоакин Финикс просто изпълнява ролята на човек в две редуващи се състояния. В този филм той буквално се самозабравя.  Действието се развива някъде през 80-те години в тежко корумпирания град Готъм, където бедстващият комик Флек се грижи за болната си майка, някогашна прислуга в дома на богаташа Томас Уейн. В началото той разхожда из улиците лице и облекло на клоун, призван да носи радост на децата, докато накрая същото това лице и в буквалния, и в преносния смисъл е покрито с кръв. Специално за ролята си Финикс драстично отслабва, а за да постигне неподражаемия, неконтролиран смях на героя си - гледа множество видеоматериали с истерични реакции на всякакви хора. В този смисъл филмът изцяло се опира на неимоверното физическо усилие на Финикс, чието тяло е постоянно бито, блъскано и ритано. Накрая се оказва, че за всичките му несгоди е виновна само и единствено неговата собствена майка.  В този смисъл Жокер на Финикс не е героят на тоталното зло. Той е жалко същество, будещо най-вече съжаление. В същото време заради чувствата и действията си, той се превръща в повод за внезапни улични демонстрации, които бързо извеждат на улицата хора с лица, скрити зад клоунски маски. Отделно от очевидните препратки към положението на света в момента, Тод Филипс не скрива влечението си към киното на Мартин Скорсезе, в което Робърт де Ниро (тук в ролята на известен телевизионен водещ) е направил едни от най-добрите неща в кариерата си. \" \" определено ще се бори за \"Златен лъв\" във Венеция, а като се има предвид, че разпространението му по световните екрани започва почти веднага след края на фестивала, то явно намеренията за включването в престоящата битка за оскарите са наистина сериозни.       Както се очакваше, Роман Полански не се появи във Венеция. Филмът му \" \" най-вероятно трябваше да предизвика огромен ажиотаж, който обаче не се състоя. След като председателката на международното жури, аржентинската режисьорка Лукреция Мартел, все пак се съгласи, че е редно вниманието към всички филми от официалния конкурс да бъде еднакво, Еманюел Сение, Жан Дюжарден и Луи Гарел застанаха пред фотографите и журналистите, за да защитят работата на режисьора. Съзнателно дисциплиниран и педантично следващ обективните факти от скандално известното \"Дело Драйфус\", Полански е направил един класически изглеждащ, но модерно звучащ филм. Най-силната му страна се състои в разголването на различни съзнателни манипулации на високо политическо ниво, в състояние да унищожават човешки съдби. В ролята на еврейския капитан Алфред Дрейфус се е снимал Луи Гарел, като неговата тежест във филма не е преекспонирана за сметка на водещата роля на полковник Пикар (в удивителното превъплъщение на Жан Дюжарден). Последният се бори за оневиняването на един несправедливо обвинен човек, но го прави без прекомерен патос и излишни емоционални увлечения. Така във Венеция, вместо да си спечели врагове, Полански се сдоби с повече добронамерени привърженици.       на Джеймс Грей се хареса на онези поклонници на научнофантастичното кино, в което подобно на \"2001: Космическа Одисея\" на Стенли Кубрик се поставят важни въпроси, свързани със страха на хората от възможното им изчезване някой ден. Разположен в близкото бъдеще, филмът показва много от днешните методи на процедиране в т.нар. високи етажи на властта. Част от публиката хареса усилието на Грей да се държи близко до интелигентната научна фантастика, в която няма илюзии по въпросите за новите битки при завладяване на територии в Космоса. Друга обаче изобщо не харесаха \"играта\" на Брад Пит, който, в ролята на астронавта Рой Мак Брайд е изпратен да търси изчезналия си баща. В интерес на истината от Пит почти нищо не се вижда, тъй като почти през цялото време той стои затворен в огромен сканфандър. По време на опасните пътешествия на героя му из космическия безкрай се появяват и страховито изглеждащи същества, от които го спасява именно въпросният скафандър. И двете позиции към филма имат своето право на съществуване, тъй като заради добре изчисленото въздействие на бавното темпо и отсъствието на спекулативни специални ефекти филмът все пак бе наречен \"един от по-добрите американски филми\" във Венеция. В същото време няма особено значение от кого точно се изпълнява главната роля - от Брат Пит или от някой друг актьор, умеещ да си придава многозначителен вид.  Еднозначно, в посоката на доброто италианско кино, стоят нещата в \"  на Марио Мартоне, в който \"човекът на честта\" Антонио Баракано раздава справедливост сред жителите на известния квартал на Неапол, където пък той живее със семейството си, с най-близкото си обкръжение и не на последното място – с любимите си расови кучета. Филмът е екранизация на неотдавнашна театрална постановка на същия режисьор на едноименната пиеса на италианския драматург Едуардо де Филипо и съдържа известни драматургически корекции (като например възрастта на главния герой, който в пиесата и достолепен старец, а във филма – мъж на средна възраст). Това обаче не влияе на основната тема, а именно, че в даден момент от живота си и най-закоравелият убиец мечтае убийствата (в квартала) да спрат. Невероятният италиански актьор Франческо ди Лева, който не извършва нито едно рязко физическо действие, а раздава справедливост главно с помощта на думите, прави това на неповторим неаполитански диалект, внасяйки усещане за достоверност на действието. Интересно е решението на Мартоне да съхрани театралността на стила си, придържайки се към пределно условни мизансцени. По този начин филмът \"хваща\" не за заради зрелищността си, а тъкмо обратното - заради перфектното концентриране в неповторимите типажи на някогашен и днешен Неапол.       Същата степен на прекомерно говорене има и в   на американеца Ноа Баумбах. В този филм Жената (Скарлет Йохансон) и Мъжът (Адам Драйвър) правят всичко не за да разрешават, а за да прикриват интимните си проблеми. Така публиката видя двама отлични актьори, които би трябвало да могат да ни убедят, че правейки всичко, за да запазят разрушат брака си, те всъщност го заздравяват. Цялата история е поднесена точно по начина, по който го иска гигантът \"Нефликс\" - зрителите могат да разберат много от интригата на филма, без дори да го гледат твърде внимателно, достатъчно е да слушат диалога. Ясно е, че филмовата \"мостра\" на Венеция всячески се старае да привлича все повече и все по-големи имена от американската филмова индустрия. Очевидно е, че най-старият фестивал в света иска да бъде близко до големи онези филмови продуценти, които знаят как да работят с високи бюджети и което е по-важно – да получават повече от това, което са вложили.       Точно заради това филмът  на безспорно много талантливата и вероятно достатъчно смела жена Хайфа ал Мансур от Саудитска Арабия представлява интересен казус. В него млада лекарка се кандидатира на местните избори единствено, за да изгради нов път пред болницата, в която работи. Освен че разчита на достоверността на една възможна житейска история, филмът все пак прави една неприкрита реклама на т.нар. увеличаване правата на жените. Главната героиня е почти непрекъснато зад волана. Вярно е също, че я виждаме и в интимното, домашно обкръжение на своите сестри, всички с открити лица и модерно облекло. Но това едва ли е достатъчно, за да се убеди чуждестранната публика, че всичко е наред с жените в Саудитска Арабия и че те вече могат да избират да правят това, което си поискат.       На този фон лекият и ироничен стил на Стивън Содърбърг в    в който обикновената американска пенсионерка Елен Мартин (в ролята Мерил Стрийп) тръгва да си търси справедлива компенсация за смъртта на съпруга си по време на инцидент с кораб и поради тази причина се сблъсква с редица измамни схеми за прикриване на данъци, а оттам и на отговорности, бе посрещнат с бурни ръкопляскания. Финалният призив на филма е : \"Сега не ни остава нищо друго, освен да действаме!\" Всъщност интелигентният Содърбърг е май един от малцината, които успяват да извоюват собствената си свобода пред \"Нетфликс\", осигурявайки им продукт, от който хем ще се спечели добре, хем пък той няма да загуби репутацията си на уважаван творец. ", "date": "2019.09.02", "title": "Хоакин Финикс впечатли Венеция с могъща енергия"}
{"url": "https://www.dnevnik.bg/razvlechenie/2019/09/02/3957865_komikut_kevin_hart_e_postradal_v_avtomobilen_incident/", "text": "Актьорът Кевин Харт е пострадал в инцидент с кола в Лос Анджелис в неделя сутрин, съобщи \"Ройтерс\", позовавайки се на информация от полицейската служба. 40-годишният Харт е бил откаран в близката болница малко след полунощ, след като за малко шофьорът му е изгубил контрол над автомобила му и колата се е ударила в страничните заграждения. Шофьорът му Джаред Блек също е имал сериозни травми от удара. Според полицията той не е бил под въздействието на алкохол по време на инцидента. След прегледа в болницата актьорът се е прибрал у дома, където да се възстановява. Харт, който е известен стендъп комик, има няколко комедийни роли във филми като \"Вечерно училище\", \"Агент и 1/2\", \"Ченге за един ден\" и \"Пандиз експерт\". Той бе избран да бъде водещ на церемонията на наградите \"Оскар\" тази година, но се отказа от ангажимента скоро след това заради бурните реакции по повод стари негови хомофобски изказвания в \"Туитър\". След това наградите на академията бяха връчени без водещ за втори път в историята си.", "date": "2019.09.02", "title": "Комикът Кевин Харт е пострадал в автомобилен инцидент"}
{"url": "https://www.dnevnik.bg/evropa/2019/09/02/3957864_gurciia_vzima_izvunredni_merki_zaradi_masovoto/", "text": "Гръцкото правителство обяви извънредни мерки за справяне с \"огромните вълни\" търсещи убежище, които пристигат от Турция, на фона на засилващите се страхове от повторение на мигрантската криза през 2015 г., предаде \"Гардиън\". В петък  за пръв път от три години  в Гърция за един ден масово пристигнаха стотици мигранти, потеглили от Турция. Новото дясноцентристко правителство обеща да подсили охраната по морската граница. \"Наблюдаваме огромни вълни, вкарвани от трафиканти, които използват нови методи и по-добри и по-бързи лодки\", заяви министърът, отговарящ за гражданската защита, Михалис Хрисохоидис, след обявяването на мерките през уикенда. \"Ако тази ситуация продължи, ще имаме повторение на 2015 г. Ще предприемем мерки, за да защитим границите си и ще бъдем много по-строги, много по-бързи в прилагането им\", допълни той. Министърът добави, че гръцкото правителство ще се обърне към НАТО и ЕС, за да подпомогнат засилването на охраната в района. Увеличението на броя пристигащи мигранти и бежанци изглежда изненада служителите. Миналата седмица близо до 650 души, включително 240 деца, предимно от афганистански произход, пристигнаха за часове на остров Лесбос, който бе на фронтовата линия на бежанската криза преди четири години. Мерките срещу мигрантите в Турция и подновяването на боевете в Сирия, изглежда, допринесоха за скока. В понеделник правителството, което дойде на власт преди едва два месеца, ще започне да премества бежанци в приемните центрове в континенталната част на Гърция в опит да облекчи лагерите на островите. По думите на Хрисохоидис около 1500 души ще бъдат преместени, основно от Самос и Лесбос. \"Освен това ще започнем да изпращаме нелегални мигранти обратно в Турция, която е смятана за безопасна страна\", допълни министърът. \"От осемдесетте хиляди души сега в Гърция половината трябваше да бъдат върнати обратно, защото нямат правилните документи или не покриват условията за търсещи убежище. Вместо това само 1800 бяха приети обратно в Турция.\"", "date": "2019.09.02", "title": "Гърция взима извънредни мерки заради масовото пристигане на мигранти"}
{"url": "https://www.dnevnik.bg/biznes/2019/09/02/3957901_zakonut_za_gorivata_otnovo_shte_bude_preraboten/", "text": "Законът за горивата ще претърпи сериозни корекции и много от режимите ще бъдат значително облекчени. Това се разбира от публикуваните предложения в правителствения сайт за обществени обсъждания strategy.bg за промени в Закона за административното регулиране на икономическите дейности, свързани с нефт и продукти от нефтен произход, съобщава  \"Капитал\".  Изискването търговците на едро да имат поне 1 млн. лв. капитал отпада, като вместо това размерът на минималния капитал ще се диференцира спрямо размера на бизнеса. За търговците на дребно се връща възможността обектът да е преместваем, а за строителните компании - да снабдяват с горива както собствените и наетите от тях, така й превозните средства на подизпълнителите си. Новите промени в закона се предлагат малко преди изтичането на тримесечния срок от влизането на наредбата по настоящия закон в сила. Настоящият секторен закон за горивата беше искан от големите компании в Българската петролна и газова асоциация. Той беше внесен в Народното събрание миналата година от депутати от всички партии начело с Емил Димитров-Ревизоро с официалния мотив борба със сивия сектор при горивата. Повече по темата четете  тук.", "date": "2019.09.02", "title": "Законът за горивата отново ще бъде преработен"}
{"url": "https://www.dnevnik.bg/politika/2019/09/02/3957898_dost_i_bzns_shte_se_iaviat_suvmestno_na_mestnite_izbori/", "text": "Партиите ДОСТ и БЗНС обявиха, че ще се явят съвместно на предстоящите след по-малко от два месеца местни избори. Двете политически сили се обявяват против \"все по-упоритите и систематични опити на много политически субекти, които целят България да бъде изведена от евроатлантическото семейство и отново да попадне в сивата зона на руските интереси\", пише в съвместно съобщение, разпространено до медиите. Лидерите на партиите Лютви Местан и бившият земеделски министър Николай Ненчев дори се появиха заедно в хитринското село Черна, където откриха традиционния турнир по борба \"Коджа Юсуф\". В съобщението на ДОСТ и БЗНС се подчертава, че лозунгът на партиите за местните избори ще бъде \"За демокрация – без корупция и олигарси\". В него пише още, че в продължение на близо 30 години етническите смесени райони в страната са \"под политическия монопол на една партия, отдавна изродила се в олигархично-корпоративна структура, чрез която бизнес и политическа власт в страната се сраснаха, а външни и вътрешни сили забавят демократичните процеси и осъществяват своите корпоративни и геополитически интереси\". Засега се знае, че настоящият кмет на Хитрино Нуридин Исмаил ще се яви на изборите, представлявайки новата коалиция.", "date": "2019.09.02", "title": "ДОСТ и БЗНС ще се явят съвместно на местните избори"}
{"url": "https://www.dnevnik.bg/politika/2019/09/02/3957887_gerb_i_demokratichna_bulgariia_se_registriraha_za/", "text": "ГЕРБ и \"Демократична България\" внесоха подписи за регистрация в Централната избирателна комисия (ЦИК) за участие в местните избори на 27 октомври т.г. тази сутрин. Регистрацията започна в 9.00 часа днес, а крайният срок за партиите и коалициите е 11 септември. По традиция ГЕРБ се регистрира първа след среднощни дежурства на младежи от партията пред комисията. Внесени са 9999 подписа. В избирателната комисия днес дойдоха кметовете на Бургас и Стара Загора Димитър Николов и Живко Тодоров, които ще се борят за нов мандат. С тях бяха и секретарят на партията Цветомир Паунов, както и членове на младежката организация на ГЕРБ. Димитър Николов, който е зам.-председател на партията, обяви, че отстраненият кмет на Созопол Панайот Рейзи няма да се кандидатира отново. След ГЕРБ в 9.30 \"Демократична България\" внесе 5400 подписа в ЦИК. Съпредседателят на обединението Христо Иванов обяви, че в София ще се борят за балотаж. \"Нито Фандъкова може да бъде алтернатива на Манолова, нито Манолова на Фандъкова. Ние даваме алтернатива\", каза още той.      Според Иванов при балотажи няма да подкрепят кандидати на ГЕРБ, тъй като това е червена линия, която няма да пресичат. \"Хората трябва да знаят, че има и друг начин за управление на града - коректен и справедлив\", обяви Борислав Игнатов, който е кандидатът на обединението за кмет на София. \"София е парцелирана между Вълка в чистотата, Ковачки, който е застанал на изхода на \"Топлофикация\", Божков и Пеевски в хазарта и разпространението, а общински съветници от ГЕРБ се държат като феодали в различни сфери. Целта ни е да прекратим този модел. София трябва да се управлява в интерес на гражданите и нормалния бизнес\", обяви съпредседателят на \"Зелено движение\" Владислав Панев.", "date": "2019.09.02", "title": "ГЕРБ и \"Демократична България\" се регистрираха за участие в местния вот"}
{"url": "https://www.dnevnik.bg/biznes/2019/09/02/3957894_ot_oktomvri_bankite_povishavat_taksite/", "text": "Банките масово подготвят повишение на таксите, които събират, за да компенсират поевтиняването на лихвите по заемите, съобщава в. \"Сега\", като уточнява, че няколко финансови институции вече са обявили тези си намерения на сайтовете си. От началото на октомври ОББ двойно ще завиши комисионата за вноска на каса на суми над 3 хил. лв. Институцията повишава таксата за преводи от и по сметка в системата на ОББ, при междубанкови преводи, при директен дебит - услугата, при която банка превежда плащанията по битовите сметки на клиентите си. Банка ДСК увеличава годишната такса за кредитните си карти. По-скъпо ще струва и внасянето на пари по сметка. От 16 октомври \"Уникредит Булбанк\" вдига с 50 ст. месечните такси за поддръжка и обслужване на сметки. По разплащателните вече ще се събират по 3 лв. всеки месец, а по спестовните - по 2.50 лв. Банката увеличава таксите и за банкови преводи, за комунални и за периодични плащания, за директен дебит, за внасяне и теглене на пари от сметка, дори и за броене на монети. Първа инвестиционна банка също е оповестила за промени в тарифата от началото на октомври. Въвежда се нова такса при \"специфични транзакции\" с кредитни карти на Diners club - 1% от сумата, без да се посочва какво представляват тези транзакции. Политиката на постоянно вдигане на такси и комисиони има голяма заслуга и за рекордните печалби на банките през последните години, посочва изданието. ", "date": "2019.09.02", "title": "От октомври банките повишават таксите"}
{"url": "https://www.dnevnik.bg/ot_vas/novini_ot_vas/2019/09/02/3957888_predi_nachaloto_na_uchebnata_godina/", "text": "Освен нови шарени плочи от тип \"павета\" има изградена и велоалея, места за паркиране на колелета, нови пейки, кошчета за боклук и растителност.", "date": "2019.09.02", "title": "Преди началото на учебната година"}
{"url": "https://www.dnevnik.bg/sport/2019/09/02/3957935_shte_ima_li_goliam_transfer_v_posledniia_den_ot/", "text": "В началото на деветия месец от годината лятото си отива, а с това и трансферните страсти в Европа. Днес в Европа затваря летният трансферен прозорец, като всички големи клубове с изключение на тези от Висшата лига могат да привличат нови играчи. За  втора поредна година в Англия  се споразумяха да приключат със сделките преди началото на сезона, но в Ла Лига, Бундеслигата, Серия А и Лига 1 все още могат да купуват футболисти. Ще има ли обаче раздвижване на пазара именно в последния ден? Най-обсъжданото име през лятото беше Неймар, след като бразилецът изрази желание да си тръгне от ПСЖ. Сагата с евентуалното му завръщане в \"Барселона\" беше коментирана надълго и широко и от двата клуба, но до последния ден на прозореца Неймар все още в Париж. Бразилецът иска да се върне в \"Барселона\", каталунците го искат, а освен това и ПСЖ търси начин да се освободи от него. Единствената пречка засега обаче се оказват парите, след като \"Барселона\" няма достатъчно средства. Каталунците няколко пъти се опитаха да намалят исканите 200 милиона евро от ПСЖ, като предложиха пари и двама играчи в замяна. Може ли обаче в последния ден да настъпи обрат и Неймар да замине към Каталуня? Той все още не е играл за ПСЖ от началото на сезона, което засилва спекулациите, че няма бъдеще на \"Парк де Пренс\". Другият голям испански клуб \"Реал\" (Мадрид) също може да направи сделка в последния ден. Кралският клуб отдавна следи Пол Погба, въпреки че през лятото се говореше усилено и за Неймар. В крайна сметка \"Реал\" задържа офанзивните си футболисти, но има свободно място в центъра на терена. Треньорът Зинедин Зидан не крие добрите си отношения с Погба и факта, че му симпатизира като играч. Другите опции пред \"Реал\" са Кристиан Ериксен от \"Тотнъм\" и Дони ван де Беек от \"Аякс\".", "date": "2019.09.02", "title": "Ще има ли голям трансфер в последния ден от летния прозорец"}
{"url": "https://www.dnevnik.bg/bulgaria/2019/09/02/3957941_niakolko_durjavi_sa_spreli_da_obmeniat_danni_s_nap/", "text": "Германия и Сингапур са спрели временно част от автоматичния обмен на данни с България, след като в края на юни бе направен пробив в сървър на Националната агенция за приходите и данните на над 5 млн. българи станаха публично достояние, съобщава  \"Капитал\" . Мярката на двете страни засяга и обмена до поискване.  Пробивът в системата на Националната агенция за приходите (НАП) беше направен точно през електронната услуга за възстановяване на ДДС, платен в чужбина. Тогава българската приходна агенция е уведомила партньорските данъчни служби (общо 300) за временното спиране на услугата, както и за проблема с хакерската атака. Мярката означава, че ако в момента НАП има нужда от бърза справка за данъчно задължено лице от България, вероятно няма да може да разчита на колегите си от двете държави. От НАП казват, че Германия е спряла временно обмена на информация за получени доходи от трудови правоотношения на български данъчно задължени лица в Германия, на изплатени директорски възнаграждения, пенсии, собственост и доходи от недвижимо имущество. Пред \"Капитал\" от германското финансово министерство определят случая като сериозен инцидент и обясниха, че чакат мерки от страна на България. От НАП допълват, че до този момент са получили официално уведомление и от Сингапур - спрени са обменът на информация при поискване и автоматичният обмен. Тук вероятно става въпрос за взаимодействието по линия на инициативите на Организацията за икономическо сътрудничество и развитие (ОИСР), т.е. за справките с данъчна и банкова информация за лица и фирми, както и за отчетите на големи мултинационални компании, посочва изданието.", "date": "2019.09.02", "title": "Няколко държави са спрели да обменят данни с НАП след теча на лични данни"}
{"url": "https://www.dnevnik.bg/bulgaria/2019/09/02/3957939_kak_da_se_spravim_s_loshiia_shef_v_rabotata/", "text": "Всеки рано или късно в кариерата си се сблъсква с един доста голям проблем - лош шеф. Причините за непреодолимите различия между вас и началника могат да бъдат всякакви – като започнем от разминаване между поколенията, минем през несъвместим стил на работа и стигнем до личностни особености. Неразбирателството с човека над вас може да спъва нормалния работен процес в компанията. Ето и няколко съвета как да подходим в такава ситуация: Направете списък с всички задачи, които са ви възложени за деня или за седмицата. Подредете ги по важност и покажете този списък на мениджъра си, за да поискате неговото съгласие. Така ще улесните в пъти работата си, ще бъдете по-организирани, а освен това няма да давате повод на вашия началник да се отнася зле с вас. Другият вариант е установяване на еднакъв стил на работа. Всеки човек възприема и обработва информацията по различен начин. Така стои въпросът и при мениджърите. Някои са слушатели и искат да бъдат информирани устно за всичко, за да могат директно да зададат всички възникнали въпроси. Други пък са читатели и предпочитат информацията да им се предоставя в писмен вид, за да имат време да я обработят и след това да се срещнете, за да я дискутирате. Ако знаете какъв е стилът на работа на вашия шеф, можете да се адаптирате към него и да избегнете неприятните напрегнати разговори. Често се стига и до ситуация, в която вие се оказвате \"любимецът на шефа\" и се превръщате в неговата \"боксова круша\". Някои от симптомите, че имате сериозен проблем с по-висшестоящия, са, ако той ви игнорира, хиперкритичен е към вас, опитва се да ви контролира напълно, прикрива информация от вас или не ви възлага сериозни задачи. В такъв случай може да се окаже, че единственият ви избор е да си потърсите нова работа. Затова, ако сте попаднали в такава ситуация, прегледайте обявите на  Karieri.bg : търси: Legal Advisor  търси: ЕКСПЕРТ В ДИРЕКЦИЯ \"РЕГИСТРИ\" ЕКСПЕРТИ В ОТДЕЛ \"МЕТОДОЛОГИЯ И ОТЧЕТНОСТ\" търси: Журналист React Native програмист  търси: Advisor, Valuations Senior Advisor, Forensic  търси: Ръководител отдел \"Измерване на клиентската удовлетвореност\" EXPERT/SENIOR EXPERT  търси: Record to Report Team Manager ACCOUNTS PAYABLE SPECIALIST WITH ENGLISH търси: Accountant търси: Младши консултант ИТ Бизнес решения (м/ж) търси: Мениджър подготовка тръжни предложения търси: Program Manager Bulgaria търси: LEAN EXPERT търси: Head of Western Europe & MEA търси: DevOps Engineer/Cross Team Manager търси: National Consultant on Social Services Act By-laws Development търси: Експерт - външна търговия търси: Education Abroad Consultant", "date": "2019.09.02", "title": "Как да се справим с лошия шеф в работата"}
{"url": "https://www.dnevnik.bg/na_put/2019/09/02/3938288_fotogaleriia_beli_noshti_v_sankt_peterburg/", "text": "Дали ще посетите Санкт Петербург в периода на белите нощи в началото на лятото или по друго време, все ще останете очаровани от архитектурата и атмосферата. На снимката е най-големият руски музей - Ермитажът.", "date": "2019.09.02", "title": "Фотогалерия: Бели нощи в Санкт Петербург"}
{"url": "https://www.dnevnik.bg/photos/2019/09/02/3957885_fotogaleriia_za_kakvo_se_moli_plemeto_shanenava/", "text": "В село Фейжу, щата Акре, Бразилия, коренното население от племето шаненава изпълни ритуал, за да се опита да намери мир между хората и природата, като с молитва помогне да спрат горските пожари в Амазония - най-голямата тропическа гора в света.", "date": "2019.09.02", "title": "Фотогалерия: За какво се моли племето шаненава"}
{"url": "https://www.dnevnik.bg/evropa/2019/09/02/3957951_ot_pasporti_do_domashni_jivotni_nov_sait_dava_suveti/", "text": "Подновете паспорта си по-рано от планираното, купете си стикер GB (Great Britain) за колата и се подгответе да чакате четири месеца, преди да можете да заведете домашния си пор на почивка. Това са част от съветите, отправени към британските граждани, които планират да пътуват до ЕС след 31 октомври. Те са публикувани на нов  сайт  на правителството, посветен на подготовката за Брекзит, предаде \"Гардиън\". Сайтът, който бе придружен от мащабна информационна кампания, заработи в неделя. На него се заявява, че Брекзит ще настъпи в края на следващия месец и се предлага серия от въпроси с няколко отговора. Посочват се предпазните мерки, които хората трябва незабавно да вземат, за да са сигурни, че са готови за излизане на Великобритания от ЕС без сделка. Британските граждани Британците, които живеят в Обединеното кралство и са свикнали с лесното пътуване до Европа, трябва да се уверят, че паспортите им са валидни поне още шест месеца. Те освен това трябва да знаят, че може да се наложи отново да плащат такса за роуминг при ползването на мобилните си телефони. Препоръчва им се да планират допълнително време за гранични проверки на пристанищата и летищата, както и да се уверят, че имат пътна застраховка, защото Европейската здравноосигурителна карта, която покрива разходите за държавно медицинско обслужване в страните от ЕС, няма да бъде валидна в случай на Брекзит без сделка. Хората, пътуващи в чужбина с регистрирани във Великобритания превозни средства, ще трябва да попълват допълнителни документи, за да докажат, че са собственици и да получат международно разрешително за шофиране. Британските шофьори рискуват да бъдат глобени, ако нямат стикер с буквите GB, дори и страната да е посочена на регистрационната табела. Домашни любимци Паспортите, улесняващи хората, които редовно пътуват в чужбина с котки, кучета или порове, може да бъдат невалидни при Брекзит без споразумение. Собствениците се предупреждават, че набавянето на необходимите документи и кръвни тестове от ветеринари може да отнеме до четири месеца. Гражданите на ЕС във Великобритания Макар на сайта в голяма степен да са събрани вече съществуващите съвети на правителството, в списъка с препоръки се посочва в детайли ефектът от Брекзит за хората и бизнеса. На гражданите на ЕС, които живеят във Великобритания, се напомня да кандидатстват по  схемата за уседналост  \"възможно най-скоро\", ако искат да останат в страната, а европейските студенти се предупреждават, че местата им по програмата \"Еразъм +\" в британски университети може да не са валидни. Британците в Европа Според европейското законодателство те ще станат граждани на трета страна и няма да могат да предлагат услуги в друга държава от ЕС автоматично или да пътуват за работа в друга страна - членка на блока. Групата активисти \"Британци в Европа\" многократно заяви, че правителството е забравило за тези хора. Новият уебсайт единствено ги информира, че е възможно да не могат да продължат да живеят и да ползват услугите на ЕС, ако нямат право на пребиваване. Компаниите се предупреждават, че може да трябва да плащат за допълнителни правни съвети, да обмислят дали да назначат нови представители в Европа, както и че е възможно да има допълнителни регулации, ако искат да продължат да търгуват с ЕС след Брекзит. Бизнесът На сайта производителите се информират, че може да се наложи да променят етикетирането, компаниите, които работят с данни на граждани – че не е изключено вече да нямат същия достъп. Почти всички компании получават предупреждението: \"Възможно е да не можете да търгувате с ЕС, ако не подготвите бизнеса си.\" Повечето препоръчани действия са придружени от съвета да бъдат извършени възможно най-скоро. Незасегнатите Според сайта не всички ще бъдат засегнати от Брекзит. Британските граждани, които живеят във Великобритания, нямат бизнес, нито планове да пътуват в чужбина, могат да са спокойни: \"Според отговорите ви не трябва да предприемате никакви действия, за да се подготвите за крайния срок за Брекзит на 31 октомври 2019 г.\", се казва на сайта. Той е част от информационна кампания на правителството, включваща още билбордове и информация в социалните медии и по телевизията. Смята се, че тя може да струва около 100 милиона евро, посочва Би Би Си. Ще се използват също брошури, онлайн семинари и информационни щандове на събития.", "date": "2019.09.02", "title": "От паспорти до домашни животни: нов сайт дава съвети за подготовка за Брекзит"}
{"url": "https://www.dnevnik.bg/biznes/2019/09/02/3957958_chez_prizovava_stroitelite_da_suglasuvat_rabotata_si_s/", "text": "След поредния случай на скъсан кабел на \"ЧЕЗ Разпределение\" от строителна фирма компанията призова извършващите ремонти или строителство да съгласуват проектите си предварително. В неделя над 5800 потребители на територията на Сапарева баня са били без ток заради скъсан кабел. По този повод дружеството призова за навременно съгласуване на ремонтните работи, за да не се стигат до такива инциденти. По данни на компанията общо над 60 хил. домакинства и фирми на обслужваната от \"ЧЕЗ Разпределение\" територия в Западна България са оставени без електрозахранване в резултат на скъсани кабели от строителни компании от началото на летния сезон до средата на август. Изключванията са продължили сборно повече от 90 часа. Начело на статистиката е град София, където неудобства са предизвикани за 23 хил. клиенти.", "date": "2019.09.02", "title": "ЧЕЗ призовава строителите да съгласуват работата си с нея, за да не късат кабели"}
{"url": "https://www.dnevnik.bg/sviat/2019/09/02/3957962_arjentina_vuvede_valuten_kontrol_sled_izbori_koito/", "text": "Аржентинa наложи валутен контрол в опит да стабилизира пазарите по време на задълбочаващата се финансова криза. Правителството ще ограничи покупката на чужди валути след рязък спад в цената на песото. Компаниите, които искат да продадат песо и да купуват чужда валута, ще се нуждаят от разрешение на централната банка, пише Би Би Си. Частни лица ще могат да купуват американски долари, но за повече от 10 хил. долара на месец ще им е необходимо разрешение. Мярката ще бъде в сила до края на годината. В изявление в неделя кабинетът обяви, че е необходимо да предприеме \"серия извънредни мерки, за да гарантира нормалното функциониране на икономиката, да поддържа нивото на дейност и заетост и да защити потребителите\". Говорител на  Международния валутен фонд , на който Аржентина дължи 57 млрд. долара, заяви, че институцията анализира приетите мерки и е в постоянен контакт с властите в Буенос Айрес. Как изборите сринаха песото Песото падна до рекордно ниски нива миналия месец, след като предварителен вот за президентските избори през октомври показва, че държавният глава  Маурисио Макри вероятно ще ги загуби . (Първичните избори в Аржентина се провеждат между всички кандидати, за да елиминират тези с резултат под 1.5%. Победителят в тях е фаворит за същинския вот.) Макри дойде на власт през 2015  г. с обещания за либерални реформи, които да ремонтират икономиката. Но страната е в дълбока рецесия. Инфлацията бе 22% през първата половина на годината, икономиката се сви с 5.8% в първото тримесечие на 2019 г., а миналата година – с 2.5%. Три милиона души са изпаднали под линията на бедността през 2018 г. Според фаворита за президент Алберто Фернандес обаче заемът за 57 млрд. долара от миналата година в замяна на сериозни фискални реформи  е \"вреден\" . Макар кандидатът да признава, че страната е щяла да се окаже неплатежоспособна без споразумението, според него отношенията с МВФ трябва да са базирани на \"уважение\", а не на \"покорство\". Киршнер отново Кандидат за вицепрезидент на Фернандес е  Кристина Фернандес де Киршнер . Тя управляваше страната в продължение на два мандата между 2007 г. и 2015 г.,  белязани от корупционни скандали.      Валутата поевтиня и заради притеснения на инвеститорите, които помнят интервенционистките политики на Киршнер, чийто съпруг пък бе президент преди нея. Как ще се приемат Обикновените аржентинци и без това нямат голямо доверие в собствената си валута и обръщат спестяванията си в долари при първа възможност. Не вярват и на финансовите институции, затова обикновено съхраняват парите си в \"матрак банк\", тоест държат ги под леглото, слухове разказват и за спестявания, заровени в градината или скрити в стените.", "date": "2019.09.02", "title": "Аржентина въведе валутен контрол след избори, които сринаха песото"}
{"url": "https://www.dnevnik.bg/gradska_sreda/2019/09/02/3957968_glavniiat_arhitekt_na_sofiia_iska_proektantite_da/", "text": "Главният архитект на София Здравко Здравко обяви, че \"според действащите правила след завършване на университета за един архитект или инженер е достатъчно да работи 2 години в архитектурно бюро и да получи правоспособност да проектира смело от ръкохватка на брава до централен градски площад\". В интервю за \"24 часа\" той уточнява, че това трябва да се промени, като се въведе \"ежегодна следдипломна квалификация\", през която проектантите да преминават. По думите на Здравков е необходимо да се помисли за професионалната квалификация на всички участници в процеса на осъществяването на един проект. Според него от Камарата на архитектите трябва да работят по \"ограничаване на правоспособността в отделни сектори като градоустройство, инвестиционно проектиране и интериорен дизайн\". Столичният главен архитект е на мнение, че не трябва да се допуска всеки да бъде експерт по всичко. \"Промяната в законодателството трябва да преосмисли и ролята на т.нар. независим строителен надзор - колко и как той наистина да е независим и доколко ще поема адекватна отговорност в процеса на контрол на строителството. Най-малко е странно възложителят, преборил се за европейско финансиране, да поема негативите от грешките на всички участници по веригата, а в немалко случаи и да търси наравно с проектантите решения на най-елементарни технически детайли\", смята Здравков. Повод за коментара му стана ремонтът на столичната ул. \"Граф Игнатиев\", който продължи повече от година и предизвика недоволство сред обществото заради редица елементи от интериорния дизайн, сред които прословутите \"перки\", играещи роля на ограничители. Здравков добави, че трайното решение на проблема с реституираните имоти в кварталите е задача, пред която всеки кмет и главен архитект ще се изправят в следващите десетилетия. Той посочи и какво би било трайното решение на този проблем - \"преместване на имотите от междублокови пространства по периферията на квартала\". \"Чувам мнения, че е редно да разпилеем града по периферията, но трябва да е ясно, че това ще доведе до нови икономически, социални и екологични проблеми. Посоката за правилно планиране на града е в създаването на модерни и мултифункционални зони с нови квартали, съчетаващи в себе си трите функции - обитаване, работа и забавления. Тази задача е сред приоритетите в работата ми, защото създаването на мултифункционални зони и правилната политика на мобилност са основата за преминаване към пешеходно придвижване\", допълва Здравков.", "date": "2019.09.02", "title": "Главният архитект на София иска проектантите да минават квалификация всяка година"}
{"url": "https://www.dnevnik.bg/evropa/2019/09/02/3957972_cheshki_prokuror_e_sprial_razsledvane_sreshtu_premiera/", "text": "Чешки прокурор спря разследване на премиера Андрей Бабиш по подозрения в измама, съобщи в. \"Деник Н\", като цитира два източника, предаде \"Ройтерс\". Канцеларията на прокурора съобщи, че той е променил становището си по този случай. Бабиш бе обвинен в  незаконно получаване  на субсидия за 2 милиона евро преди десетина години, преди да се захване с политика (повече четете  тук ). Разследването е препятствие за политическата кариера на Бабиш, тъй като повечето партии отказват да влязат в управляваща коалиция с премиер, който може да бъде даден под съд. Партията на Бабиш \"Действие на недоволните граждани\" (АНО) спечели последните избори през 2017 г. \"Прокурорът предаде окончателното си решение по случая, в което той променя правното си становище. Сега негов висшестоящ прокурор ще прегледа решението, за да прецени дали промяната е законна и оправдана\", каза говорител на прокуратурата. /БТА", "date": "2019.09.02", "title": "Чешки прокурор е спрял разследване срещу премиера Андрей Бабиш"}
{"url": "https://www.dnevnik.bg/analizi/2019/09/02/3957969_vlastta_stoi_na_sianka_a_osvetiava_grajdanite/", "text": "                         Гледам на тези събития като на прояви на определена симптоматика и бих искала да говорим за самата тенденция. Мога да разширя примерите. Ще цитирам Генка Шикерова - в един свой статус напоследък тя говори не само за демонтажи на микрофони, тя жовори за демонтаж на журналисти и на медии. Това е негативна тенденция, която показва ограничаване на достъпа на журналистите до информация, до данни, до събития. Защо това е важно?! Защото ако журналистиката няма достъп до информация, няма и свобода на изразяване - не можеш да направиш обоснована критика. Да си спомним казуса с КТБ – не можеше да се критикува определено събитие, докато ние нямаме достатъчно достоверна информация за него. Като започнем от червените въженца по определени събития в Народното събрание и другаде, като минем през избирателното отношение към медиите - някои медии и журналисти са привилегировани, допускат се до събития само някои медии След това трябва да посочим друг симптом - отказът на властта или на хора от властта да се включват в участия, да участват в студио, отказът да отговарят висши представители на публичната администрация. Разбира се, има и още по-лошо – помним сблъсъка на г-н Домусчиев с журналисти, когато той нарече представител на журналистическата гилдия \"олигофрен\". И сега преминаваме към новата практика - пресконференция без медии?! Какво е това изобщо?! както тя се дефинира. На пресконференцията министър-председателят каза, че тези избори ще бъдат много подли, и нямаше възможност никой да зададе въпроса какво означава \"подли избори\", защо оценката е такава. За да се стигне най-накрая до кулминацията – демонтаж на микрофони. Това е една метафора на отношенията власт - медии. Демонтират микрофони - това е скандално. Защо е скандално? Първо, защото пресконференция по дефиниция предполага участие на журналистите. На второ място, е скандално, защото дори ако допуснем, че има формат \"само изявления\" - понякога това се налага, отношението към медиите и журналистиката е неуважително и недопустимо. Изтръгват се елементи от инфраструктурата, вместо в един коректен диалог да се обясни, че когато преговори или решаване на въпроси е в предварителна фаза, до постигане на определено решение не всичко се изнася пред медиите. Отношенията между прокуратурата, медиите и обществеността са специален въпрос, който заслужава подробно и фокусирано обсъждане. Едната страна на въпроса е публичността по отношение на информацията за граждани, но публичността, прозрачността поначало са инструмент на гражданите по отношение на властта. Когато ти заемеш позиция, от която вземаш решения за много хора, тогава правото смята, че трябва да бъдеш на светло, да бъдеш в по-голяма степен открит. Нищо подобно не се предвижда по отношение на гражданите, което в момента, като че ли е нова тенденция - осветяване на гражданите, докато хората от властта запазват за себе си възможност да са на сянка. Освен това, ако говорим за нови моменти в отношенията прокуратура - медии, трябва да кажем, че има твърдения, съобщения на прокурорската колегия, на различни равнища, в които прокуратурата конкретно се занимава с конкретни медии по повод на критика на една или друга процедура, на едно или друго лице и Защото има и нещо повече - една друга тенденция, която се промъква - казва се, че прокуратурата ще реагира с всички позволени средства срещу такива критични материали, които създавали предубеденост или внушения... Същевременно никъде в този тип твърдения не се казва кои са неверните факти, изнесени от медиите, просто защото няма такива.", "date": "2019.09.02", "title": "Властта стои на сянка, а осветява гражданите"}
{"url": "https://www.dnevnik.bg/politika/2019/09/02/3957920_oficialno_iordanka_fandukova_se_kandidatira_za_nov/", "text": "Кметът на София Йорданка Фандъкова обяви официално кандидатурата си за нов мандат днес. Това стана при инспекция на строежа на третия лъч на метрото в столицата, което определи като приоритетен проект. Фандъкова обяви, че ще има три приоритета, ако спечели изборите отново - активна работа в кварталите, която включва малките улички, междублоковите пространства и изграждането на паркинги; превръщане на София в зелен и чист град чрез зелен ринг и осем нови паркове, както и в дигитален град. Тя каза още, че решението й не е спонтанно, а основано на отговорност. В отговор на въпрос на \"Дневник\" дали очаква подли избори (по определението на Борисов) или мръсна кампания заради намерението на Мая Манолова да се кандидатира за кмет, тя каза само, че нейната мотивация е да работи, а стилът на кампанията на останалите кандидати си е тяхна работа. И досега Фандъкова бе в кампания и вече направи намек, че ще участва в местните избори с обновен екип. Днес уточни, че в листата на ГЕРБ ще бъдат поканени изтъкнати специалисти от различни сфери, които да са носители на нова енергия, но не каза имена. Също не съобщи с кого от екипа си ще се раздели. Само каза, че ще работи с общинарите Малина Едрева, Николай Стойнев и Елен Герджиков. От листата с кандидати за общински съветници на ГЕРБ в столицата се очаква да бъдат извадени дългогодишни общинари като Андрей Иванов, Орлин Алексиев и Орлин Иванов. Очаква се кандидатурата й да бъде подкрепена и от СДС, а в листата да влязат кандидати от партията. Йорданка Фандъкова е кмет на София от 2009 г., когато спечели частични местни избори с 66.23% от гласовете и довърши мандата на Бойко Борисов. След това е избирана за кмет още два пъти още на първи тур. През 2011 г. печели 53.31% от гласовете на столичани, а през 2015 г. - 60.17%, или 238 500 гласа. В последната година Фандъкова търпи негативи заради проблеми с ремонтите в центъра на София. Според социолози е много вероятно да се стигне до балотаж в столицата. В сряда се очаква кандидатурата си за кмет официално да обяви и Мая Манолова, която ще подаде оставка като омбудсман (още четете  тук ). \"Силната мотивация да продължим напред се дължи на доверието на хората. Те ще решат кой да управлява. Преди десет години започнахме работа в условията на тежки кризи, а днес никой не ги помни, което е много радостно\", обяви още Фандъкова. На въпрос ще победи ли Мая Манолова, тя каза, че резултатите от изборите ще покажат желанието на хората промяната, която ГЕРБ прави, да продължи. \"Разбира се, че съм правила грешки. Бъркала съм и с преценки за хора, и за ситуации. Но за десет години с тези темпове на работа няма как да бъдем застраховани от грешки\", каза още Фандъкова. Кметът разказа още, че е прекарала по-голямата част от живота си в София, както и че е ходила на протестите в зората на демокрацията. ", "date": "2019.09.02", "title": "Официално Йорданка Фандъкова се кандидатира за нов мандат в София (допълнена)"}
{"url": "https://www.dnevnik.bg/evropa/regioni/2019/09/02/3958009_iztochna_evropa_predpochita_kohezionnata_politika_pred/", "text": "Подсилването на европейските програми по кохезионната политика се оформя като приоритет номер едно за държавите членки от Централна и Източна Европа в предстоящите преговори за бюджета на ЕС, като не е изключено това да осуети опитите на Европейската комисия да осигури по-голям бюджет по програмата за научни изследвания и иновации \"Хоризонт\", пише сайтът sciencebusiness.net. \"За Полша осигуряването на силен бюджет за кохезионни програми е топ приоритет, каза Матеуш Гачински, зам.-директор за иновации и развитие в полското министерство на науката и висшето образование, пред Science|Business. Кохезията е нашата цел номер едно\", допълни той. Румъния също предпочита кохезията пред изследванията. \"Всяко увеличение за бюджета за изследвания и иновации не трябва да бъде за сметка на други успешни европейски политики като кохезия и общата селскостопанска политика\", посочи румънският евродепутат Зигфрид Мурешан пред изданието. Той все пак подчерта, че макар бюджетът на ЕС да трябва да приоритизира кохезията, трябва освен това да има финансиране за изследвания и иновации и за други области, които се очаква да подобрят конкурентоспособността и да генерират добавена стойност за икономиката. \"Ние искаме бюджет, който ще отговори на очакванията на хората и ще бъде ориентиран към бъдещето\", допълни евродепутатът. В следващия бюджет на ЕС Мурешан иска Румъния да получава поне толкова пари от ЕС, колкото са предвидени за нея за периода 2014 - 2020 г. Страната е нетен бенефициент и в момента получава два пъти повече, отколкото дава за бюджета на блока. В същото време според Мурешан новият Европейски парламент трябва да настоява за по-висок бюджет за програмата \"Хоризонт Европа\" - най-малко 120 милиарда евро за изследвания и иновации. Българският премиер Бойко Борисов изрази подкрепа за засилването на кохезионните програми на ЕС в следващия бюджет и призова за баланс между политики за растеж и нови приоритети. \"Има изключително силна необходимост да се засили фокусът върху нуждите на най-слабо развитите региони\", подчерта той. Разменна монета Крайната сделка за размера на \"Хоризонт Европа\" ще зависи от резултата от бюджетните преговори между новата Европейска комисия и новия Европарламент, както и от състава на Съвета, където няколко държави членки очакват избори през есента. Не може да се подмине и факторът Брекзит. Великобритания може да напусне ЕС без сделка в края на октомври, което ще остави дупка от 13 милиарда евро в бюджета на блока в момент, когато не всички държави членки искат да пращат повече пари в Брюксел. В предстоящите преговори някои централно- и източноевропейски държави може да използват \"Хоризонт Европа\" като разменна монета, за да спрат орязването на парите за сближаване. Източници от литовското правителство казаха, че страната \"няма да бъде най-силният защитник на \"Хоризонт Европа\", ако програмата не заделя, както е обещано, 3.3% от бюджета за серия от инициативи, целящи да се подобри представянето в областта на изследванията и иновациите в по-бедните държави - членки на ЕС. Мурешан също подкрепя насърчаването на по-добър баланс между изтока и запада в науката и иновациите, но според него тази дупка трябва да бъде затворена предимно чрез структурни фондове.", "date": "2019.09.02", "title": "Източна Европа предпочита кохезионната политика пред науката в новия бюджет на ЕС"}
{"url": "https://www.dnevnik.bg/bulgaria/2019/09/02/3958012_antikorupcionnata_komisiia_i_voenna_policiia_shte/", "text": "Служба \"Военна полиция\" и антикорупционната комисия (КПКОНПИ) ще разследват съвместно случаи на корупция в отбраната - висшия команден състав на армията и висшите публични длъжности в Министерството на отбраната, сред които и министърът и заместниците му. Освен това антикорупционната комисия ще има право на достъп до полицейския регистър на служба \"Военна полиция\", който съдържа пълните лични данни за всички регистрирани, както и до водените разследвания срещу тях, за вида на престъплението, категорията (военнослужещ, цивилен служител, лице извън структурите на Министерството на отбраната), месторабота и др. Новите правомощия на антикорупционната комисия са предложени в проект на инструкция за взаимодействие с \"Военна полиция\" и вече е  публикуван за обществено обсъждане . Предвижда се документът да бъде гласуван от Министерския съвет след месец. В проектът се предвижда и двете служби да обменят информация, да съставят съвместни планове за действие и да си оказват техническа помощ. По искане на антикорупционната комисия \"Военна полиция\" ще може да й съдейства за операции и издирване с цел пресичане или разкриване на корупционни престъпления с участието на лица, заемащи висши публични длъжности. Двете звена ще си сътрудничат и ще могат да обменят информация при подбора на кандидати за работа. На 31 юли  парламентът гласува оставката  на бившия шеф на антикорупционната комисия Пламен Георгиев, който бе в продължителен отпуск след скандала с  незаконната тераса към апартамента  си, а след това бе определен за генерален консул на България във Валенсия с  правителствено решение . В момента комисията се ръководи от заместника на Георгиев - Антон Славчев.", "date": "2019.09.02", "title": "Антикорупционната комисия и \"Военна полиция\" ще разследват корупция в отбраната"}
{"url": "https://www.dnevnik.bg/analizi/2019/09/02/3958031_pokaji_na_tiia_hora_ot_rosatom_kak_aec_kozlodui_vuzpia/", "text": "                         изгрява чиста светлина. Пееща вода, която все звучи, разказва за хора и съдби.\" Думите са част от текста на песента \"Усмивка за теб\", чийто автор е бившият китарист на група Б.Т.Р. Кирил Божков. Това обаче не е поредната българска песен, която ще чувате в ефир - това е песента към рекламен клип на АЕЦ \"Козлодуй\". Премиерата е планирана за 4 септември, когато се навършват 45 години от официалното откриване на атомната електроцентрала. Видеото е с продължителност 5 минути и кадрите показват сцени във и около АЕЦ \"Козлодуй\". Изпълнението на песента е поверено на служителите на централата. \"Усмивка за теб, усмивка за мен\", пеят изпълнителният директор Наско Михов и неговият заместник Александър Николов. защото тук невидимо бдим, преминават нощи и дни, но ела, разбери!\" продължава песента, изпълнена още от директорите на дирекции \"Безопасност и качество\", \"Развитие и модернизация\", \"Икономика и финанси\", \"Качество\", \"Сигурност\", \"Инвестиции\" и т.н. Наред с тях участие вземат и деца, които тичат към входа на централата и оформят българския флаг с помощта на платнища в бяло, зелено и червено. Със съчетание във видеото участва и балетен състав \"Ириси\" към Дома на енергетика, както и вокална група \"Робинзон\". Част от действието в клипа се развива в командните зали на АЕЦ \"Козлодуй\", където служители на централата танцуват в такт с музиката. По неофициална информация изработването на видеото е струвало над 30 000 лева. АЕЦ \"Козлодуй\" е държавна компания и затова потърсихме отговор на въпроса кое налага харченето на публични (дори и да са на държавно търговско дружество) средства за тази цел. Получихме два отказа. \"Нямам представа за точната цена, но е възможно да се стигне до подобна стойност, когато се калкулира целият процес\", каза авторът на текста и музиката Кирил Божков. Не получихме и отговор на въпроса защо българската АЕЦ има нужда да популяризира дейността си, след като крайните потребители не могат да си купят директно нейната продукция. От пресцентъра на централата обясниха пред Свободна Европа, че клипът и песента са подготвени \"във връзка с отправена към АЕЦ \"Козлодуй\" покана за участие в международен проект \"Песни на атомните градове\". Проектът се реализира в рамките на програмата \"Територия на културата\" на руския ядрен монополист \"Росатом\". Според страницата на проекта той обединява \"стотици талантливи хора от различни професии, живеещи и работещи в \"закритите градове\", в които са разположени атомни електроцентрали и други предприятия на атомния отрасъл в различни кътчета на страната от Централна Русия до Източен Сибир\". Всички участници са от Русия. \"Като гледах какво са направили \"Росатом\", и ми се прииска да покажем, че и ние можем да правим забавни неща\", каза пред \"Свободна Европа\" авторът на песента Кирил Божков. Той изтъкна, че производственият процес е бил \"много приятен\" и е продължил четири месеца. \"Първо трябваше да се напишат текст и музика, после да подберем тези от централата, които могат да пеят. Снимките продължиха две седмици, иначе се изгради и студио\", разказа Кирил Божков. Той изтъкна, че е щастлив, че е участвал в проекта, защото се е срещнал със \"забавни и интересни хора, които са много интелигентни\" и е видял \"колко е сложно да се работи в АЕЦ \"Козлодуй\". Възпяването на държавната енергетика може да е нов жанр у нас, но в Русия той е познат отдавна, преди още \"Росатом\" да го въведе под формата на \"проект\". Преди 10 години, по време на газовата криза, енергийният гигант \"Газпром\" произведе четири песни, възпяващи ценността на природния газ. Особено впечатление тогава направи личното творчество на Владимир Тумаев, шеф на една от дъщерните компании на \"Газпром\", който през 2009 година написа, а впоследствие и  записа песен със следния текст:  \"Тревожен ден, тревожен час, / Трибуните гъмжат с пророци и месии, / А ние, приятелю, помпаме газ / В тръба, обединяваща Русия.\"", "date": "2019.09.02", "title": "Покажи на тия хора... от \"Росатом\". Как АЕЦ \"Козлодуй\" възпя с естрада мирния атом"}
{"url": "https://www.dnevnik.bg/bulgaria/2019/09/02/3958043_petima_kriminalni_avtoriteti_biaha_zadurjani_za/", "text": "Петима участници в престъпна група, която се занимавала с лихварство, рекет и продажба на наркотици, са задържани в столичния квартал \"Христо Ботев\". Разследващите имат данни, че групата е действала от 2015 г., а разследващите работят по последните случаи от юни. \"Хората в такива затворени райони се страхуват да подават сигнали. Някои от арестуваните са роднини. Има двама криминално проявени. Претърсени са адреси, намерени са и малки количества наркотици. Лихварската схема е класическа – давали са пари с висок процент лихва на хора с нисък социален статус, които нямат доходи\", обясни главният секретар на МВР Ивайло Иванов на брифинг след акцията. Когато длъжниците не могат да платят, групата използвала силови методи – побои и телесни повреди. Зам. главният прокурор Иван Гешев обясни, че в подобни райони с концентрирано население от лица с нисък социален статус има \"криминални авторитети\". По думите на Гешев длъжниците стават \"бели роби\". Предстои прокуратурата да прецени за колко и за кои от задържаните да поиска постоянен арест. Гешев заяви също, че около избори подобни престъпни групи се занимават и с търговия с гласове, но за арестуваните днес нямало такива доказателства. \"За богатите хора задълженията към държавата би трябвало да са повече. Колкото повече хора са богати, толкова по-добре ще живеем всички. Ако има съмнение, че законът се прилага по различен начин, с работата си ще покажем, че няма да правим разлика, независимо от какъв социален статус или етническа група е\", коментира Гешев. По думите му този случай се вписва в контекста на битовата престъпност, която пък е приоритет за работата както на полицията, така и на прокуратурата. Предстои прокуратурата да възложи на антикорупционната комисия да провери за незаконно придобито имущество, ще започне и ревизия, която да установи дали има разминаване между начина на живот на арестуваните и официалните им приходи. Ще започне и проверка дали имотите им са построени законно. \"Това е матрицата, по която работим\", заключи Гешев.", "date": "2019.09.02", "title": "Петима \"криминални авторитети\" бяха задържани за лихварство и рекет в София"}
{"url": "https://www.dnevnik.bg/evropa/2019/09/02/3957542_franciia_shte_zapochne_mesec_na_repeticii_za_brekzit/", "text": "В продължение на един месец Франция ще тества мерките, които подготвя за излизането на Великобритания от Европейския съюз, за да бъдат компаниите напълно готови, преди това да се случи в края на октомври, включително и без споразумение, каза френски министър, цитиран от \"Ройтерс\". Жерал Дарманен, който отговаря за митниците, се срещна с Майкъл Гоув, британския министър, натоварен с координацията на подготовката за хаотичен Брекзит, в Кале в петък, за да покаже как Франция се готви за излизането на Великобритания, което трябва да стане на 31 октомври. В продължение на един месец френските власти ще действат сякаш Брекзит вече е настъпил, за да гарантират, че са готови до края на октомври, посочи Дарманен. \"Подготвяме се за най-лошото. Подготвяме се за Брекзит без сделка, което към днешна дата е най-вероятната хипотеза\", допълни той, без да посочи конкретна дата за начало на репетициите. Британският премиер Борис Джонсън, който дойде на власт миналия месец, обеща да изкара страната от ЕС на 31 октомври,  независимо дали със или без сделка  за \"развода\". Бизнесът многократно предупреди за риска да се оформят дълги опашки от камиони, превозващи стоки между континентална Европа и Великобритания. Британското правителство заяви, че повечето стоки от ЕС ще бъдат допускани във Великобритания без пълни митнически проверки за поне три месеца в случай на хаотичен Брекзит. По думите на Дарманен около 700 допълнителни митнически служители са били наети и властите освен това ще въведат онлайн гранични декларации, принуждавайки компаниите да обявяват стоките си преди пристигането им на границата. \"Вие сте в Гренобъл (Източна Франция), вие сте малка или средна по големина компания, вие изнасяте за Великобритания и затова сега декларирате всичко онлайн\", даде за пример той. Според него, когато цялата работа по документацията е свършена предварително, камионите ще могат да се придвижват по-бързо през границата. Той отбеляза, че службите, за които отговаря, са готови да се справят с новата документация, новите данъци и допълнителните проверки. \"Искаме да направим нещата възможно най-безболезнени\", посочи още Дарманен. Автоматизацията и дигитализацията на процеса ще улеснят трафика близо до пристанищата на страната и няма да има големи задръствания в Кале, допълни той. Френските власти похарчиха 6 милиона евро за изграждането на нови постройки и паркинги в града и за нова инфраструктура на други пристанища като Льо Авр или Ла Рошел.", "date": "2019.09.02", "title": "Франция ще започне месец на репетиции за Брекзит"}
{"url": "https://www.dnevnik.bg/sviat/2019/09/02/3957309_frenski_grad_shte_presledva_shumnite_motoristi_sus/", "text": "Предградие на Париж се подготвя за борба с мотористите, профучаващи с рев на двигателите през жилищни квартали, като инсталира \"звукови радари\". Новата система, която се инсталира, опитва да разпознава шумните мотори, да определя къде се намират и автоматично да налага глоби на собствениците им, разказва \"Ройтерс\". Ако тестът успее, ситуациите, които дразнят жителите и стряскат възрастни и деца по улиците, може да отидат в миналото. Кметът на Вилньов льо Роа, близо до столичното летище \"Орли\", нарича устройството \"радар за шум\". То е монтирано на улични стълбове и ще бъде активирано, щом властите издадат съответното разрешително. Апаратите ще бъдат свързани с полицейските камери и би трябвало, без да се чака човешка намеса, да разпознават мотора и веднага да пускат наказателен фиш. Кметът Диде Гонсалес ръководи Bruitparif - агенция за борба със \"замърсяващия шум\", и смята, че той действа върху здравето подобно на пасивното пушене.  Проекторешението, което се очаква да бъде гласувано през есента, ще позволи на общинските власти да експериментират с подобни системи. Франция има закон за пределните нива на шума от превозни средства, но прилагането му е трудно, тъй като то зависи от умението на полицията да установява конкретните нарушители. \"Нямаме нищо против собствениците на \"Ферари\" или \"Харли Дейвидсън\", но някои от тях обичат да демонстрират мощта им за неудоволствие на жителите\", казва Реми Журдан от кметството във Вилньов. \"Звуковият радар\" е разработен от Bruitparif, има 4 микрофона за измерване на децибелите 10 пъти в секунда и може да установи конкретно от кое място идва силният шум. Освен това устройството е способно да \"начертае\" звукова диря на движещ се мотор или мощна кола. \"Благодарение на него няма как да оспорват кой точно е създал шума\", твърди кметът Гонсалес. Почти 40 такива устройства работят от няколко месеца близо до популярни барове в Париж, а още 17 се монтират на големи строежи, допълва Фани Митлицки от Bruitparif. Компанията вече има инсталиран един от \"звуковите радари\" за проследяване на източника на шум в Сен Форже край Париж - място, популярно сред мотоциклетистите, разказва \"Ройтерс\". Още два радара ще бъдат монтирани през септември в централната част на Париж. Засега системата само се тества и не се използва за налагане на глоби. Общината във Вилньов е в контакт с транспортното министерство, за да може да я активира веднага щом бъдат приети съответните регулации. Плановете на правителството са тестовете да продължат 2 години и през това време ще се провери доколко ефективна е технологията, както и кои са нивата на шум, над които глобите да се налагат автоматично.", "date": "2019.09.02", "title": "Френски град ще преследва шумните мотористи със \"звуков радар\""}
{"url": "https://www.dnevnik.bg/photos/2019/09/02/3957977_chitatelska_fotogaleriia_ostiia_antika/", "text": "Остия Антика е огромен археологически комплекс (над 10 хиляди акра) на около 30 км от Рим.", "date": "2019.09.02", "title": "Читателска фотогалерия: Остия Антика"}
{"url": "https://www.dnevnik.bg/sviat/2019/09/02/3958046_na_kino_s_vecheria_v_san_sebastian/", "text": "Кулинарно кино\" (Culinary Zinema) e частта от кинофестивала в Сан Себастиан (20-28 септември), съчетаваща киното и кулинарията. Тази година буквално. Седем от деветте игрални филма ще бъдат придружени от тематични вечери, които ще се проведат от 21 до 27 септември в Баския кулинарен център. Повече за него четете  тук . Японският режисьор Йошихиру Фукагава ще представи на Европа филма си Sora no restaurant за фермер, който след среща с готвач решава заедно с приятелите си да отвори ресторант само за един ден, като сервират храна, приготвена само с местни продукти с нисковъглероден отпечатък. Другата японска продукция е дебютният филм на Такаши Ватанабе Le chocolat de H. Филмът следва известен сладкар, който въпреки големия си успех продължава да обикаля Япония и Еквадор в търсене на нови рецепти. Филмът The Wandering Chef (\"Скитащия готвач\") на Парк Хе-Рюнг, следва известния готвач Джихо Им, който пътува из цялата страна, за да намери съставки с лечебни свойства. Марико Бобрик e създател на късометражни филми. Първият й игрален филм The taste of Pho е за виетнамски готвач, живеещ във Варшава, където се опитва да се впише в европейската култура, която дъщеря му вече е приела като своя. Първият игрален филм на Майкъл Лей, Un sabor de cielo (\"С вкус на небе\") проследява съдбите на двама боливийски студенти в известен ресторант. Алфред Оливери ще представи La leyenda de Don Julio: corazón & hueso (\"Легендата за дон Хулио: Месо и кости\"). В него се разказва за семейство, което превръща ястия, приготвени по традиционнен начин на скара, в успешен ресторантски бизнес. В Cocinar belleza (\"Да готвиш красота\") Серхио Пиера се опитва да отговори на въпроса дали може ароматът да бъде красив. Дебатът се ръководи от публициста Тони Сегара и готвача Дакоста и въпросът е поставен пред група артисти. В Bittor Arginzoniz. Vivir en el silencio (\"Битор Аргинсонис. Да живееш в тишина\") Иняки Артета разглежда по-отблизо личността на самоук кулинар, който превръща ресторанта си един от най-добрите в света. И за финал в  журналистът Микел Уретабикая, автор на El secreto de Urdaneta, следва следите на сиренето идиасабал в планинските вериги Урбия, Аралар и Горбея. Сиренето се приготвя от овче мляко и е характерно за страната на баските и Навара. В програмата са включени и късометражни филми - Zer jan hura izan на Игор Арабаолаза (с мненията на различни поколения готвачи за това колко е важен производителят на храна), спечелилите конкурса за таланти \"Неспресо\" в Испания: La receta de la vida (\"Рецептата на живота\") (Марта Лопес и Едуардо Пейро), Huele a ti (\"Мирише като теб\") (Марк Вадило и Марван Сабри) и Nouvelle Cuisine (Хосе Прада и Виктория Фреснеда).", "date": "2019.09.02", "title": "На кино с вечеря в Сан Себастиан"}
{"url": "https://www.dnevnik.bg/sport/2019/09/02/3958063_totnum_prekrati_partnyorstvoto_si_s_ruski_bukmeikur/", "text": "Английският футболен клуб \"Тотнъм\" обяви, че прекратява партньорството си с руската букмейкърска компания 1xBet. Въпреки че \"шпорите\" имат подписан договор със заложната къща за няколко милиона паунда, те се отказват от него, а причината е разкритие на незаконни операции от руския букмейкър. Сайтът на 1xBet вече е недостъпен във Великобритания, след като разследване на \"Таймс\" я уличи в незаконни операции. Те включват залози на детски мачове, рекламиране на незаконни сайтове, а също така залози и стриймове на бой с петли. Хазартната комисия към британския парламент се е свързала с \"Тотнъм\" след разследването в медиите. Другите два клуба от Висшата лига, които работят с 1xBet - \"Челси\" и \"Ливърпул\", също са получили писма. Комисията е съобщила на трите клуба, че всяка реклама на букмейкърската компания в страната е незаконна и ако това се случи, се рискува глоба и затвор до 51 седмици. \"Наскоро писахме до \"Ливърпул\", \"Челси\" и \"Тотнъм\", за да им съобщим, че ако рекламират един от своите партньори, който е уличен в незаконна дейност, рискуват да бъдат подведени под съдебна отговорност\", гласи съобщение на комисията. От компанията също излязоха с позиция и добавиха, че провеждат разследване. \"Приемаме много сериозно твърдението, че марката 1xBet популяризира забранени сайтове, което е строго против нашата политика. Вярваме, че е отговорно временно да спрем рекламата си в Обединеното кралство, докато това разследване трае.\" Това е първа подобна намеса на комисията по хазарт на фона на нарастващото присъствие на компании от тази сфера във футбола. Повече от половината отбори от Висшата лига имат логото на букмейкърски къщи на своите екипи. Засега единствено \"Тотнъм\" обяви, че е прекратил отношения с 1xBet. От \"Челси\" заявиха, че наблюдават ситуацията, докато към този момент \"Ливърпул\" отказва коментар.", "date": "2019.09.02", "title": "\"Тотнъм\" прекрати партньорството си с руски букмейкър"}
{"url": "https://www.dnevnik.bg/bulgaria/2019/09/02/3958079_ekofondut_otnovo_shte_finansira_pokupkata_na/", "text": "Националният доверителен екофонд (НДЕФ) отправя нова покана по схемата за насърчаване на използването на електромобили. По нея могат да кандидатстват централната администрация и нейните териториални подразделения, както и общините. Набирането на формуляри за кандидатстване започва днес и е с краен срок за приемане на документи 02.12.2019 г. Според условията за кандидатстване безвъзмездната субсидия е фиксирана за всеки различен вид превозно средство, независимо от цената, на която се купува, съобщава Министерството на околната среда. Бенефициентите избират доставчик чрез обществена поръчка. Финансирането по проектите е в размер на 120 хил. лв. До момента са отправяни 6 покани за прием на документи по схемата и са подадени 57 проектни предложения. От тях окончателно са изпълнени 32 проекта, на които е изплатена субсидия 574 004 лв. Повече информация за проекта може да намерите на  сайта на  фонда.", "date": "2019.09.02", "title": "Екофондът отново ще финансира покупката на електромобили"}
{"url": "https://www.dnevnik.bg/kultura/2019/09/02/3958077_odobreniiat_ot_ministerstvo_na_kulturata_plan_za/", "text": "Министерството на културата (МК) и Националният институт за недвижимо културно наследство (НИНКН) са одобрили обновяване на вече съществуващия, използваем и към момента шести покривен етаж в сградата на ъгъла на ул. \"Иван Вазов\" 1. Това уточняват от пресцентъра на министерството на официалния си сайт. Преди няколко дни се появи информация, че  Боил Банов е одобрил изграждането на мансарден етаж на покрива  на една от най-забележителните сгради на София, която се намира на ъгъла на ул. \"Иван Вазов\" и ул. \"Г.С. Раковски\". Срещу одобрението  постъпиха три възражения .  В съобщението на министерството от днес се казва, че одобреният от тях Работен устройствен план не предвижда надстройки или промяна на височината на сградата. Затова оттам подчертават, че планът \"не се отнася до: \"строеж на мансарден етаж на сграда\", за \"надстрояване\", за \"изграждане на покрив\", за \"проект за строеж на етаж\", за \"промяна на облика\" на сградата и други подобни твърдения в медийното и интернет пространство\". Цитирано е и становището на НИНКН и МК, част от което гласи: \"Височината на сградата не се повишава, променят се наклонът и видът на покрива до допустимите изисквания и покривният етаж се запазва като мансарден, като се както и котата на съществуващото било.\" Според становището инвестиционните намерения не предвиждат промяна на предназначението на сградата и не засягат нейните фасади. \"Проектното предложение е съобразено със статута на единична архитектурно-строителна и художествена недвижима културна ценност и типологията на сградата и е допустимо\", се казва още в съобщението. От министерството обръщат внимание и че одобрението им е относно работен устройствен план, а не работен инвестиционен проект. който също ще премине експертна оценка от страна на НИНКН и на МК по реда на Закона за културното наследство (ЗКН), за да бъде взето най-доброто експертно решение за сградата.\" Такъв към момента в министерството и в института не е внесен. Съгласно данните от съхранявания в НИНКН Национален публичен регистър на недвижимите културни ценности, сградата на ул. \"Иван Вазов\" 1 е обявена за недвижим архитектурно-строителен паметник на културата от 1978 г. През 1988 г. е декларирана като художествен паметник. Сградата е претърпяла редица промени през годините, спрямо оригиналния проект на арх. Никола Лазаров. Първоначалната й фасада е била увенчана с мансарден етаж с богато пластично решение. с което мансардата е изцяло премахната, а оригиналният вид на цялата сграда е сериозно изменен. \"Съществуващият покрив е с малък наклон и с няколко отвора (капандури), които от архивни снимки още по време на строежа е видно, че не са съобразени с членението на фасадата. По-късно, вероятно поради обособяване на нови функции в подпокривното пространство, са се появили нови прозорци по покрива, които отново не са съобразени с архитектурата на сградата и нейното членение. Намеренията за реконструкция в момента дават възможност за оформление в стилистиката на сградата и за създаване на цялостно решение на покрива, съобразено с членението и цялостния външен вид на фасадата, което, както отбелязахме, допълнително ще бъде доказано чрез съгласуван архитектурен проект по реда на Закона за културното наследство\", гласи още съобщението.", "date": "2019.09.02", "title": "Одобреният от Боил Банов план за сградата на ул. \"Иван Вазов\" не предвиждал надстройки"}
{"url": "https://www.dnevnik.bg/sviat/2019/09/02/3958088_shtetite_ot_uragana_dorian_moje_da_dostignat_25_mlrd/", "text": "Ураганът \"Дориан\", който бавно преминава през Бахамските острови с ветрове със скорост над 260 км/ч, може да предизвика за застрахователната индустрия разходи, достигащи до 25 милиарда долара, твърдят анализатори на швейцарската банкова група UBS. Това е вторият по сила ураган в историята на регистриране на тези явления в Атлантическия океан, като на места се съобщава за пориви на вятъра, достигащи до 320 км/ч. Много по-опасна от ветровете е приливната вълна с височина до 7 метра, която те изтласкват към сушата. \"Дориан се движи едва с около 1.5 км/ч, поради което разрушителният ефект продължава дълго на едно място. Той се насочва към американския бряг, където вече е наредена евакуацията на над 1 млн. жители на Флорида, Южна Каролина и Джорджия. В UBS са обновили модела си за разширяване на потенциалните загуби за застрахователите в рамките на 5-40 млрд. долара. Водещият им сценарий е променен от 15 на 25 млрд. долара, посочва \"Ройтерс\". Банката посочва като най-нежелани в момента акциите на групата за застрахователни услуги Swiss Re. Оценките за щетите от природни катастрофи за 2019 г. достигат 70 млрд. долара, което започва да оказва натиск над компаниите. Но това е далеч от рекорда от 2017 г., когато урагани, земетресения и горски пожари предизвикаха изплащане на застрахователни разходи за над 135 млрд. долара.", "date": "2019.09.02", "title": "Щетите от урагана \"Дориан\" може да достигнат $25 млрд."}
{"url": "https://www.dnevnik.bg/sport/2019/09/02/3958067_fotogaleriia_uikendut_na_futbolnite_derbita/", "text": "Дербитата са тези мачове, които приковават вниманието на феновете и се чакат с голямо нетърпение цяла година. Когато се съберат няколко такива сблъсъка в рамките на един уикенд, то емоциите са гарантирани. В последните дни футболните терени бяха осеяни от големи дербита.", "date": "2019.09.02", "title": "Фотогалерия: Уикендът на футболните дербита"}
{"url": "https://www.dnevnik.bg/sviat/2019/09/02/3958110_kitai_shte_osvobodi_avtomobilite_na_tesla_ot_dds/", "text": "Електрическите автомобили на \"Тесла\" (Tesla) ще бъдат освободени от данък добавена стойност (ДДС) в Китай. Това съобщи министерството на промишлеността и информационните технологии на интернет страницата си, цитирано от агенция \"Ройтерс\". След това съобщение акциите на  американския автомобилостроител  поскъпнаха на Уолстрийт. Премахването на този 10-процентов данък ще позволи на водачите да спестят до 99 000 юана (12 546 евро) на  автомобил \"Тесла\" , според съобщение, публикувано в чат приложението на конструктора WeChat. \"Тесла\" продава 16 модела  в Китай, най-вече Ес (S), Екс (X) и 3 и тази мярка ще обхване всички тях. Министерството все още не е дало никакви обяснения по темата. \"Тесла\" започна строителството на завод в Шанхай, първият за американската компания извън САЩ, който трябва да влезе в експлоатация в края на годината с производствен капацитет от 250 000 превозни средства годишно. /БТА", "date": "2019.09.02", "title": "Китай ще освободи автомобилите на \"Тесла\" от ДДС"}
{"url": "https://www.dnevnik.bg/bulgaria/2019/09/02/3958125_maia_manolova_suobshti_che_e_preturpiala_leka/", "text": "Омбудсманът Мая Манолова съобщи, че тази сутрин е претърпяла леко пътнотранспортно произшествие. То е станало на \"Петте кьошета\" в столицата около 8.40 часа, уточниха за \"Дневник\" от пресцентъра на МВР. В сряда се очаква Мая Манолова да се кандидатира за кмет на София, като преди това подаде оставка като омбудсман. \"Тази сутрин претърпяхме леко пътнотранспортно произшествие с колежка, с която отивахме заедно на работа. В момента тя е в \"Пирогов\" и ще остане там два дни. Водачът на другата кола е изпратен вкъщи. Аз не шофирах, така че не мога да кажа каква е причината за инцидента - това се установява. Вярвам, че той е случаен\", обяви Манолова пред журналисти днес. Омбудсманът каза, че използва случая да се обърне към всички, които започват деня си пред жилището й, стоят пред институцията или я следят в градския транспорт, с кола или пеша: \"Аз нямам какво да крия и от утре ще обявявам програмата си по часове. Но хората около мен се притесняват. Те не са свикнали на агресивно внимание и могат да станат бели.\" След това главният секретар на МВР Ивайло Иванов обяви, че е станал инцидент между два автомобила. \"Единият е отнел предимството на този зад него. Единият шофьор е пострадал, в болница е. Другият е изписан и си е тръгнал доброволно. Леки са травмите. Би трябвало да е виновен първият автомобил от това, което са ми докладвали. Манолова е била пътник в единия автомобил, не е участник в произшествието. Дали е направил обратен завой или забранен ляв ще бъде установено. Колегите от КАТ-СДВР трябва да си свършат работата\", каза още Иванов. Той допълни, че в момента тече разследване. Според информация на \"24 часа\" автомобилът, с който е пътувала Манолова, е направил забранен обратен завой до фризьорския салон, който тя посещава. По-късно от МВР не успяха да уточнят пред \"Дневник\" в кой от двата автомобила е пътувала Манолова и дали инцидентът е станал заради отнето предимство, несъобразена скорост на движещия се отзад автомобил или забранен обратен завой. Шофьорите и на двата автомобила са били жени. ", "date": "2019.09.02", "title": "Мая Манолова съобщи, че е претърпяла лека катастрофа"}
{"url": "https://www.dnevnik.bg/evropa/2019/09/02/3958017_ako_pazaruvate_dokato_putuvate_-_kakvi_sa_pravata_na/", "text": "В края на лятото, но с две групи почивни дни на хоризонта, Комисията аз защита на потребителите дава важни съвети за хората, които си купуват стоки за трайна употреба, докато пътуват в някоя от страните на ЕС. Препоръките са валидни за страните - членки на общността, и за Исландия, Лихтенщайн и Норвегия. Тоест в тези държави потребителските права са такива, каквито и в родината. В Европейския съюз потребителските стоки имат законова гаранция две години. През този период дефектната стока може да бъде безплатно поправена или заменена. Не подценявайте обаче обстоятелството, че при покупките по време на еднократни пътувания в чужбина е малко вероятно да се върнете в същата държава само за да предявите рекламация за некачествена дреха или дори за някакъв по-скъп продукт от типа на техниката. Затова е важно, преди да заплатите, внимателно да огледате артикула и да го тествате, за да се убедите лично, че отговаря на описанието му и на Вашите потребности, както и че функционира изправно. Възможно е едва когато се приберете у дома, да установите, че купената по време на пътуването Ви зад граница стока е дефектна. В повечето случаи предявяването на рекламация на място в търговския обект в държавата, от която е купена, би било нерационално. Трябва да сте подготвени и за тази ситуация. Затова още докато сте в магазина, се поинтересувайте дали търговецът има оторизиран сервиз в България, към който да се обърнете при установен на по-късен етап проблем с покупката. Магазините често предлагат търговска гаранция, която е включена в цената на стоката или се заплаща допълнително. Тази гаранция например може да бъде валидна на територията на целия ЕС. Възможно е нейната продължителност да е 3, 5 или повече години. Трябва да е писмена, разбираема и лесна за четене. Потребителите следва да знаят, че търговската гаранция не замества минималната двегодишна гаранция, която имат по закон. Правото за избор между двете е на клиента в зависимост от това кои условия го устройват повече в конкретния случай. Като потребител - физическо лице, което пазарува в ЕС, Вие трябва да платите ДДС само веднъж, и то в държавата, където правите покупката. Изключение са новите автомобили. Когато купите лека кола от друга страна в ЕС, плащате ДДС там, където я регистрирате. При пазаруване в държава от ЕС от потребителите не може да се изисква да платят за покупката на една и съща стока или услуга по-висока цена от местните жители. Тези документи ще Ви бъдат необходими в случаите, в които ще се наложи да предявите рекламация за дефектна стока или да отправите някаква претенция към търговеца, от който сте пазарували.", "date": "2019.09.02", "title": "Ако пазарувате, докато пътувате - какви са правата на потребителите"}
{"url": "https://www.dnevnik.bg/evropa/2019/09/02/3958023_promiana_v_zakona_ili_promiana_vuv_vlastta_-_kak_se/", "text": "Британските законодатели ще задействат тази седмица плановете си да попречат на министър-председателя Борис Джонсън да изведе страната от Европейския съюз без сделка за напускане. Джонсън казва, че все още иска да убеди Брюксел да му даде подобрено споразумение за напускане, но ако трябва, на 31 октомври ще напусне и без да го има. Крехко мнозинство от законодатели в парламента по-рано беше гласувало да се опита да възпре такъв резултат, известен като Брекзит \"без сделка\". Но само няколко седмици преди крайния срок и предвид ограниченото време на парламента да се заеме с това, какви възможности имат законодателите да спрат министър-председателя? Промяна на закона Британският закон гласи, че страната ще приключи членството си в ЕС на 31 октомври. Тази дата може да бъде променена само от действащото правителство. Това означава, че членовете на парламента трябва да намерят начин да приемат закон, който изисква Джонсън да поиска от ЕС да отсрочи Брекзит и тогава, ако ЕС се съгласи с молбата, да направят нужните промени в националното законодателство. При изключителни обстоятелства промяна в закона може да бъде използвана дори за принуждаване на Джонсън да оттегли правителственото намерение за напускане на ЕС. Приемането на закон срещу желаното от правителството обаче не е лесно, защото министрите имат почти пълен контрол върху програмата на парламента. За да бъде направено това, се изисква законодателите да преодолеят три главни препятствия: да намерят процедурна възможност да изземат дневния ред в парламента; да спечелят няколко гласувания, за да прокарат законопроект в долната камара; и тогава да спечелят поредица от гласувания в горната камара. Всеки етап е изпълнен с рискове. Налагане на контрол върху парламентарната програма вероятно ще изисква помощ от председателя на камарата на общините  Джон Бъркоу, който в миналото  е подкрепял усилия да се попречи на напускане без сделка. Опозиционната Лейбъристка партия се надява да използва извънреден дебат идната седмица, за да го направи, но този начин не е изпробван. За да бъдат спечелени гласувания в 650-местната камара на общините, ще трябва членове на управляващата Консервативна партия на Джонсън да се опълчат на лидера си. В миналото те са давали да се разбере, че са склонни да го направят, но някои неотдавнашни решения бяха взети само с един глас мнозинство. Камарата на лордовете, която е до голяма степен проевропейска, също може да се окаже препъникамък, ако евроскептични консервативни законодатели в нея се опитат да правят обструкции. Най-вече всяка от тези стъпки изисква парламентарно време, което не достига, след като Джонсън обяви в сряда, че  ще разпусне парламента  за повече от месец  от средата на септември до средата на октомври . Въпреки това този подход веднъж вече беше успешен - по-рано тази година, когато парламентът прие закон, изискващ тогавашния министър-председател Тереза Мей да отложи Брекзит. В крайна сметка тя реши така или иначе го направи, затова резултатността на това законодателстване не беше напълно изпробвана. Смяна на правителството Парламентът може да свали правителството на Джонсън с вот на недоверие и да създаде две възможности законодателите да се опитат да спрат Брекзит без сделка. На първо място, ако правителството загуби вот на недоверие, това може да доведе до избори, с които да дойде на власт ново правителство със стратегия или да отложи Брекзит, или да отмени решението за напускане на ЕС. Но е изцяло във властта на Джонсън да отложи всякакви избори за след 31 октомври и неговите помощници показаха, че той е склонен да направи тази стъпка, за да гарантира, че Великобритания ще напусне ЕС. Вторият начин не е изпробван и е по-труден за предсказване. Загуба на вот на доверие ще даде начало на 14-дневен период, в който трябва да бъде формирана нова администрация. Ако мнозинството, гласувало срещу Джонсън, е в състояние да докаже чрез гласуване в парламента, че може да формира стабилно алтернативно правителство, то може да се опита да удължи членството на Великобритания в ЕС след 31 октомври. Досега обаче съперничещите партии се отнасяха неохотно към сплотяване около един кандидат, който да оглави алтернативно правителство. А и изборното законодателство, което позволява това, влезе в сила през 2011 г. и никога не е било прилагано по този начин. То беше критикувано, че не дава ясно определение как точно функционира 14-дневният период и кой и какво точно има власт да прави през това време. Джонсън би могъл да твърди, че не е длъжен да подава оставка, да реши да издържи, докато не бъде задействана процедура за насрочване на избори, и тогава да свика такива избори след 31 октомври. /БТА", "date": "2019.09.02", "title": "Промяна в закона или промяна във властта - как се спира хаотичен Брекзит"}
{"url": "https://www.dnevnik.bg/sviat/2019/09/02/3958168_cheshki_lekari_izrodiha_bebeto_na_jena_pochinala_predi/", "text": "Чешки лекари изродиха бебето на жена, починала преди 117 дни. Жената е получила удар през април и е изпаднала в мозъчна смърт малко след приемането си в болницата, но е било възможно плодът – тогава на 15  гестационни седмици  – да бъде спасен, разказва агенция \"Ройтерс\". Лекарите са поддържали бебето живо в утробата в продължение на следващите 117 дни, докато жената е била в  мозъчна смърт.  Процесът е изключително сложен и опасен – на света вероятно няма по-дълго поддържана по подобен път бременност. 27-годишната жена е била на  животоподдържащи системи , дори краката ѝ са раздвижвани редовно, за да симулират ходене. На 15 август – в 34-тата седмица от бременността - дъщеря ѝ е била родена със секцио в Университетската болница в Бърно. Момиченцето тежи 2.13 кг и е високо 42 см. Съпругът и други членове на семейството са присъствали при  изключването на животоподдържащите системи , за да може да бъде оставена жената да умре.", "date": "2019.09.02", "title": "Чешки лекари поддържаха бременността на мъртва жена 117 дни - успешно"}
{"url": "https://www.dnevnik.bg/sport/2019/09/02/3957165_po_stupkite_na_nai-ekologichniia_klub_ili_kak/", "text": "Германският футболен клуб \"Хофенхайм\" е решен да допринесе за опазването на околната среда, като даде пример на феновете си. Отборът от Зинсхайм обяви, че е започнал да компенсира вредните емисии въглероден диоксид, отделени в резултат от дейността на тима. Плановете на \"Хофенхайм\" вкючват нова стратегия за устойчивост. В новата политика на клуба е залегнало засаждането на дървета в Киконда, Уганда, като проектът е част от програмата Gold Standard tree planting на Световния фонд за природата (WWF). От \"Хофенхайм\" твърдят, че още от началото на сезона вече са компенсирали приблизително 3000 тона въглеродни емисии. След края на Бундеслигата ще бъдат изчислени вредните емисии от дейността на клуба и впоследствие ще бъдат предприети действия за компенсирането им. \"Да направим всички наши дейности климатично неутрални, е продължение на стъпките, които предприехме преди години, за да оборудваме всички наши съоръжения, включително стадиона, с най-съвременна технология за опазване на околната среда, за да съхраним ресурсите и да работим с грижа за природата \", казва Франк Брийл, директор на клуба. От \"Хофенхайм\" се подготвят да пуснат в продажба \"климатичен билет\" за домакинските си мачове. Купувачите на тези пропуски ще имат възможност да направят допълнително плащане, което ще отидат за засаждането на дървета в Киконда. \"Надяваме се да образоваме както нашите фенове, така и широката общественост, и да обърнем внимание на този проблем, който е от критично значение за всички нива на нашето общество\", каза още Петер Гьорлих, друг от директорите в клуба. ", "date": "2019.09.02", "title": "По стъпките на най-екологичния клуб, или как \"Хофенхайм\" опазва природата"}
{"url": "https://www.dnevnik.bg/evropa/2019/09/02/3958107_evrokomisiiata_ne_e_iskala_specialni_merki_za/", "text": "Пресконференцията при посещението на избраната за председател на Европейската комисия Урсула фон дер Лайен  в София  е следвала формата на всяка друга нейна визита досега (както във Франция, Полша, Хърватия, Италия, Испания) – кратки изявления за медиите без въпроси и отговори. Това заяви в отговор на въпроси на \"Дневник\" говорителят на Фон дер Лайен Йенс Флосдорф. Миналата седмица пресконференцията на премиера Бойко Борисов и новоизбрания, но все още невстъпил в длъжност председател на Европейската комисия,  премина с демонтирани микрофони  за журналистите. Това е станало по преценка на екипа на Борисов, но от преслужбата го оправдават с изисквания на Фон дер Лайен. Говорителят обясни, че въпросният формат (кратки изказвания без въпроси и отговори) е използван поради две причини - на първо място, ограниченото време при тези кратки посещения и, на второ, фактът, че все още не са взети никакви решения  във връзка с комисията , които да може да бъдат съобщени. По думите му това е честа практика в подобни случаи. Той посочи, че не знае от кого и кога е бил повдигнат въпросът за микрофоните по време на визитата на Фон дер Лайен в София и уточни, че в другите европейски столици не е имало такава мярка. Комисията поиска единствено \"същия формат, както в другите столици\", може би имаше недоразумение в този момент, допълни говорителят, казвайки още: \"От моя професионална гледна точка в подобна ситуация винаги е добре медиите да опитват да задават въпроси и е решение на политиците дали искат да отговарят или не\". Той уточни, че когато избраната за председател на еврокомисията завърши екипа си, при пълна прозрачност ще го представи в пресзалата на комисията и ще отговори на въпросите на журналистите. В отговор на въпроси на \"Дневник\" Мина Андреева, главен говорител на Еврокомисията, препрати изявление във връзка със случая, изпратено и до Асоциацията на европейските журналисти в България. В него се посочва: \"Ако сте следили политическата й кариера, със сигурност ще знаете, че тя е много открита за медиите. Също в този дух тя никога не би поискала работното оборудване на журналисти да им бъде отнемано. Избраната за председател твърдо стои зад свободата на медиите и правото на журналистите да упражнят свободата на изразяване\". От пресслужбата на Министерския съвет уточниха в изявление до медиите в петък, че \"форматът на изявленията е съгласуван между екипите на премиера и на новоизбрания председател на ЕК, като българската страна се съобрази изцяло с предложението на своите гости – преди началото на срещата в Министерския съвет да се проведат изявленията, без въпроси от медиите\". \"При провеждането на брифинги и пресконференции микрофоните в Гранитна зала за представителите на медиите са налични. Когато обаче се предвиждат само изявления и официалните лица настояват изрично да няма въпроси, микрофоните се демонтират, защото не могат да бъдат изключени заради смущения в останалата част на озвучителната система\", се казва още в съобщението.", "date": "2019.09.02", "title": "Еврокомисията не е искала специални мерки за ограничаване на журналистически въпроси"}
{"url": "https://www.dnevnik.bg/sviat/2019/09/02/3958115_v_kitai_klevetish_bivshata_zabraniavat_ti_da_letish/", "text": "Допълнителни точки за кръводаряване, но отнемане на точки за разхождане на куче без каишка - Китай предизвиква смут с експериментирането със \"социалния кредит\", който награждава или санкционира гражданите, преди системата да се приложи в цялата страна, което се очаква догодина. В страна, известна със строгото полицейско наблюдение, готвената система поражда опасения за възникване на Оруелово общество, което все повече попада под контрола на управляващата Китайска комунистическа партия. Редица провинции и общини в страната вече са въвели системи за  оценяване на поведението на гражданите . . . без обаче тези граждани да са непременно в течение на това. Засега това все още са безразборно натрупани местни инициативи, които не са съгласувани помежду си, отбелязват експерти: както наградите, така и санкциите се различават по места, а също и критериите за оценяване на \"благонадеждността\" на хората. В Пекин човек може да загуби точки за  ядене в метрото , а в Шанхай - за разхождане на  куче без каишка.  Последиците също са различни. В столицата щастливите притежатели на висок кредит ще са с предимство за получаване на чиновническа длъжност или за място в забавачница за детето си. В намиращия се на 300 км на изток оттам град Цинхуандао обаче наградата е \"удостоверение за примерен гражданин\", която човек може да окачи над леглото си, или безплатен годишен медицински преглед. Национална система през 2020 г. На национално равнище правителството има за цел да създаде най-късно до 2020 г. система за социален кредит, която обхваща цялата страна. Обаче \"няма да има еднаква точкова система за всички граждани, това е мит\", увери Джереми Даум, специалист по китайско право в американския университет \"Йейл\". Затова пък Пекин може да прибегне до набор от инструменти като система за поставяне в черен списък, за публично заклеймяване или за колективно оценяване като при ресторантите. Целта е да се води борба с неизрядните платци, шарлатаните или плагиатстването в университетските трудове. Докторантката в американския университет Бъркли Шазида Ахмед смята, че дебатът далеч не е приключил. \"Правителството няма твърдо мнение по въпроса и се опитва да дефинира какво би могла да постигне подобна система и какви биха били границите й\", каза тя. Миналата година китайските съдилища са издали цели 17.46 милиона забрани за пътуване със самолет и 5.47 милиона забрани за ползване на високоскоростен влак по данни на Националния информационен център за социален кредит. Китайската актриса Мишел Йе е сред хората, които са били санкционирани за неспазване на съдебно нареждане. През март й е било забранено да ползва самолет, след като била призната за виновна в оклеветяване на бивша приятелка на тогавашния й интимен партньор. Забраната за пътуване била отменена, след като съдът й наредил да поднесе извинения. Залепени на вратата класации Засега правилата далеч не са ясни по отношение на санкциите за \"лошите ученици\" в социалния кредит и не е лесно за даден човек да научи оценката си. Гражданите понякога узнават съвсем случайно, че са социално низвергнати. \"Един от главните проблеми при сегашните експерименти със социалния кредит в Китай е, че повечето хора не са уведомявани, че са поставени в черен списък\", отбеляза Чжу Лицзя, преподавателка в Китайската академия по публично управление. \"Не се знае и по какви критерии човек може да се озове в черен списък, изобщо не е ясно\", каза тя. Някои пилотни проекти като този в град Сучжоу близо до Шанхай са придружени от приложение, което местните жители могат да свалят и с него да проверяват онлайн колко точки имат. В източната провинция Шандун миналата година жителите на някои села са видели залепени за вратите на къщите им \"класации за благонадеждност\", които били махнати след бурни реакции от местното население. Властите се затрудняват да убедят хората, че системата няма да засегне индивидуалните права и няма да възпрепятства достъпа до обществени услуги като училища и болници. \"Системата няма да се ползва за санкциониране на хора\", увери през юни Лян Вейлян, заместник-председател на Комисариата по планирането. \"Тоталитарен контрол\" Правозащитниците обаче смятат, че системата за социален кредит, в съчетание с арсенала на властите за следене на населението, може да даде на управляващите още повече средства за заглушаване на всякакви наченки на дисидентска дейност. През 2016 г. в страната е имало цели 176 милиона наблюдателни камери на обществени места в сравнение с 50 милиона в САЩ например, сочат данни на фирмата \"Ай Ейч Ес Маркит\". Очаква се до 2022 г. това число да достигне астрономичните 2.76 милиарда, което е на практика по две камери за всеки от жителите на страната, които са 1.4 милиарда. Тези инструменти, в съчетание с технологиите за лицево разпознаване, в които Китай е сред водещите страни, пораждат тревога. Без да забравяме риска от посегателство над личния живот, тъй като частните лица и фирмите не знаят какви данни за тях се събират и колко време се съхраняват. Макар сегашната система да не е координирана, критиците й се опасяват, че тя има потенциала да се превърне в приспособление за контрол, което следи в най-малки подробности всекидневието на хората. Според опозиционния писател Йе Ду социалният кредит е \"нов тип тоталитарен контрол на обществото\", който дава на управляващите \"несравнима власт за следене на всяка минута от живота на всеки човек\". /БТА", "date": "2019.09.02", "title": "В Китай: клеветиш бившата, забраняват ти да летиш със самолет"}
{"url": "https://www.dnevnik.bg/bulgaria/2019/09/02/3958176_danail_kirilov_prie_ostavkata_na_shefa_na_sofiiskiia/", "text": "Министърът на правосъдието Данаил Кирилов освободи от длъжност изпълняващия длъжността началник на Централния софийския затвор Десислав Трайков, съобщиха от Министерството на правосъдието. В петък Трайков обяви , че името му е опетнено незаслужено и съобщи, че е подал заявление, с което изразява готовност да бъде освободен от поста, ако министър Кирилов открие нарушения в работата му. Скандалът избухна, след като миналата седмица черногорецът Будимир Куйович, осъден за наркотрафик,  беше заловен с фалшива португалска шофьорска книжка  по магистрала \"Тракия\" на път за морето. Оказа се, че той е бил пуснат в отпуск от затворническото общежитие в Казичане, където работел като озеленител, тъй като вече е на лек режим. Десислав Трайков обяви на брифинг в петък, че не е променял режима на Куйович от строг на общ и добави, че не е издавал заповед осъденият да доизлежи остатъка от наказанието си в общежитие от открит тип, каквото е това в Казичане. По този повод бившият министър на вътрешните работи Румен Петков каза в телевизионно интервю, че премиерът Бойко Борисов трябва да поиска оставката на шефа на затвора. \"Ако премиерът не уволни тоя левент Деската днеска до обяд, той е съучастник\", коментира Петков и нарече Трайков \"Архимед на затворническия труд\" заради начина, по който е сметнал, че Куйович има 2500 изработени дни в затвор. От Министерството на правосъдието припомнят, че Куйович излежава последните 3 години и половина от 16-годишната си присъда за трафик на дрога. Той бе задържан при спецакция на 30 декември 2007 г. за трафик на близо 60 кг хероин. През 2008 г. стана известно, че с разрешение на МВР е издаден фалшив паспорт на Куйович, а скандалът беше и една от причините за освобождаването на бившия вътрешен министър Румен Петков. През октомври 2009 г. Куйович обяви пред Върховния касационен съд, че докато е имал бизнес в България, е давал пари на Румен Петков и бившия главен секретар на МВР Валентин Петров. След това даде интервю по телефона от килията си, че е бил \"притискан\" от високопоставени фигури в полицията и от пловдивски прокурор, за да излезе с компромати срещу бившия главен секретар ген. Илия Илиев и покойния вече бивш шеф на ГДБОП Ваньо Танов.", "date": "2019.09.02", "title": "Данаил Кирилов прие оставката на шефа на Софийския затвор заради Куйович"}
{"url": "https://www.dnevnik.bg/bulgaria/2019/09/02/3958179_sasht_dobaviat_nad_56_mln_v_sdelkata_za_bulgarskite/", "text": "Конгресът на САЩ e одобрил предложението на Държавния департамент за отпускане на 56 153 980 долара на България по Програмата за чуждестранни военни продажби (FMF). С тях ще се допълнят депозираните от нашата страна 1 200 000 000 долара по четирите договора между правителствата на България и САЩ за доставка на самолети F-16 Block 70\", съобщи министерството на отбраната. В текста се припомня, че българската вноска е преведена изцяло на 8 август, а на 12 август Агенцията за сътрудничество в отбраната и сигурността на САЩ е потвърди получаването им и влизането в сила на договорите за американската страна. Днес министър Красимир Каракачанов говори за 60 млн. долара, одобрени от Конгреса на САЩ, които могат да се използват само по самолетната сделка, което на практика щяло да намали българските разходи по сделката с тази сума. Одобреният на 19 юли от парламента пакет от 4 договора е за 1.256 млрд. долара. Седмица по-рано Каракачанов казва, че Държавният департамент на САЩ е изпратил нотификация до Конгреса за отпускане на 60 млн. долара по програмата за чуждестранни оръжейни продажби. Ден по-късно зам.-министърът на отбраната Атанас Запрянов заявява пред Би Ти Ви, че \"България може сама да определи за какво да бъдат изразходвани тези средства\" и \"това може да е нашата изненада - ракетите ни може да станат не 24, а 48\" (бел.ред. - вероятно той има предвид ракетите за близък бой Sidewinder, които в крайна сметка бяха намалени от 24 на 12). От днешното съобщение на отбранителното министерство не става ясно в какъв формат са одобрените над 56 млн. долара. Програмата Foreign Military Financing (FMF) е още от 60-те години, а за България действа от 1996 г. Страните, за които тя се прилага, се определят от Държавния секретар, а изпълнението е поверено на министъра на отбраната на САЩ. Финансирането се предоставя на партньорската държава като дарение или като директен заем.", "date": "2019.09.02", "title": "САЩ добавят над $56 млн. в сделката за българските F-16"}
{"url": "https://www.dnevnik.bg/photos/2019/09/02/3957922_fotogaleriia_svetovnite_snimki_na_denia_-_2_septemvri/", "text": "Северно сияние над Ладожското езеро до Санкт Петербург, Русия.", "date": "2019.09.02", "title": "Фотогалерия: Световните снимки на деня - 2 септември 2019 г."}
{"url": "https://www.dnevnik.bg/bulgaria/2019/09/02/3958194_v_sertifikata_za_ispanski_na_plamen_georgiev_moje_da/", "text": "В сертификата за обучение по испански език на бившия шеф на антикорупционната комисия Пламен Георгиев може да има правописни грешки, но той е истински, казват от фирмата издала документа \"Никанор\" за Би Ти Ви, съобщи телевизията. Съмненията за нивото на владеене на езика станаха една от причините  за недоволство срещу назначаването  на Георгиев за консул във Валенсия. Решението за това беше взето  от правителството на закрито заседание на 7 август. Управителят на \"Никанор\" ООД Витлена Ангелова-Василева посочва, че дипломата е издадена на датата, на която е посочена и Георгиев е бил един от служителите на антокорупционната комисия, които са минали през обучението за сертификат В1. Грешките в документа тя обясни с факта, че е написан на латиница, с английска азбука и няма как да има съответните ударения, типични за испанския. Преди дни преподавател по преподавател по испанска филология откри 13 правописни, пунктуационни и смислови грешки в документа. Пламен Георгиев напусна поста си в антикорупционния орган покрай скандала с  незаконните навеси върху терасата си , за която твърдеше, че не е негова, а проверка на данъчната администрация не откри разминаване в доходите му. Преди това той беше сочен за фаворит за поста главен прокурор на мястото на Сотир Цацаров. Георгиев подаде оставка  от поста председател на Комисията за противодействие на корупцията и отнемане на незаконно придобитото имущество (КПКОНПИ) в последния работен ден на парламента преди лятната ваканция - 31 юли, след месеци на принудителна отпуска, по време на която течеше проверка по изнесената в медиите информация, че притежава незаконна тераса към апартамента си в София. На 5 август  Висшият съдебен съвет прекъсна отпуската си , за да го възстанови в специализираната прокуратура, като това изрично беше направено със задна дата, за да не се прекъсва юридическият му стаж. Два дни по-късно Министерският съвет е взел решение да го назначи за генерален консул във Валенсия.", "date": "2019.09.02", "title": "В сертификата за испански на Пламен Георгиев имало грешки, но бил истински"}
{"url": "https://www.dnevnik.bg/sviat/2019/09/02/3958196_kakvo_ni_kazva_za_germaniia_vuzhodut_na_desnite/", "text": "                         Точно 80 години по-късно една партия в Германия постига двуцифрен резултат на избори, главно с помощна на националистически идеи и предимно расистка пропаганда. В провинциите Саксония и Бранденбург \"Алтернатива за Германия\" (АзГ) постигна най-високите си досега резултати, печелени от нея на провинциални избори. От малка и незначителна партия тя успя само за няколко години да се превърне във втора политическа сила и в двете източногермански провинции. И никак не е успокоителен фактът, че десните популисти в крайна сметка не спечелиха изборите в Саксония, каквито прогнози имаше. Защо се стигна до този успех на десните популисти? Какво ни казва всичко това за Германия? И как подобна партия може да похвали с такъв успех в една страна, която е стабилна политически, и чиято икономика се развива много успешно? От какво ли тогава ще трябва да се опасяваме, ако ситуацията се промени и Германия попадне във водовъртежа на една световна рецесия? Колко надеждни ще се окажат тогава защитните механизми, и колко силно ще е все още убеждението, че партия с предимно расистки възгледи никога повече не бива да поема управлението на страната? Губещи на тези избори се оказаха двете утвърдени партии: християндемократите на Ангела Меркел и социалдемократите постигнаха най-слабите си резултати в тези две провинции от обединението на Германия досега. Тази тенденция сочи, че дори и в стабилната иначе Германия, съставянето на коалиционни правителства ще става все по-трудно. И че масовите партии в Германия, които доскоро покриваха и политическата периферия с нейните крайнодесни и крайнолеви сили, вече нямат такава притегателна сила. В самата Германия явно се води истинска битка - за това каква да е страната в бъдеще, какъв да е курсът ѝ в миграционната политика, а и по икономическите и социалнополитически въпроси; колко силна да е националната държава и колко - Европа. Историята показва, че хората чак по-късно осъзнават и оценяват истинското значение на даден исторически момент и неговите последици за бъдещето. Затова можем само да спекулираме какво ли ще пише един ден в учебниците по история на Германия за датата 1 септември 2019 година. Послание към политиците Без никакво съмнение изборният успех ще окрили АзГ - тази партия очевидно е силна и няма лесно да изчезне от политическия ландшафт на страната. А другите партии ще трябва да намерят правилния начин за общуване с нея. Фатално ще е обаче, ако те посрещнат изборния ѝ успех с високомерие и арогантност. Тези изборни резултати показват на управляващите политици по твърде брутален начин, че нещата са тръгнали на лошо, и че трябва по-добре да се вглеждат и вслушват, за да разберат какво тласка избирателите в ръцете на популистите. Историческата отговорност на Германия изисква от нея да остане вярна на определени принципи, които не подлежат на предоговаряне. Към тях спадат например свободата на вероизповеданията и правото на убежище за хора в беда. А това означава, че тези основни принципи при никакви обстоятелства не бива да бъдат жертвани - колкото и трудно да е съставянето на едно коалиционно правителство.", "date": "2019.09.02", "title": "Какво ни казва за Германия възходът на десните популисти"}
{"url": "https://www.dnevnik.bg/sport/2019/09/02/3958197_shampionut_ot_djiroto_podpisa_3-godishen_dogovor_s/", "text": "Шампионът от  Обиколката на Италия  Ричард Карапас от 2020 г. ще бъде колоездач на \"Инеос\", съобщиха от британския отбор. Еквадорският колоездач започна професионалната си кариера в \"Мовистар\" през 2016 година и дотук караше единствено за испанския отбор. Карапас, който е на 26 години, подписва 3-годишен договор с \"Инеос\". В британския тим той се присъединява към трима шампиони от големите обиколки Крис Фрум (4 пъти Тур дьо Франс, веднъж Джирото и два пъти Вуелтата), Герант Томас (Тур дьо Франс 2018) и Еган Бернал (Тур дьо Франс 2019). \"Много съм развълнуван да се присъединя към този отбор. Усещам, че това е една страхотна възможност за мен да продължа развитието си като колоездач, да работя с отбор, който е все по-силен всяка година. Познавам доста от колоездачите в \"Инеос\" и нямам търпение да работим заедно\", каза Карапас. Дотук в кариерата си Карапас показа потенциал в големите обиколки, като освен победата си в Джирото има и 4-о място от 2018 г. Еквадорецът има две участия в Обиколката на Испания през 2017 и 2018 г., в които завърши 35-и и 18-и.   Карапас не участва в тазгодишната Вуелта, въпреки че беше заявен от \"Мовистар\". Той падна в критериум в Холандия дни преди началото на състезанието, като взе участие в демонстративната надпревара без позволението на тима си. \"Отдавна следим Ричард, като той е един страхотен талант. Той е отличен катерач, но и много разнообразен колоездач, млад е и може да се развива още\", обясни директорът на \"Инеос\" сър Дейвид Брейлсфорд. Според испанската преса една от причините за раздялата на Карапас с настоящия му тим е малката заплата. По непотвърдена информация той получава 150 хиляди евро годишно, а в \"Инеос\" ще взима над 1 милион. По-рано през деня беше обявено, че с \"Мовистар\" след 7 години се разделя и Найро Кинтана. Колумбиецът, който в момента  води във Вуелтата  и има две победи в големи обиколки (Джирото 2014 и Вуелтата 2016) преминава в про-континенталния френски тим \"Аркеа\" с договор за три години. Испанският тим се разделя и с Микел Ланда, който от 2020 г. ще бъде лидер на \"Бахрейн Мерида\". В отбора остава ветеранът Алехандро Валверде (39 г.), а към тима се присъединява друг испанец Енрик Мас.", "date": "2019.09.02", "title": "Шампионът в Джирото подписа 3-годишен договор с \"Инеос\""}
{"url": "https://www.dnevnik.bg/evropa/2019/09/02/3958200_deputati_iskat_brekzit_na_31_ianuari_djonsun_e_gotov/", "text": "Група британски депутати разпространи свой проект за закон, с който се предлага отлагане на Брекзит до 31 януари 2020 г. Но двама водещи британски политически журналисти съобщиха, че премиерът Борис Джонсън е готов в сряда да обяви предсрочни избори на 14 октомври. Тази вечер той направи кратко изявление, в което обясни, че няма ситуация, която да го накара да отложи Брекзит. Но Джонсън не постави депутатите изрично пред избор между блокиране на Брекзит без сделка и предсрочни избори. \"Искам всеки да знае - няма обстоятелства, при които ще поискам Брюксел за отлагае. Напускаме на 31 октомври - без \"ако\" и \"обаче\". Няма да приемем какъвто и да е опит да се откажем от обещанията си или да отменим референдума.\" По думите му инициативите за отлагане напускането на ЕС му пречат успешно да приключи нова сделка. ЕС вижда, че наистина искаме споразумение, Великобритания има визия за Брекзит и в Брюксел виждат, че се подготвям еда си тръгнем без сделка, каза той. Но ако утре гласуват да блокират напускане без споразумение, това \"ще отреже краката на позицията ми за преговори\" с Европа. Джонсън добави, че е убеден в сделка на срещата на Европейския съвет на 17-18 октомври и трябва да се позволи на правителството да преговаря без заплаха за предсрочни избори. \"Не искам избори и вие не ги искате също. Така че да приключваме с Брекзит на 31 октомври.\" Но за евентуална сделка с ЕС на 17 октомври трябва да има британски премиер с ясен мандат, а не служебен, чиято идея за Брекзит е блокирана от депутатите. А ако Джонсън е уверен, че може да постигне такава сделка, това означава избори преди тази дата. Първите коментари за словото му са, че премиерът умишлено създава ситуация, в която да изглежда, че не е искал предсрочни избори, но след като депутатите са гласували срещу Брекзит без сделка, той е оставен без шанс за други действия и е бил принуден да разпусне парламента. Но преди това Джонсън ще принуди депутатите да обяснят публично защо са създали \"невъзможа ситуация за преговори\". Това може да стане още в сряда. Така няма да има законовата процедура да се търси негов наследник в продължение на 14 дни и да се сглобява нов кабинет - отива се директно на парламентарни избори след 6 седмици. Не е абсолютно сигурно, че консерваторите ще спечелят достатъчно подкрепа на тях, а след вота остава толкова малко време до Брекзит, че Лондон ще е с вързани ръце да предотврати раздяла без споразумение. Ако вотът е на 14 октомври, това също ще е много необичайно. Денят е понеделник, а по неписан оправило британците гласуват винаги в четвъртък. Последният път, когато парламентарните избори не са били в четвъртия ден от седмицата, е бил през 1931 г. Освен това обичайно изборите са през май-юни, а не през есента. На 14 октомври се очакваше да е годишната Реч на кралицата пред двете камари на парламента и ръководството на страната. Това всъщност е политическата програма на правителството за следващите 12 месеца, която Елизабт Втора изчита и следват два дни на дебати. В случай на предсрочни избори, това събитие също ще трябва да бъде отложено. Тази вечер мнозина високопоставени представители и на консерваторите, и на лейбъриститя смятат, че Джонсън все пак блъфира и ще насрочи изборите след Брекзит, може би броени дни след 1 ноември.", "date": "2019.09.02", "title": "Депутати искат Брекзит на 31 януари, Джонсън е готов да обяви предсрочни избори"}
{"url": "https://www.dnevnik.bg/sviat/2019/09/02/3958199_avtopazarut_se_trese_-_koi_koncerni_shte_oceleiat/", "text": "                         \"Всички големи автомобилни пазари в света стагнират. Това оказва натиск върху цените и свива печалбите. При това всички са принудени да правят големи инвестиции в автономните и електрическите автомобили.\" Така Константин Гал от консултантската компания EY (бившата Ernst&Young) резюмира резултатите от изследване, публикувано наскоро. Според Гал, автомобилостроителите са принудени да оцеляват в една все по-трудна и непрозрачна пазарна среда: \"Световната автомобилна индустрия се намира в криза, както по отношение на продажбите, така и на печалбите. Засега причините за нея са основно конюнктурни\", казва той. От EY са изследвали 16-те най-големи производители в света, сред които и германските концерни БМВ, Даймлер и групата на  Фолксваген . Повечето от тях отчитат увеличение на оборота - благодарение на бума на SUV-автомобилите. Германските производители отбелязват най-високия ръст - 5,2 процента, следвани от френските автомобилни компании (4,7%). Американските автомобилостроители реализират 3% спад в оборота, а японските - минус 1,3 процента. Общо браншът отбелязва ръст от 1,3 процента - нов най-висок рекорд. Най-висок оборот през второто тримесечие на годината постигат Фолксваген и Тойота, става ясно още от изследването. Германските концерни са в добро състояние При продажбите обаче нещата изглеждат различно. Най-голям спад отбелязват френските компании (минус 10 процента) и американските (минус 9 процента). Най-добре са продавали Тойота и Фолксваген. Като цяло обаче германските автомобилни концерни отбелязват спад в продажбите. Единственото изключение е БМВ. Японските марки Мицубиши, Хонда и Тойота също отбелязват лек ръст в продажбите. Независимо от намаляващите печалби на германските автомобилни фирми, техните коли си остават силно предпочитани. Това си личи особено по това, че общият спад на германските продажби е незначителен - особено в сравнение с конкурентите от САЩ и Франция. Петер Фус, партньор на EY, обяснява този спад и с липсата на определени модели, както и предстоящата смяна на едни модели с други. През второто полугодие е възможно продажбите отново да излязат на плюс, тъй като фирмите имат добри резултати - те завоюват нови пазарни дялове, напредват добре с въвеждането на електрическите си автомобили и се опитват да намалят общите си разходи чрез икономии\", посочва експертът. Намаляването на печалбите в германската автомобилна промишленост, според Фус, се дължи на \"еднократни ефекти\": дизеловата афера, обвиненията в непазарни договорки и връщането на автомобили за техническо преоборудване - например заради дефектни въздушни възглавници. Всички тези фактори намалиха сериозно печалбите на автомобилните концерни през последните години\", посочва Петер Фус. Експертът съзира и друг проблем: след затишието в продажбите, особено на китайския пазар, концерните са натрупали огромни излишъци от автомобили, които пълнят складовете им. Според него, в краткосрочен план няма да се промени нищо съществено. Точно обратното: ситуацията в Китай ще става \"още по-неприятна\", казва той. Това е лоша новина най-вече за френските и американските производители, чиито продажби на все по-важния китайски пазар се сринаха съответно с 14 и 55 процента през второто тримесечие. Основните рискове Надеждите, че скоро ще отпаднат някои неблагоприятни политически фактори, които затрудняват автомобилния пазар, могат да се окажат измамни, предупреждава Фус. Все по-вероятен изглежда  \"твърдият\" Брекзит, който вероятно ще доведе до значителни загуби на европейските пазари . Ситуацията с Китай също буди тревога: \"Независимо от сегашната слабост на китайския пазар германските автомобилни концерни все още имат добри позиции там. Ако обаче търговският спор със САЩ ескалира, това ще се отрази и на германските автомобилостроители\", убеден е експертът. Истинските предизвикателства пред бранша обаче тепърва предстоят, твърди Константин Гал от EY: \"Ще има ново размесване на картите. По-строгите горни граници за вредните емисии и  настъплението на електромобилите  ще предизвика невиждани размествания на пазара, за които някои от концерните не са подготвени\", смята той. Затова тенденцията е да се задълбочават сътрудничествата и партньорствата между автомобилостроителите - нещо, което вече върви с пълна сила. \"Само по този начин концерните могат да намалят разходите и рисковете, свързани с бъдещите им инвестиции. Във всеки случай предстои процес, който ще отсее плявата от зърното\", убеден е Константин Гал.", "date": "2019.09.02", "title": "Автопазарът се тресе - кои концерни ще оцелеят"}
{"url": "https://www.dnevnik.bg/bulgaria/2019/09/02/3958218_viziia_za_sofiia_predstavi_blizo_250_stupki_za/", "text": "Екипът на инициативата \"Визия за София\" представи днес  24 дългосрочни цели и близо 250 стъпки  за развитие на Столична община. Те са в основата на дългосрочната стратегия за развитие на София и крайградските територии, която ще бъде предложена за гласуване на Столичен общински съвет веднага след местни избори 2019 и ще служи за върхов координационен стратегически документ за управлението на града занапред, съобщиха от пресцентъра на инициативата. Целта на визията е през 2050 година София да е компактен, многообразен и адаптивен град, управляващ умело ресурсите си и включващ гражданите в решенията за бъдещето, с цел създаване и поддържане разнообразни възможности за развитие и високо качество на живот. Финалният документ ще включва и редица мерки за изпълнението на визията, както и индикаторите, спрямо които ще се следи как върви изпълнението на целите. \"Задачата на визията е да определи посоките за развитие на града. Трябва да погледнем териториите, които са изоставени, и имат възможност за развитие. Другата важна задача е създаването на истински модерни мултифункционални зони.\", каза главният архитект на София арх. Здравко Здравков по време на официалното откриване на форума \"София 2050\", на който документа беше представен. Стратегията предвижда София да се развива като мултифункционален, компактен и концентриран град с качествена градска среда. По отношение на транспорта, целите включват повече активно придвижване, популярен масов транспорт, развитие на мобилността като услуга и по-добра глобална и регионална свързаност. В сферите на идентичността и културата, София си поставя за цел да бъде развит културен център, и автентичен и многопластов град с повече общностност и позитивен имидж. За околната средa водещи дългосрочни цели са София да бъде адаптивен град, с жива и чиста среда и устойчив ресурсен и енергиен баланс. В сферата на икономиката целите са София да развива кръгова и високопродуктивна икономика, устойчив и иновативен туризъм и да бъде център за иновации в дългосрочен план. В социален аспект големите цели пред общината са здравословен живот и здрави хора, развити общности, икономическо сближаване и образование, насочено към бъдещето.      По отношение на управлението, дългосрочните цели са свързани с aвтоматизиранe нa административните процеси, децентрализация и демократизация на управлението и стратегическа роля на общината в развитието на града. Пълният списък на целите и стъпките към тяхното постигане вече е достъпен на сайта на Визия за София. \"Координирахме процеса на създаването на визията с всички страни, които се интересуват, участват и определят развитието на града. В работата ни досега се включиха над 10 000 организации, експерти и политици от всички партии, представители на местната и държавната администрация, изследователи, бизнес, неправителствени организации и граждани, обясни ръководителят на екипа, разработил документа Любо Георгиев.", "date": "2019.09.02", "title": "\"Визия за София\" представи близо 250 стъпки за развитието на столицата до 2050 г."}
{"url": "https://www.dnevnik.bg/biznes/2019/09/02/3958222_sasht_i_kitai_tursiat_data_za_nova_sreshta_za/", "text": "Китайски и американски представители полагат усилия да постигнат съгласие за дата на планираната за този месец среща за продължаване на търговските преговори, след като Вашингтон отхвърли искането на Пекин да отложи митата, които влязоха в сила този уикенд, съобщиха информирани източници, цитирани от \"Блумбърг\", предаде БТА. Предишният кръг преговори се състоя в Шанхай на 30-31 юли. Въпреки опитите на президента на САЩ Доналд Тръмп да успокои финансовите пазари и да представи преговорите като напредващи, двете водещи икономики в света все още не са се споразумели по основни въпроси. Датата на посещението на китайски представители в американската столица все още не е определена, което не е задължително признак, че това няма да се случи, посочи един от източниците, пожелал анонимност. В разговори миналата седмица двете страни не са се споразумели поне по две искания - американския призив да бъдат определени някакви параметри за следващия кръг преговори и китайския призив за отлагане на митата, уточниха двама от източниците. Говорителят на китайското външно министерство Гън Шуан каза днес, че Китай и САЩ в момента обсъждат сроковете за нов кръг преговори за решаване на търговските спорове. Вчера президентът на САЩ Доналд Тръмп заяви пред журналисти, че консултации по търговските въпроси с представители на Китай са планирани за септември. Също вчера САЩ въведоха допълнителни мита от 15% за китайски стоки на стойност 112 милиарда долара. Втора поредица мита ще влязат в сила на 15 декември. В отговор Китай въведе вчера първа серия допълнителни мита от 10 на сто за американски стоки на стойност 75 милиарда долара. Допълнително облагане с 5% ще има от 15 декември. Същия ден Китай ще въведе мита от 25 и 5 на сто съответно за американски автомобили и резервни части.", "date": "2019.09.02", "title": "САЩ и Китай търсят дата за нова среща за преговори по митата"}
