{"url": "https://www.dnevnik.bg/sport/2018/04/26/3170130_atletiko_izmukna_ravenstvo_sreshtu_arsenal_s_chovek/", "text": "Атлетико\" (Мадрид) измъкна ценно равенство 1:1 срещу \"Арсенал\" в полуфинал в Лига Европа, въпреки че игра с човек по-малко почти цял мач. Още в десетата минута Шиме Върсалко получи втори жълт картон, а след бурните протести беше изгонен и треньорът на испанците Диего Симеоне. Английският отбор атакуваше през почти целия мач, но вкара само веднъж - в 61-ата минута точен беше Александър Лаказет. Малко преди края Антоан Гризман отбеляза важния гол за \"дюшекчиите\". В другата среща \"Олимпик\" (Марсилия) се наложи с 2:0 срещу \"Залцбург\". \"Арсенал\" започна силно мача и още преди изгонването на Върсалко създаде три добри възможности. Впоследствие домакините продължиха да атакуват, но не успяваха да завършат с гол нападенията си. \"Атлетико\" се възползва от един от шансовете си и извлече добър резултат. Още в шестата минута Лаказет получи в добра позиция пред вратата, но стреля в гредата. Секунди по-късно след центриране нападателят игра с глава, но Ян Облак спаси вратата си. В десетата минута дойде моментът, в който за нарушение Върсалко получи втория си жълт картон. Симеоне реагира остро и след няколко обиди към съдията беше отстранен от мястото си. След този момент \"Арсенал\" продължи да атакува и да създава възможности, но не можеше да вкара. В 21-ата минута след двойно подаване Дани Уелбек се озова в добра позиция, но ударът му беше отразен от Облак. Покрай множеството атаки на домакините и \"Атлетико\" имаше своя шанс. В 37-ата минута се наложи Давид Оспина да спасява вратата си след удар на Гризман. След почивката картината се запази. Домакините продължиха да нападат и в 61-ата минута усилията им дадоха резултат. След центриране Лаказет скочи високо и с глава откри. Грешка на капитана Лоран Кошчелни в 82-ата минута обаче попречи на \"Арсенал\" да запази вратата си без гол. Гризман се възползва, напредна и изравни. До края воденият от Арсен Венгер положи усилия да стигне до нов гол. Най-добрата възможност за това се откри пред Аарън Рамзи, след чийто удар с глава обаче топката беше избита от Облак. В Марсилия домакините стигнаха до ценна победа, без да допускат гол. В 15-ата минута след центриране от фаул Флориан Товен отблизо при далечната греда засече. След почивката \"Залцбург\" беше по-деен, но получи нов гол. В 63-ата минута Клинтън Нджие получи в добра позиция в наказателното поле и отблизо удвои с удар по земята. Реваншите са след седмица.", "date": "2018.04.26", "title": "\"Атлетико\" измъкна равенство срещу \"Арсенал\" с човек по-малко в Лондон"}
{"url": "https://www.dnevnik.bg/sviat/2018/04/26/3169922_makron_politikite_na_trump_sa_ludost/", "text": "Въпреки демонстрираните  приятелски отношения между двамата  френският президент Еманюел Макрон призна, че вероятно се е провалил в опита си да убеди американския държавен глава Доналд Тръмп да остане част от ядреното споразумение с Иран. Макрон прекара  три дни във Вашингтон  и при заминаването си каза пред американски репортери: \"Моето виждане – макар че не знам какво ще реши президентът ви – е, че той ще се откаже от тази сделка по вътрешни причини\", писа в. \"Гардиън\". Припомняйки, че Тръмп напусна и  Парижкото споразумение за климата , Макрон каза още, че тези чести промени в позицията на САЩ по глобални въпроси \"работят за близкото бъдеще, но са лудост в средносрочен и дългосрочен план\". Изказванията му дойдоха след ден, в който двамата демонстрираха братски отношения до такава степен, че разсмяха социалните мрежи и медиите. Но в страстна реч в Конгреса Макрон зае позиции, противоположни на Тръмповите. Той каза, че е \"сигурен\", че САЩ ще се върнат в парижката спогодба, и обеща, че Париж няма да се откаже от споразумението с Иран, което бе дело на предишния президент Барак Обама. Младият френски лидер се представи като непоколебим защитник и на либералния световен ред, глобалните институции и свободната търговия в противовес на максимата на Тръмп \"Америка преди всичко\".", "date": "2018.04.26", "title": "Макрон: Политиките на Тръмп са лудост"}
{"url": "https://www.dnevnik.bg/sport/2018/04/26/3169926_karanga_e_s_razkusvane_na_vutreshna_vruzka_na/", "text": "Голмайсторът на ЦСКА Фернандо Каранга има частично разкъсване на вътрешна връзка на коляното, обявиха от клуба. В петък бразилският футболист ще мине допълнителен преглед и тогава ще се знае дали се налага операция и колко време ще е необходимо, за да се възстанови. Каранга пострада след остро влизане на Хали Тиам от \"Левски\" в  реванша от полуфиналите за Купата на България . Нападателят получи медицинска помощ и се върна в игра, но малко след това беше сменен принудително. Червените изразиха недоволството си от това, че  Тиам е наказан за един мач . Според тях сенегалският полузащитник е искал да контузи тежко Каранга. \"Искаме да изкажем огромното си разочарование от работата на ДК (дисциплинарната комисия) към БФС и решението, което взеха днес за наказанието на футболиста от \"Левски\", който извърши умишлено нарушение срещу нашия футболист. Подобно влизане, очевидно целящо тежка травма, не може да се тълкува и наказва толкова безобидно\", заявиха от \"Българска армия\". Клубът допълва, че \"същата тази комисия взе скандално решение миналата седмица, като потъпка правилника си и наложи минимална санкция на същия отбор за хвърлена бомба, която едва не отне човешки живот\". Преди дни  комисията наказа \"Левски\" за един мач без публика , макар правилникът да изискваше наказание за три срещи.", "date": "2018.04.26", "title": "Каранга е с разкъсана връзка на коляното, неясно е колко ще отсъства"}
{"url": "https://www.dnevnik.bg/bulgaria/2018/04/26/3169955_nad_23_hil_dushi_se_podpisaha_sreshtu_nova_direktiva/", "text": "Инициираната от сдружение \"Цифрова република\" подписка срещу приемането на нова  проектодиректива за авторското право в Европейския съюз , която може да доведе до широка цензура в интернет, е получила подкрепата на над 23 хил. души. Освен това организацията е изпратила отворено писмо до българските министерства, ангажирани с европредседателството, което е било подкрепено от редица други учреждения. За проблема се разбра в началото на март тази година.  Тогава от \"Цифрова република\" обявиха, че започват кампания  \"Спри робополицията\",  зад която стоят над 10 организации, включително Националната библиотека \"Кирил и Методий\", \"Уикимедия\" и Българският хелзинкски комитет. Става дума за чл. 13 от проекта за Директива относно авторското право в единния цифров пазар, който предвижда онлайн платформите, които работят с потребителско съдържание, да прилагат алгоритми, които автоматично да филтрират и предотвратяват публикуването на материали, които нарушават авторските права. Докато регулацията е насочена към гиганти като YouTube и цели справедливо възнаграждение за автори и изпълнители, тя е формулирана твърде общо и би могла да засегне най-базови употреби на интернет - например публикуването на любителски запис от караоке или от детски рожден ден, озвучен от поп музика, дават за пример от \"Цифрова република\". В предложения му вариант чл. 13 би могъл да засегне платформи като блогове, университетски портали, хранилища за свободен софтуер и сайтове като \"Уикипедия\". Платформите ще носят пряка отговорност, ако допуснат публикуването на защитено съдържание. Решаващото заседание на Съвета на ЕС От \"Цифрова република\" уточняват, че утре ще се проведе заседание на Комитета на постоянните представители към Съвета на ЕС, на което се очаква да се дискутира и евентуално да се приеме въпросното предложение. Според сдружението това може само да навреди на българската IT индустрия, библиотеките, академичната общност и гражданските организации. \"Българското председателство продължава да настоява на цензура в интернет, независимо от множеството участници на цифровия пазар, които се противопоставиха на тази идея. Ако бъде приет, текстът ще застраши упражняването на основни човешки права като право на достъп до информация и право на изразяване, ограничавайки общуването онлайн\", пише в разпространена днес позиция на \"Цифрова република\". Сдружението подчертава, че имат подкрепата и на коалицията Copyright4Creativity, която също е изпратила отворено писмо до съвета на ЕС, включващо над 135 организации от цяла Европа. В него се призовава гласуването на спорните членове в проектодирективата да бъде отложено и подложено на по-широка дискусия.", "date": "2018.04.26", "title": "Над 23 хил. души се подписаха срещу нова директива на ЕС, предвиждаща цензура в интернет"}
{"url": "https://www.dnevnik.bg/evropa/2018/04/26/3169954_slovashkiiat_prezident_neohotno_naznachi_nov_vutreshen/", "text": "Словашкият президент Андрей Киска назначи фигура от управляващата партия за нов вътрешен министър въпреки резервите си на фона на обществените призиви за независим кандидат, който да гарантира честното разследване на убийството на журналиста Ян Куцяк, предаде \"Ройтерс\". Десетки  хиляди словаци протестираха  след  убийството на Куцяк , който  разследваше корупционни връзки  между политици и безнесмени. Демонстрациите доведоха до оставката на премиера Роберт Фицо и до сформирането на нов кабинет, воден от същата трипартийна коалиция, като високопоставеният член на партия \"Смер\"  Петер Пелегрини стана премиер. Киска на практика бе принуден да назначи  зам.-министъра на вътрешните работи Дениса Сакова  на високия пост, след като тя бе номинирана от партия \"Смер\", чийто лидер продължава да бъде Фицо. \"Ще се опитам да възстановя общественото доверие в полицията, което в момента липсва\", посочи Сакова, след като положи клетва. Масовите демонстрации доведоха и до  оставката на вътрешния министър на Фицо Роберт Калиняк , който бе заместен от безпартийния Томаш Друкер. Той обаче подаде оставка миналата седмица. Киска, който отказа да назначи друг съюзник на Калиняк за вътрешен министър при ремонта на кабинета миналия месец, каза във вторник, че номинирането на Сакова е похабена възможност за възстановяване на общественото доверие, но че няма конституционните правомощия да го спре. Номинацията на Сакова разочарова протестиращите, които призоваха за нови демонстрации в петък с искане за предсрочни избори. Организаторите казват, че вече са събрали 80 000 подписа в петиция за предсрочен вот.", "date": "2018.04.26", "title": "Словашкият президент неохотно назначи нов вътрешен министър, протестите продължават"}
{"url": "https://www.dnevnik.bg/bulgaria/2018/04/26/3169971_pravitelstvoto_moje_da_poeme_razhodite_za_zashtita_na/", "text": "Премиерът Борисов ще предложи на Министерския съвет решение държавата да поеме финансовите разходи при евентуален съдебен процес в САЩ на Желяз Андреев. Това съобщи правителствената пресслужба след среща на министър-председателя Бойко Борисов, министъра на правосъдието Цецка Цачева, главния прокурор Сотир Цацаров с Желяз Андреев и другите четирима българи, за които САЩ искат екстрадиция, съобщиха от правителствената информационна служба. Щатски съд  търси Андреев  във връзка с водено разследване от властите във Флорида срещу 11 души по обвинения, че са нарушили ембаргото за търговия със Сирия. По време на разговорите Борисов, Цачева и Цацаров са подчертали, че България не поставя под съмнение договора за екстрадиция със САЩ, но и че правата на българските граждани ще бъдат защитавани. Главният прокурор смята, че направените анализи показват, че не са налице всички предпоставки за екстрадицията. Цацаров е посочил, че не е изпълнено основното условие за това, а именно наличието на двойна наказуемост. Премиерът Борисов е подчертал, че текат консултации между българските институции и американските власти по казуса. На вчерашната си среща с посланик Ерик Рубин е подчертал, че държавата ще се ангажира с правата на българските граждани. Борисов е уверил младежите, че към момента и посланик Рубин, и партньорите, които участват в консултациите, проявяват разбиране и се отнасят конструктивно към решаването на проблема.", "date": "2018.04.26", "title": "Правителството може да поеме разходите за защита на Желяз Андреев в САЩ"}
{"url": "https://www.dnevnik.bg/evropa/2018/04/26/3169974_finlandiia_e_gotova_da_uvelichi_vnoskata_si_v_bjudjeta/", "text": "Финландия е готова да увеличи вноската си в многогодишния бюджет на Европейския съюз след 2020 година, за да компенсира излизането на Великобритания от съюза. Това заяви днес министърът по въпросите на Европа, културата и спорта Сампо Терхо, цитиран от \"Франс прес\" и БТА. \"Можем да се движим около 1 процент - нагоре или надолу - в зависимост от конкретното изразходване на средствата\", посочи министърът пред журналисти. Швеция и Дания, също като  Холандия  и  Австрия , които са нетни вносители в бюджета на ЕС, са против всякакво увеличение на вноските над сегашното равнище от 1 процент от брутния вътрешен продукт (БВП) на всяка от страните. В началото на март министърът на финансите Владислав Горанов  даде знак, че  България е готова да увеличи вноската си. Лидерите на балтийските страни също  подкрепиха идеята. Излизането на Великобритания от ЕС, както и необходимостта да се финансират нови политики в сферата на миграцията и отбраната създават затруднения на 27-те, тъй като в европейските финанси се появява \"дупка\", оценявана от Европейската комисия на 12 до 15 милиарда евро годишно. Европейският комисар за бюджета Гюнтер Йотингер предложи националните вноски да станат 1.1 или 1.2 на сто от БВП след 2020 година. Йотингер е в Хелзинки в рамките на обиколка в страните членки, за да ги убеди да подкрепят увеличението на европейския бюджет. Той изрази задоволство от подкрепата на Финландия за плановете на Брюксел. Еврокомисията трябва да обяви официалното си предложение за бюджета за периода 2021 - 2027 година на 2 май. Брюксел се надява то да бъде одобрено до изборите за Европейски парламент през 2019 година.", "date": "2018.04.26", "title": "Финландия е готова да увеличи вноската си в бюджета на ЕС"}
{"url": "https://www.dnevnik.bg/sport/2018/04/26/3169875_grigor_dimitrov_se_promukna_na_chetvurtfinalite_v/", "text": "Григор Димитров се класира за четвъртфиналите в турнира на червени кортове в Барселона след драматичен успех над Малек Джазири 7:5, 3:6, 7:6 (8). Българският тенисист се нуждаеше от близо три часа на корта, за да се справи с  88-ия в света . Срещата премина през множество обрати, а Димитров допусна много грешки, но все пак спечели. В третия сет той се върна от много тежка ситуация, при която губеше с 1:4, след това българинът спаси и два мачбола на своя съперник. Димитров се реваншира за поражението  в Дубай  от Джазири в края на февруари. Именно успехът на тунизиеца над българина в началото на годината е единствената му победа срещу тенисист от топ 10. Българинът, който игра полуфинал преди няколко дни в Монте Карло и  изяви претенции за силно представяне и в Барселона , се срина на корт \"Рафаел Надал\". Димитров се поддаде на нервите и емоциите и допусна огромен брой непредизвикани грешки. В четвъртфиналите Димитров ще срещне Пабло Кареньо Буста, който победи Адриен Манарино в три сета - 6:2, 4:6, 7:6 (6). Двубоят започна равностойно, като двамата тенисисти имаха коренно различна тактика. Димитров търсеше по-кратките разигравания и мощните удари от дъното на корта, като беше изключително разнообразен. От своя страна Джазири разчиташе много на сечен бекхенд, с който да убива динамиката в разиграванията и да накъсва ритъма на Димитров. В петия гейм тунизиецът успя да спечели подаването на българския тенисист, след като стигна до две точки за пробив. Това разстрои за кратко играта на Григор Димитров и той допусна лек спад. След седем гейма Димитров вече беше натрупал 13 непредизвикани грешки – девет от форхенд и четири от бекхенд страната си. Осмият гейм беше много драматичен и изпълнен с много нерви. Димитров поведе с 40:30 и стигна до точка за връщане на пробива, но точно тогава съдията на стола сериозно ощети българина. Той отсъди топка на Джазири за добра, когато беше излязла в аут, а Димитров спореше в продължение на почти две минути и в един момент дори тръгна да напуска корта. В крайна сметка българинът се събра и реализира пробив, след което го затвърди, за да поведе с 5:4 части. Последва още една размяна на геймове, а в 12-ия Димитров реализира нов пробив. Той поведе с 40:0, но се стигна до равенство. След това световният №5 спечели предимство с мощен форхенд по правата, преди Джазири да прати удар в мрежата и да предаде сета след 57 минути битка. Вторият сет започна лошо за поставения под №2 в турнира, който загуби подаването си. Димитров стартира колебливо и съперникът му се възползва от това, а после и затвърди пробива си. Спадът, който Димитров допусна, оказа голямо влияние върху представянето му във втория сет. В четвъртия гейм българинът имаше три точки за пробив, но не се възползва от тях. Това окончателно го пречупи и помогна на Джазири. Тунизиецът поведе с 5:3 след гейм на нула, а след това реализира нов пробив, без дори да даде точка на Димитров, вкарвайки мача в решителен трети сет. Статистиката след втората част беше категорична, като сервисът на Димитров спря да работи. След петте аса в първия сет той не реализира нито един, а процентите му също спаднаха. Решителният трети сет започна с труден сервис гейм на Джазири, в който Димитров имаше своите шансове, но отново не успя да ги използва. Тогава се доказа и максимата, че при пропусната възможност за пробив се случва точно обратното и в четвъртия гейм Джазири успя да вземе подаването на Димитров, за да поведе с 4:1. Опрян до стената, българинът отново повиши нивото на играта си и буквално за минути вдигна темпото. За отрицателно време Димитров се върна в играта, спечелвайки три поредни гейма, с което изравни резултата. Последва сервис гейм за Джазири, който отново поведе и веднага след това поиска медицински таймаут. Това уби ритъма на Димитров точно преди решителното му подаване за оставане в мача и веднага се отрази. Българинът започна с двойна грешка и лошо отиграване за 0:30. Димитров обаче не се предаде и отговори с четири поредни точки, за да изравни резултата - 5:5. Последваха успешни сервис геймове и за двамата тенисисти, което прати мача в тайбрек, който да определи победителя. В него Димитров показа по-здрави нерви и след 10:8 успя да излезе победител. Джазири спаси три мачбола на Димитров и показа, че е голям боец, но в края вече нямаше сили и верни решения срещу българския тенисист.", "date": "2018.04.26", "title": "Григор Димитров се промъкна напред в Барселона след драматична победа над 88-ия в света"}
{"url": "https://www.dnevnik.bg/evropa/2018/04/26/3169989_andrei_kovachev_osudi_ezika_na_omrazata_sreshtu/", "text": "За \"скандални твърдения в сръбска обява за литературен и артистичен конкурс\" предупреди българският евродепутат Андрей Ковачев. Техническото училище \"Никола Тесла\" и църковната община в сръбския град Сурдулица обявяват конкурс \"Отечеството и свободата - минало, настояще и бъдеще\" сред учениците в основните и средни училища в Република Сърбия, Република Сръбска и диаспората за отбелязване на една година от обявяването на Светите Сурдулишки мъченици (за които се твърди, че са убити от българските войски в Сурдулица по време на Първата световна война - бел.ред.). В обявата се уточнява, че \"Сурдулишките мъченици са страдали от българските злодейства през Първата световна война на територията на Югоизточна Сърбия, Вардарска Сърбия и Косово\". Поканата за участие в конкурса, изглежда, е изпратена до различни сръбски училища. Освен че споменава никога несъществувалото наименование Вардарска Сърбия, обявата се отнася за манипулативно поднесени исторически събития от Първата световна война, казва Андрей Ковачев. \"Основната идея на Европейския съюз е да преодолеем това, което ни е разделяло, дискриминацията, говора на омразата - това, което успяха страните в Западна Европа. За огромно съжаление в нашата съседка Република Сърбия все още явно инерцията от миналото не е забравена\", посочва евродепутатът. По думите му \"това, което в момента се прави в Сурдулица, е изключително лош опит от миналото - да се обявяват конкурси в училищата за това колко са били лоши \"българските злодеи\" и какво били направили\". Ковачев категорично протестира \"срещу опита отново да бъде използван такъв говор на омразата срещу България, срещу българите, да се манипулира историята\". \"Това не е европейско поведение. Тези остатъци от миналото трябва да бъдат преодолени по пътя на европейската интеграция. Недопустимо е православната църква на Сърбия да участва в такива актове заедно с училищата\", посочва Ковачев, обяснявайки, че \"поводът е т.нар. конкурс, който е обявен от училището в Сурдулица заедно с църковната общност за това как малките деца трябва да пишат за \"българските злодеяния\" и за т.нар. обявени от тях Сурдулишки мъченици от Първата световна война\". \"Да не говорим, че в този конкурс се говори и за някаква област, наречена \"Вардарска Сърбия\", явно се има предвид Македония. Това не е само някаква носталгия по миналото, но е недопустимо изопачаване на историята. Достатъчно Македония беше жестоко подложена на сръбска окупация за десетилетия - както по времето на кралска Югославия, така и по времето на комунистическа Югославия, и това повече не може да бъде търпяно\", казва евродепутатът. \"Надявам се много тези неща да не се повтарят и ние желаем, аз желая наистина едно европейско бъдеще на Република Сърбия и на всички сръбски граждани, надявам се и те да имат силата да преодолеят това, което ни е разделяло в миналото\", допълва той.", "date": "2018.04.26", "title": "Андрей Ковачев осъди езика на омразата срещу България в сръбски ученически конкурс"}
{"url": "https://www.dnevnik.bg/sport/2018/04/26/3169914_pognusenite_fenove_na_botev_iskat_bfs_da_vurne/", "text": "Организираните привърженици на \"Ботев\" призоваха президента на БФС Борислав Михайлов да върне вярата им в смисъла да се посещават мачове в българския футбол. Те настояват за строги наказания срещу съдиите от  реванша срещу \"Славия\" (0:1) от полуфиналите за Купата на България . \"Ботев\" поиска преиграване на мача с твърдение, че е бил ощетен. \"Канарчетата\" имат претенции за незачетен гол и неотсъдена дузпа от съдията Станислав Ставрев и екипа му. Привържениците от обединението \"Бултрас\" изразяват \"огромното си огорчение и погнуса\" от събитията на \"Васил Левски\". \"Един празник на терена бе помрачен, а върху българския футбол и съдийство бяха лепнати поредните огромни петна, които никога няма да изчезнат. Смеем да твърдим, че съдийските грешки повлияха с пълна сила върху крайния резултат\", пишат феновете. Те настояват за доживотно наказание за Ставров. \"Хора като него са причината стадионите да бъдат все по-празни\", заявяват запалянковците. Другото им искане е за оставка на  новоназначения председател на съдийската комисия Йордан Сталев  и колегите му. \"Мислим, че ролята на ръководните фактори в БФС е да водят българския футбол към по-добри времена. С подобни тумори, изпълняващи поръчки, няма как да стане. Върнете частица вяра в хората, че все още си заслужава да гледаме мачове с марка \"български футбол\", и се вслушайте в нашия глас.\" Привържениците са недоволни от високите цени на билетите за мача, поставени от \"Славия\" - 20 лева. \"Държим да кажем, че е недопустимо член на изпълнителния комитет на БФС (Венцислав Стефанов) да нарушава разпоредбите на съюза, свързани с цените на билетите за гостуващите привърженици, както и да си позволява лъжи и обиди в национален ефир. Надяваме се, че компетентните органи ще се самосезират за тези нарушения.\" Запалянковците предупреждават, че ако БФС не спазва правилата си и не накаже виновните, \"ние също ще откажем да ги спазваме и вината за последствията ще тежи изцяло на вашата съвест\". \"Няма да спрем борбата си и ако тези, изпълняващи поръчки, убийци на спорта не бъдат отстранени от футбола за цял живот, ние ще се чувстваме длъжни да излезем на улицата, докато това не стане факт\", завършват те.", "date": "2018.04.26", "title": "\"Погнусените\" фенове на \"Ботев\" искат БФС да върне частица вяра в българския футбол"}
{"url": "https://www.dnevnik.bg/bulgaria/2018/04/26/3170031_kmetut_na_mladost_i_dvamata_i_pomagachi_okonchatelno/", "text": "Кметът на столичната квартал \"Младост\" Десислава Иванчева остава за постоянно в ареста, реши апелативният специализиран наказателен съд на заседанието си днес. С най-тежката мярка за неотклонение остават и обвинените за нейни помагачи - заместничката ѝ Биляна Петрова и бившият кмет на софийския район Петко Дюлгеров. Съдебният състав с председател Даниела Росинова, която е и шеф на съда, и членове Веселина Вълева и Магдалена Лазарова (бивш член на ВСС) прие, че има обосновано предположение тримата да са извършили престъплението, за  което са обвинени . И тъй като има опасност да извършат друго, магистратите прецениха, че тримата трябва да останат в ареста. След заседанието прокурор Илиян Рангелов уклончиво потвърди информация, че на когото обаче не са повдигнати обвинения и е бил освободен. Става въпрос за Стефан Дичев, който е близък до Иванчева. Двете жени бяха  зрелищно задържани на 17 април . Тогава бе арестът и на Дюлгеров. В края на миналата седмица първоинстранционният съд им наложи най-тежката мярка за неотклонение - задържане под стража. Обвинените обаче обжалваха съдебното определение, но днес втората съдебна инстанция потвърди определението на по-долния съд като посочи, че изводите му са били правилни и мотивирани и че съдия Пламен Панайотов е анализирал доказателствата по разследването дори повече от нужното в производство за определяне на мярка за неотклонение. Иванчева, Петрова и Дюлгеров са привлечени към наказателна отговорност за искане и вземане на подкуп в особено големи размери, като имат различна форма на участие в престъплението - Иванчева е обвинена като извършител, а другите двама като нейни помагачи. Днес в съдебната зала се разбра, че към делото са присъединени 13 тома нови доказателстма, както и експертизи. От тях стана известно, че на записа от едната среща - на обвинения за посредник в схемата - Дюлгеров с бизнесмена Ваклин се виждало как вторият подава на първия нещо, завито в хартия. На кадрите от срещата с кметицата и заместничката ѝ обаче не се вижда Дюлгеров да дава каквото и да е на двете. Затова и тезата на обвинението е, че едва след това той се качил в колата им и там оставил парите, взимайки комисионна от 14 хил. евро. Според защитата обаче това твърдение се подкрепя единствено от служителите на Комисията за противодействие на корупцията и отнемане на незаконно придобито имущество (КПКОНПИ), наблюдавали обвиняемите и разпитани впоследствие като свидетели. Въпреки че законът не допуска те да извършват оперативно наблюдение. По този въпрос прокуратурата твърди, че те са дали показания като \"съвестни граждани\". Стана известно - от приложени специални разузнавателни средства (СРС), при среща между тримата обвинени те са обсъждали, че са поставили Александър Ваклин - сигнализирал на институциите за искан от него подкуп, на колене. От думите на прокурора не се разбра кой точно от тримата е произнесъл репликата. Той обаче заяви, че в друг запис се чува Иванчева да казва, че Съдът не се съгласи и възраженията на защитата - с изключение на едно. Магистратите обориха тезата на адвоката на Иванчева - Марин Марковски за незаконен арест, защото по думите му тя е била с белезници от 10.30 до 13 ч - когато й е връчена преписката за ареста. Те посочиха запис от разговор между кметицата и нейната секретарка от 12.45 ч в деня на ареста, което показва, че тя не е била с белезници по това време. Освен това при този разговор Иванчева е казала на секретарката си да задейства преписката на Ваклин, защото била много забавена. Това се е случило след сочения от разследващите час на предаване на подкуп. Освен това има доказателства, че преди това е нареждала по преписката на Ваклин да не се работи. Интересен момент на заседанието бе, че записите от приложените СРС-та. Адвокатът на Петко Дюлгеров - Марияна Тодорова заяви, че няма да коментира записите заради подписана декларация и заради обвинения към нейни колеги адвокати обсъждали в зала приложени по делото СРС-та. Не стана известно кои адвокати и в какво са били обвинени. Разследващите са документирали и срещи на тримата, при които те са обсъждали как да въздействат на Ваклин, за да даде пари. Съдът посочи още, че има много доказателства, от които се вижда, че Иванчева Съдебният състав обясни и, че въпросът кои части от тялото на обвиняемите са светели, т.е. да имали допир там с маркираните пари, е въпрос по същество на делото и не следва да се обсъжда сега. Магистратите обърнаха сериозно внимание и на съмненията на защитата, че в случая има данни за провокация към подкуп, извършена от подателя на сигнала - Ваклин. Те цитираха решение на Върховния касационен съд, според което провокация към подкуп може да има само тогава, когато даващия подкуп го прави с единствената цел да уличи приемащия. \"В случая инициативата не изхожда от свидетеля Ваклин. Доказателствата говорят, че той е бил поставен в ситуация от Иванчева, че да търси изход\", посочи съдия Веселина Вълева. Иначе защитата на Иванчева се опита да прехвърли изцяло вината на Дюлгеров. \"Този човек е с болно око, искал е да спаси зрението си. Взел е там едни 7 000 лв.\", разсъждава пред съда Марковски - посочвайки и с една нула по-малко от сумата, за която е обвинението. По думите му нямало доказателства, че двете кметици са искали пари, а дали Дюлгеров е вземал щяла да обяснява защитата му.", "date": "2018.04.26", "title": "Кметът на \"Младост\" и двамата ѝ помагачи остават окончателно в ареста"}
{"url": "https://www.dnevnik.bg/sviat/2018/04/26/3169975_kak_moje_da_izglejda_iadrenata_sdelka_sus_severna/", "text": "През по-голямата част от последните няколко десетилетия мощни високоговорители на южнокорейската граница бълваха пропаганда срещу намиращите се наблизо севернокорейци - всичко - от корейски поп до новини за броя на колите в благоденстващия Юг. В понеделник те спряха и това бе най-новата стъпка в дипломатически танц с високи залози. Това стана преди  утрешната среща на високо равнище  между Севера и Юга, която ще даде тон на предложената среща между севернокорейския лидер Ким Чен-ун и американския  президент Доналд Тръмп , и този ход не бе просто символичен. Бавно и с трудни преговори Вашингтон и двете Кореи скицират сделка, за да избегнат все по-неизбежната война, от която се страхуваха и двете страни. Остава под въпрос колко успешна ще е срещата и дали Ким наистина се отказва от ядрената си програма. Режимът на Ким е яростно параноичен спрямо външния свят и дълго е вярвал, че само военната сила - включително ядрена - наистина ще го предпази от външни опасности. Напредъкът, който постигна неотдавна, сериозно разтревожи Съединените щати, създавайки заплахи за военни действия - и само титаничното и забележително прозорливо усилие от страна на Сеул запази дипломацията жива. Сега тя може да даде плод. В събота Пхенян обяви, че  вече няма нужда от опити  с ядрени или междуконтинентални балистични ракети, защото е достигнал целите си за създаване на оръжия. Американски служители и експерти не мислят, че Северът вече може да удари американската територия, но подозират, че притесненията на Ким от потенциална американска акция са го подтикнали да промени позицията си. Северна Корея вече има възможността да опустоши непосредствените си съседи и това може би за нея е достатъчно. Другата възможност е режимът само да печели време. Дори и пауза по време на ескалация би била дипломатическа победа. През януари се очакваше, че Пхенян ще използва Зимните олимпийски игри, за да засили напрежението може би чрез провеждането на нови изпитания на оръжия или чрез кибератака. През последната година - когато бяха извършени много ядрени и ракетни опити, а в Малайзия беше убит полубратът на Ким Чен-ун, ескалацията изглеждаше неудържима. От януари насетне обаче правителството на южнокорейския президент Мун Дже-ин използва първо Олимпийските игри, а после и обещанието за бъдещи срещи, за да насърчи несложен, но продължаващ диалог. Оттогава Северна Корея не е провела и едно изпитание. Срещата утре в демилитаризираната зона между Ким и Мун ще бъде ключов предвестник на среща между САЩ и КНДР, която може да се състои другаде - включително в Монголия или Швейцария. Това ще бъде първата среща между двамата и едва третата между лидери на Севера и Юга от примирието, сложило край на Корейската война, през 1953 г. Превръщането на това временно примирие в по-официално мирно споразумение е една от дългосрочните цели на правителството на Мун. То трябва да убеди Пхенян, че нито Вашингтон, нито Сеул имат краткосрочни или дългосрочни амбиции да свалят династията Ким. Това е една от причините защо изключването на високоговорителите - което открито поощряваше севернокорейските войници да дезертират - е толкова важно. В крайна сметка, всичко, което кара Ким да смята, че жестокият му диктаторски режим е в безопасност, може да помогне за постигането на мир, дори да обърква и да тревожи хората. Някои теми обаче почти сигурно няма да бъдат обсъждани - в частност изтеглянето на американските войски от Южна Корея. Всички страни продължават да са на съвсем различни мнения. Казват, че Тръмп, когато бе на посещение миналата година в Сеул, предложил Южна Корея да се откаже от амбицията си за обединение като начин да се успокои Пхенян. Засега и двете Кореи остават решени да постигнат това, макар че малцина вярват, че която и да е от тях ще обмисли компромисите, необходими, за да уеднаквят своите несъвместими политически системи. Една обединена Корея няма да е приемлива и за Китай, единствения договорен съюзник на КНДР и ключова страна в справянето със ситуацията на полуострова. Някога тайните дипломатически канали сега стават видими. Миналата седмица Тръмп разкри, че директорът на ЦРУ и  кандидат за държавен секретар  Майк Помпео тайно  е бил в Пхенян по-рано този месец , за да подготви срещата с Ким. Американски служители казаха, че посещението, организирано от ръководителя на южнокорейското разузнаване и неговия севернокорейски колега, е целяло да се прецени дали Ким е готов да участва в сериозни преговори за отказ от ядрените оръжия. Повечето американски анализатори смятат, че това все още е малко вероятно. Само няколко държави са се отказвали доброволно от своите ядрени програми и други оръжия за масово унищожение: Южна Африка, Ирак, Либия и постсъветска Украйна, която подписа с посредничеството на Великобритания и САЩ договор за връщане на Русия на оръжията, разположени на нейна територия. От тези страни Ирак и Либия се оказаха със свалени по военен път от САЩ правителства, докато Украйна е все по-заплашвана и атакувана от Москва. Американски служители казват, че искат да видят значително унищожаване на севернокорейските ядрени съоръжения, за да предложат значително вдигане на санкциите. Все пак Вашингтон може да се задоволи със спиране на изпитанията и разработване на оръжия, отклонявайки заплахата за американската територия. Южна Корея - която вече в обсега на севернокорейската конвенционална артилерия, която според американските анализатори, може да убие десетки хиляди за часове - вероятно би приела такава сделка. Япония, която също в обсега на Севера, е много по-предпазлива. Това беше и главна тема в срещите между Тръмп и премиера Шиндзо Абе миналата седмица. Токио осъзнава, че не може да наложи вето на съвместните дипломатически усилия на Южна Корея и САЩ, една от причините сега да търси собствен директен диалог с Пхенян. Никоя страна не вярва на другата. Тези преговори са положителна крачка и правят непосредствената война доста по-малко вероятна. Ако се провалят обаче - което остава напълно възможно - резултатът може да е катастрофален.", "date": "2018.04.26", "title": "Как може да изглежда ядрената сделка със Северна Корея"}
{"url": "https://www.dnevnik.bg/sport/2018/04/26/3170042_sobstvenikut_na_fulum_e_predlojil_800_miliona_paunda/", "text": "Пакистанският бизнесмен Шахид Хан води преговори с Футболната асоциация на Англия за закупуването на стадион \"Уембли\". Според \"Скай спортс\" става въпрос за сума около 800 милиона паунда, която Хан е предложил. От ФА потвърдиха, че вече водят преговори. Хан е собственик на футболния \"Фулъм\", както и на отбора по американски футбол \"Джаксънвил джагуарс\", който е част от Националната футболна лига (НФЛ) на САЩ. Стадионът, който беше изграден между 2003 и 2007 г. на мястото на стария \"Уембли\", е собственост на Футболната асоциация. Според медиите на Острова обаче той натоварва изключително много бюджета на организацията. Строежът на новия \"Уембли\" струваше близо един милиард паунда. \"Можем да потвърдим, че получихме официална оферта за закупуването на стадион \"Уембли\", каза говорителят на ФА. В последните години традиционно английската столица приема мачове от НФЛ. Най-обичаният американски спорт трупа огромна популярност на Острова и точно това е причината Хан да изрази желание за покупка на стадиона. \"Ако моите интереси включват стадион \"Уембли\", това ще защити позициите на \"Джагуарс\" в Лондон във време, в което други отбори от НФЛ имат интерес към навлизане в този велик град. Колкото по-силни сме в Лондон, толкова по-стабилен ще бъде отборът ни и в Джаксънвил\", обяви Хан в официално обръщение. Той обясни, че ако стадионът премине в частни ръце, това ще помогне на Футболната асоциация на Англия да изпълнява основната си задача, а именно развитието и създаване на футболисти. Все още не е ясно дали националният отбор по футбол на Англия ще продължи да играе на стадиона, ако той бъде продаден. \"Трите лъва\" играят неизменно на \"Уембли\" от 1923 година, когато е построен старият стадион с известните две кули. Евентуална сделка е подкрепена и от ръководството на НФЛ. От лигата имат интерес повече мачове да се играят извън САЩ, търсейки навлизането на нови пазари. \"Евентуално придобиване на стадион \"Уембли\" от страна на Шахид Хан и \"Джаксънвил джагуарс\" е още един знак за нашата привързаност към Великобритания. Ако имаме стадион в Лондон, това ще даде нови възможности на американския футбол\", каза вицепрезидентът на НФЛ Марк Уолър. Лигата сключи договор и с \"Тотнъм\", който е за срок от 10 години. \"Шпорите\" ще завършат новия си стадион през есента и той ще приема мачове от НФЛ. \"Това няма да се отрази на договорката ни с \"Тотнъм\", а дори напротив – не ни даде шансове за още повече мачове в Лондон.\" Хан е на 67 години и личното му състояние се оценява на 7 милиарда долара. Освен че притежава \"Фулъм\" и \"Джаксънвил\", пакистанският бизнесмен е собственик на хотела \"Четири сезона\" в Торонто, както и на компанията Flex N Gate. Тя произвежда части за автомобилната промишленост.", "date": "2018.04.26", "title": "Собственикът на \"Фулъм\" е предложил 800 милиона паунда, за да купи \"Уембли\""}
{"url": "https://www.dnevnik.bg/zelen/2018/04/26/3170038_vurhovniiat_administrativen_sud_otmeni_reshenieto_na/", "text": "Върховният административен съд излезе днес с решение, че трябва да има екологична оценка на проекта за актуализация на плана за управление на Национален парк \"Пирин\". Тричленният съдебен състав  отмени  решението на министъра на околната среда и водите от 1 март 2017 г.,  с което тогавашният служебен екоминистър разпорежда да не се извършва екологична оценка на проекта. Мотивът за отмененото от съда решение е, че при прилагането на актуализирания план за управление \"няма вероятност да се окаже значително отрицателно въздействие върху околната среда\". Съдът връща преписката на административния орган за ново произнасяне съобразно мотивите на решението. Решението на ВАС може да бъде обжалвано с касационна жалба пред петчленен състав на Върховния административен съд в срок от 14 дни. Планът за управление на Национален парк \"Пирин\" съдържа предвиждания в областта на туризма, горското стопанство и биоразнообразието и от това следва задължително да бъде подложен на екологична оценка по силата на чл. 3, ал. 2 от Директива 2001/42/ЕО на Европейския парламент и на Съвета от 27.06.2001 г., пише в част от мотивите на жалбоподателите, сред които е международната природозащитна организация WWF, Асоциацията на парковете в България и Тома Белев. Те настояват за отмяна на оспореното решение на министъра и защото е постановено при съществени нарушения на административнопроизводствените правила и на закона. Междувременно обаче кабинетът избърза да гласува промени за план за управление на Пирин на заседание между празничните дни - 28 декември 2017 г., с които позволи строителство на спортни съоръжения в ски зоната и на водохващания за питейна вода в 48% от територията на парка (текстът на промените съдържа неточности и пропуски, които дават възможности за различно тълкуване на плана в бъдеще). Измененията са съществени за функционирането на намиращия се под закрилата на ЮНЕСКО парк и са направени  И в този случай всички природозащитни организации в коалиция \"За да остане природа в България\" настояват за идентична екологична оценка на промените в стария план на Пирин. Но правителството и ресорният министър Нено Димов категорично отказват до момента да изпълнят тази  задължителна процедура  с аргумент, че оценка за въздействие върху околната среда се правела само когато има заявено инвестиционно намерение, а такова в момента липсвало.Като мотив за негативното си становище Димов обичайно изтъква, ч е в плана липсват каквито и да било действия и инвестиционни намерения, а става дума само за въвеждане на режими, които не трябва да се оценяват. В същото време целта на екологичната оценка на план за управление на национален парк е да установи възможните рискове за защитените територии и околната среда в парка. При положение че сегашните изменения разрешават нещо, което преди е било забранено, а именно строителство на ски съоръжения и писти в определени зони, е редно тази съществена промяна да бъде подложена на анализ и оценка. В края на миналата година и от  Европейската комисия в писмен отговор  на запитване по казуса, отправено от Тома Белев от Асоциацията на парковете в България, също заявиха, че българската държава трябва да подложи на екологична оценка промените в плана на Пирин в изпълнение на европейското законодателство. \"България като държава - членка на Европейския съюз, трябва да гарантира, че всеки план или дейност, които могат да засегнат зона от мрежата \"Натура 2000\" (такава зона е Национален парк \"Пирин\"), се подлага на оценка за въздействие върху околната среда в съответствие с европейското законодателство. Това се отнася и за всяко бъдещо изменение на планове с цел разширяване на туристическите дейности\",  пише в писмото на Кремлис. \"Ако кабинетът отхвърли задължението да направи необходимата екологична оценка, това би било съзнателно погазване на европейското законодателство и ще доведе до ответната реакция - процедура срещу България за нарушение на правото на ЕС. А това е впечатляващо слаб начин да се стартира българското европредседателство\", коментират в свое становище от природозащитниците.", "date": "2018.04.26", "title": "Съдът отмени решението на министъра, планът за Пирин трябва да мине през екооценка"}
{"url": "https://www.dnevnik.bg/sport/2018/04/26/3170054_nadal_preskochi_tretiia_krug_v_barselona_samo_za_80/", "text": "Световният №1 Рафаел Надал записа седма поредна победа на червени кортове през 2018 г., след като се класира за четвъртфиналите на турнира в Барселона. Десеткратният шампион в каталунската столица преодоля третия кръг за едва 80 минути. Той победи сънародника си Гийермо Гарсия-Лопес с 6:1, 6:3. Надал се беше устремил към разгромен резултат срещу сънародника си, но след 4:0 във втория сет намали сериозно темпото. Успехът е пети за Надал срещу Гарсия-Лопес от шест мача. Единствената победа на 34-годишният тенисист от Алабасете е през 2010 г. в Банкок. Победата е 12-а поредна за Надал в Барселона и общо 16-а поред на червени кортове. Още по-впечатляващо е, че през 2018 г. левичарят от Майорка още не е дал сет на своите съперници. Експресното му представяне срещу Гарсия-Лопес се повтори, както в срещата от  втори кръг срещу Роберто Карбайес Баена . Постижението на Надал е още по-впечатляващо, след като той е в серия от 40 поредни спечелени сета без да е дал такъв на някой от своите съперници. Надал започна ударно мача и в четвъртия гейм реализира пробив, за да поведе с 3:1. До края на сета световният №1 не даде нито гейм на съперника си, за да затвори първата част след само 35 минути. Десеткраният шампион беше много сигурен и не допускаше никакви грешки, като загуби само осем точки на сервиса си. Надал спаси и две точки за пробив, които даде на своя съперник Гарсия-Лопес. След скоростният първи сет Надал продължи с много високо темпо и във втората част, повеждайки с 4:0 за отрицателно време. Тогава Гарсия-Лопес успя да се разпише, а това му подейства стимулиращо. 69-ият в световната ранглиста успя дори да пробие по-именития си сънародник, при това на нула. Гарсия-Лопес увеличи серията си на три поредни гейма, но това беше последното, което взе от мача. Надал отговори подобаващо и затвори двубоя. Словакът Мартин Клижан отмени още един чисто испански сблъсък, след като победи Фелисиано Лопес. Клижан, който поднесе голямата изненада в турнира дотук,  отстранявайки Новак Джокович , се справи с Лопес в два сета – 6:1, 6:4. Двамата са се срещали три пъти, като Надал има две победи. Последният им сблъсък обаче беше спечелен от Клижан, който наадделя в Пекин през 2014.", "date": "2018.04.26", "title": "Надал прескочи третия кръг в Барселона само за 80 минути"}
{"url": "https://www.dnevnik.bg/sviat/2018/04/26/3169321_pier_moskovisi_za_da_vlezete_v_evrozonata_vajno_e_i/", "text": "Това заяви в интервю за \"Дневник\" еврокомисарят по икономическите и валутните въпроси Пиер Московиси. Бившият министър на финансите (2012-2014) в администрацията на президента социалист Франсоа Оланд пристига в България за неформалната среща на икономическите и финансовите министри (ЕКОФИН) в края на седмицата. - Европейската комисия проведе тази седмица обширен дебат за новия многогодишен бюджет на Европейския съюз и следващата сряда (на 2 май) ще представим нашите предложения. Разговорите за бюджет никога не са лесни и този път ще сме изправени пред ситуация с особено силни предизвикателства в резултат от напускането на Великобритания. Дискусиите между страните членки, както и тези в Европейския парламент ще се водят на следващия етап и не бих искал да спекулирам сега за това как ще се развият те. Ще кажа само, че се надявам бюджетът, който ще се появи в резултат на този процес, да отговаря на мащаба на предизвикателствата пред Европа. Определено това е нашата цел. Връзката между върховенството на закона и бюджета на ЕС е един от аспектите, които обсъждаме в този контекст. - Приветствам ентусиазма на България да се присъедини към еврото - символ на европейското единство, който се надявам един ден да стане валутата на всички европейци. Смяната на валута е сложен процес и за това си има основания. Трябва да се убедим, че страната е подготвена да се присъедини към еврото, както и да издържи на тази нова икономическа и монетарна среда. Поради тази причина приемането може да стане само след като е отговорено на  критериите за конвергенция  ( ). Един от ключовите уроци, които научихме през последните две десетилетия, е, че  реалната икономическа конвергенция  е толкова важна, колкото и номиналната конвергенция. Държавите трябва да бъдат добре подготвени за приемането на еврото, но те трябва също така и да продължат с усилията си след това. Ето защо е важно България да работи много усилено за повишаване на производителността, увеличаване на инвестициите, подобряване на заетостта и справяне с неравенството. Растежът [на икономиката] в момента е силен, но е важно ползите от него да достигнат и до най-уязвимите групи в обществото. Разбира се, Европейската комисия ще подкрепи България в тези усилия! - Европа е икономически в много по-добра позиция, отколкото някой е очаквал по същото време миналата година. Въпреки това популизмът - и особено неговият националистически крайнодесен вариант - продължава да оставя отпечатъка си върху европейската политика. В Германия \"Алтернатива за Германия\" (AfD) стана първата крайнодясна партия, влязла в Бундестага от 50-те години на ХХ век насам. В Австрия Партията на свободата заема ключови позиции в колиционното правителство. В Италия повече от една пета от гласовете на избирателите отидоха миналия месец за партии от крайната десница. Всички видяхме и съкрушителната победа на \"Фидес\", партията на Виктор Орбан, в Унгария през април. Тази продължаваща приливна вълна на популистки, националистически и антиевропейски партии вероятно ще бъде продължително явление. Тя вече въздейства върху взимането на решения на национално равнище. Трябва да се подготвим това да се отрази и на европейско ниво след като през 2019 г. се обнови състава на Европейския парламент и Европейската комисия. Ето защо казвам през последните седмици, че най-големите рискове пред Европа в момента са политически. Докато настоящият силен [икономически] растеж в Европа се възприема като възможност да се прокарат важни реформи за засилване на еврозоната, политическата ситуация е такава, че тази възможност е все по-малка. - Нуждаем се от глобална визия за задълбочаващия се икономически и монетарен съюз - такава, която отива отвъд краткосрочните приоритети. Сегашните дискусии между финансовите министри, които ще продължат на срещите ни в София в следващите два дни, са фокусирани върху предложения, свързани със засилване на банковия съюз и реформата на Европейския стабилизационен механизъм (ESM). Но това не означава, че от полезрението ни изчезват други реформи за еврозоната, предложени от Европейската комисия, включително за създаване на европейски министър на икономиката и финансите. Това е идея, която отдавна ми е присърце, и вярвам, че тя ще даде значителен тласък на прозрачността и отчетността, когато вземаме решения. - Европейската комисия няма намерение да предлага хармонизиране на корпоративните или подоходните данъци, което наистина е право на всяка страна сама да решава. Еврокомисията работи за справяне с друг въпрос - ерозията на данъчната основа и пренасочването на печалбата от компании. Често не се плащат необходимите данъци в страните членки, където компанията генерира печалбата си, като резултатът е, че правителствата губят пари, от които се нуждаят, за да финансират обществени услуги като здравеопазване, изследвания и образование. Последиците от мащабното избягване да се плащат данъци са съвсем реални и се усещат от обикновените граждани. Това е неприемливо. През последните години напреднахме много в справянето с практиките за злоупотреба с данъци и за увеличаване на прозрачността въпреки правилото, че в Съвета на министрите на ЕС решенията, засягащи данъците, се взимат с единодушие. Това стана възможно благодарение на политическия натиск, създаден от поредицата изтичане на информация, която наблюдаваме от 2014 г. - от типа на \"Люкслийкс\" и \"Досиетата от Панама\". Трябва да продължим с тези усилия. Комисията направи някои важни предложения и придвижването им зависи сега от страните членки. Най-важното ни предложение е за обща основа за корпоративния данък, с която ще се запушат много от вратичките [в закона], използвани от компаниите за избягване на справедливия дял от данъците. Но още веднъж подчертавам - това няма нищо общо с хармонизиране на данъчните ставки. Подобно нещо изобщо не е обсъждано. - Предложението ни за честно данъчно облагане на цифровата икономика опитва да отговори на фундаменталния въпрос за честността, олицетворен от факта, че дигиталните компании плащат средно 9.5% данък, докато традиционните компании са облагани със средно 23%. Това, което предложихме, е общо решение за ЕС да се облага цифровата икономика в съюза, като се позволи на страните членки да събират данък от печалбите, реализирани на тяхна територия, независимо че компанията физически не присъства там. Това е въвеждане в законите на ЕС на концепцията за \"значително дигитално присъствие\". Новите правила ще гарантират, че онлайн бизнесът допринася за справедливостта в обществото по същия начин, по който го правят и традиционните компании с физическо присъствие. Успоредно с тази работа по всеобхватно решение за дигитално облагане ние представихме и предложение за преходна таргетирана мярка - данък за цифрови услуги, който да се прилага единствено до договарянето на международно равнище на споменатото цялостно решение. Основната цел е предложеният данък да не създава потенциални проблеми, произтичащи от разнообразните национални мерки за дигитално облагане, които никнат като гъби из целия единен пазар. Смятаме, че такъв данък би донесъл в рамките на целия ЕС около 5 млрд. евро годишно - относително скромна сума предвид мащаба на цифровия сектор. Не виждаме причина потребителите да се притесняват от резултата от това предложение. - Протекционистичната реторика, която всъщност е форма на популизъм, и изявленията от последните месеци би трябвало да притесняват всички нас, вярващи в ползите от свободната търговия. Разбира се, търговията трябва да бъде обект на подходящи правила и защита, но протекционизмът наистина никога не е отговор. Допълнителни протекционистични мерки може да прекъснат глобалните вериги за доставки, да понижат производителността и да деформират икономическия растеж. Те също така може да предизвикат допълнителни корекции в оценките на активите и увеличаване на волатилността на финансовите пазари. В крайна сметка от удара от всичко това може да пострадат нашите граждани, които би трябвало най-много да защитаваме. Търговските войни са като всички войни - разрушителни. Затова трябва спокойно да приземим дебата между ЕС и САЩ. В момента активно обсъждаме с американските ни приятели и то в доста конструктивен дух. Така че имам надежда.", "date": "2018.04.26", "title": "Пиер Московиси: За да влезете в еврозоната, важно е и какво ще правите след това"}
{"url": "https://www.dnevnik.bg/bulgaria/2018/04/26/3169294_stanishev_borisov_i_ninova_na_forum_za_evrozonata_v/", "text": "Бойко Борисов, Сергей Станишев и Корнелия Нинова са сред участните в дискусия \"България в еврозоната. Икономическата логика срещу митовете\", която събира днес в София политици, министри, икономисти и социолози. Организатори са групите в Европейския парламент на Алианса на социалистите и демократите и на Европейската народна партия. Според съобщение от офиса на евродепутата и лидер на Партията на европейските социалисти Сергей Станишев, цитирано от БТА, целта е \"да се търси консенсус за еврото\". Предварителната програма показва, че в дебата в \"София Ивент Център\" ще участват министър-председателят Бойко Борисов, ръководителят на делегацията на българските социалисти в европарламента Сергей Станишев, лидерът на БСП Корнелия Нинова, министърът на финансите Владислав Горанов, председателят на парламентарната комисия по бюджет и финанси Менда Стоянова и нейният заместник Йордан Цонев. В двете сесии, на които модератори ще са журналистът Петър Волгин и бившият министър на икономиката Николай Василев, ще участват още бивши министри и зам.-министри на финансите и икономиката, депутати. Институтът за пазарна икономика ще представи анализ \"България в еврозоната. Цената на невлизането\". Със свое проучване участва Центърът за устойчиво развитие към УНСС, а агенция \"Сова Харис\" - с представително социологическо проучване за нагласите на българите за присъединяването към еврозоната. Като инициатори на дискусията са посочени евродепутатите Сергей Станишев и Ева Майдел. Организатори са Академията за леви европейски политики (АЛЕП), Атлантическият клуб в България, Европейското международно движение, Изследователски център \"Тренд\", Институтът за дясна политика, Либералният институт за политически анализи (ЛИПА), Институтът за пазарна икономика, \"ПанЕвропа България\" и Центърът за устойчиво развитие към УНСС.", "date": "2018.04.26", "title": "Станишев, Борисов и Нинова на форум за България в еврозоната"}
{"url": "https://www.dnevnik.bg/bulgaria/2018/04/26/3169296_sudut_reshava_dali_okonchatelno_da_ostavi_v_aresta/", "text": "Апелативният специализиран наказателен съд ще решава днес дали да остави в ареста за постоянно кмета на \"Младост\" Десислава Иванчева, заместника ѝ Биляна Петрова и бившия кмет на столичния квартал, който според разследващите е влязъл в ролята на посредник при вземане на подкупа от строителен инвеститор. Двете жени бяха зрелищно задържани на 17 април. Тогава бе арестът и на Дюлгеров. В края на миналата седмица първоинстранционният съд им наложи най-тежката мярка за неотклонение - задържане под стража. Обвинените обаче обжалваха съдебното определение. Тримата са привлечени към наказателна отговорност за искане и вземане на подкуп в особено големи размери, като имат различна форма на участие в престъплението - Иванчева е обвинена като извършител, а другите двама като нейни помагачи. Вчера прокуратурата прецизира обвиненията. А днес Столичният общински съвет ще решава кой да поеме временно ръководството на столичната община. Повече вижте  тук .", "date": "2018.04.26", "title": "Съдът решава дали окончателно да остави в ареста кмета на \"Младост\""}
{"url": "https://www.dnevnik.bg/sviat/2018/04/26/3169306_surbiia_moje_da_naloji_sankcii_na_hurvatski_ministri/", "text": "На днешното си заседание кабинетът на Сърбия се очаква да въведе ответни мерки срещу хърватски министри, след като Загреб забрани на сръбския министър на отбраната Александър Вулин да влиза в страната въпреки обещанията за  по-добри отношения  и от двете страни. Това съобщи сръбският премиер Ана Бърнабич снощи, цитирана от белградската редакция на телевизия N1. \"Ще видите утре\", каза тя, попитана за кого ще се отнасят мерките и дали ще са единствено реципрочни (отнасящи се за хърватския министър на отбраната). Сръбският първи дипломат Ивица Дачич потвърди, че предстоят санкции, и даде сигнал, че знае за кого става дума, предава N1. Такива коментари имаше още по-рано тази седмица от президента Александър Вучич. Той каза, че става дума за решение, издаващо нервност, което той не може да разбере. Повод стана напрежението между двете страни около годишнина от освобождаването на концентрационен лагер на хърватските усташи преди 73 г. Близо 100 хил. сърби, евреи, роми и хървати от съпротивата са убити там до 1945 г. Вулин трябваше да посети Ясеновац за годишнина от освобождаването на лагера, но екипът му чрез сръбското посолство в Загреб обяви след забраната, че \"само върховният главнокомандващ на сръбската армия Александър Вучич може да реши за пътуванията му в Хърватия, (но не и) хърватските министри.\" Отговорът беше, че Сърбия прави опит да \"отрече\" суверенитета на Хърватия и засега Вулин ще остане персона нон грата. Междувременно в самата Хърватия годишнината породи противоречия - еврейската и антифашистката общност бойкотираха официалната церемония. Това направи и президентът Колинда Грабар-Китарович, която отиде на друга дата ден преди церемонията. Напрежението между двете страни - което президентите им обещаха да сведат до минимум на срещите си по-рано тази година - започна още на 18 март, когато председателят на хърватския парламент Гордан Ядронкович в Белград приключи по-рано от предвиденото. Тогава депутатът националист Воислав Шешел обиди хърватската делегация и стъпка знамето на страната, наричайки гостите \"усташи\". Ден по-късно Ядронкович трябваше да се срещне с Вучич и Бърнабич. Според \"Болкан инсайт\" тези инциденти зачестяват, откакто Шешел  получи присъда от Хага .", "date": "2018.04.26", "title": "Сърбия може да наложи санкции на хърватски министри днес"}
{"url": "https://www.dnevnik.bg/sviat/2018/04/26/3169285_trump_veche_naricha_kim_chen-un_mnogo_pochten_chovek/", "text": "Президентът Доналд Тръмп каза вчера, че Ким Чен-ун иска историческа среща с високи залози колкото е възможно по-скоро и изказа мнението, че севернокорейският диктатор е \"много отворен\" и \"много почтен\" - доста различна оценка за лидер, когото той по-рано заклеймяваше като \"Малкия човек ракета\". Съединените щати и Северна Корея договарят среща на върха между Тръмп и Ким, която да се проведе през май или юни с цел постигане на сделка за ядрената програма на Пхенян. Тръмп, който възприема решително оптимистичен тон във връзка със ситуацията през последните дни, каза вчера, че Съединените щати и Северна Корея водят \"добри дискусии\". \"Директно ни се се казва, че те биха желали срещата да се състои колкото е възможно по-скоро. Смятаме, че това е голямо нещо за света\", заяви Тръмп в Белия дом редом до френския президент Еманюел Макрон. \"Ким Чен-ун наистина е много отворен и, мисля, много почтен, съдейки по всичко, което виждаме.\" Тръмп предупреди, че Северна Корея не е изпълнявала предишните си обещания, но похвали твърдите стъпки на своето правителство, включително санкциите и организирането на натиск от международните съюзници, като имащи заслуга за това Пхенян да бъде принуден да преговаря.  Той отново намекна , че ще \"напусне масата\", ако преговорите не бъдат продуктивни или ако Северна Корея не действа добросъвестно. \"Ще видим докъде ще стигне всичко това\", каза президентът. \"То може да бъде чудесно, а може и да не бъде.\" Тръмп направи тези коментарите дни след поредица от севернокорейски ходове, които Белият дом побърза да изтъкне като признаци, че усилията му за оказване на принуда работят. В събота Северна Корея обяви, че ще затвори свой обект за ядрени изпитания и  ще прекрати ядрените опити  и изпитанията на междуконтинентални балистични ракети - ход, приветстван от Тръмп като \"голям напредък\". Северът обаче не стигна дотам да намекне, че ще се откаже от ядрените си оръжия, както загатна Тръмп в изявление в Туитър през уикенда, или ще намали своето производство на ракети и свързани с тях компоненти. Когато вчера беше притиснат да каже какво има предвид под целта за \"денуклеаризация\", Тръмп заяви: \"Това значи те да се отърват от своите ядрени оръжия. Много просто.\" \"За мен би било лесно да сключа проста сделка и да обявя победа. Не искам да правя това\", каза президентът. Тази седмица южнокорейският президент Мун Дже-ин, който е съюзник на САЩ, и Ким ще имат среща на върха в демилитаризираната зона между двете Кореи, която може да подготви почвата за планираната среща на Тръмп със севернокорейския диктатор. Лидерите на САЩ и Северна Корея никога не са се срещали през шестте десетилетия на враждебност след Корейската война. Точната дата и място на възможната среща на върха не са определени. Прессекретарят на Белия дом Сара Хъкаби Сандърс каза в понеделник, че целта на САЩ е пълната денуклеаризация на Корейския полуостров. Когато беше попитана дали президентът е готов да приеме нещо по-малко от тази цел преди отмяна на санкциите, или иска да действа постепенно, тя каза пред репортери: \"Със сигурност няма да има отмяна на санкциите, докато не видим конкретни действия към денуклеаризация от страна на Северна Корея.\" От санкции към похвали Миналата година САЩ прокараха в Съвета за сигурност на ООН най-суровите международни санкции досега срещу Северна Корея в отговор на три изстрелвания на ракети с голям обсег и най-мощния й взрив при ядрен опит до момента. Правителството на Тръмп допълни тези ограничения с едностранни американски санкции срещу фирми, извършвали незаконна търговия със Севера. Тази година Ким направи завой от конфронтация към дипломация и според Южна Корея и Китай изразява ангажимент за денуклеаризация. Все още не е сигурно какво иска той в замяна.  Похвалите, отправени вчера от Тръмп към Ким, рязко контрастират с предишната му войнствена реторика към севернокорейския лидер. Преди да го нарече \"Малкия човек ракета\" от трибуната на ООН миналата есен, Тръмп заплашваше да изсипе \"огън и ярост\" върху Северна Корея и се присмя на Ким, че собственото му ядрено \"копче\" е по-голямо от това в Пхенян. По-късно вчера Тръмп заобиколи въпрос защо използва думата \"почтен\" спрямо Ким, който е обвиняван, че подлага на глад своя народ, екзекутира политическите си противници и е заповядал убийството на свой роднина. /БТА", "date": "2018.04.26", "title": "Тръмп вече нарича Ким Чен-ун \"много почтен човек\""}
{"url": "https://www.dnevnik.bg/analizi/2018/04/26/3168570_dori_i_da_e_spazen_zakonut_gorchiviiat_vkus_ostava/", "text": "Един арест взриви медийното и общественото спокойствие. Разследващите го обявиха за най-големия си успех, а много хора се усъмниха в действията им заради прекомерната показност и опасенията, че страната може да бъде осъдена в Страсбург, защото две жени стояха на тротоара с белезници часове наред. Кметът на столичния район \"Младост\" Десислава Иванчева и заместничката ѝ Биляна Петрова бяха арестувани на 17 април. Дали двете са взели подкуп ще прецени съдът. Дали при задържането са спазени стриктно законовите разпоредби, както нееднократно подчертаха шефът на спецпрокуратурата Иван Гешев и ръководителят на антикорупционния орган Пламен Георгиев, ще бъде оценено отново от магистратите. Двата въпроса ще бъдат изяснени, когато делото се гледа по същество. Но начинът на извършване на ареста е ключов, тъй като от него ще зависи дали събраните основни доказателства ще издържат пред съда. Подкупът се доказва трудно.  Безспорно е едно - - Комисията за противодействие на корупцията и отнемане на незаконно придобито имущество (КПКОНПИ), както и на Специализираната прокуратура. Акцията беше многократно изтъквана както от Гешев и Георгиев, така и от политици от управляващото мнозинство. Малкото казано в обратната посока от вицепремиера, отговорен за съдебната реформа - Екатерина Захариева, и правосъдния министър Цецка Цачева беше замъглено с телефонни разговори и писма от прокуратурата. Подчертаването на феноменалния успех на ареста е очаквано и логично при всичките критики на Брюксел към страната ни за липса на напредък в борбата с корупцията. Горчив вкус в устата обаче остави поведението на главните действащи лица - Гешев и Георгиев. От една страна, от миналия вторник насам всеки ден те са по всички телевизии и радиа, което е стар и добре отработен модел за въздействие върху общественото мнение. Появата им държи да опровергае всички съмнения около начина им на работа и всичко казано от адвокатите на тримата задържани. Гешев и Георгиев попитаха назидателно - нали искахте румънски модел, ето ви. Заявиха, че досега било каквото било, оттук нататък ще се действа така. на останалите хора по високите етажи на властта. Прекъсваха журналистически въпроси дали не е имало прекаляване. Пред БНР например на този въпрос - за евентуална прекомерност, за което е намекнал и президентът Румен Радев, Георгиев акцентира на друг призив на държавния глава - всичко да става пред прожекторите, което те всъщност изпълнили.  В ревностната защита на действията си двамата - прокурорски ръководител и антикорупционен шеф, макар да се показват така убедени в успеха си, с вмятания и ирония настройваха общественото мнение срещу Иванчева, и то не с факти по обвинението, а с подмятания за личния ѝ живот. На брифинга на прокуратурата в деня след ареста, шефът на спецобвинението заяви, че за осъществяването на подкупа разследващите са чакали 20 дни, понеже уговорката се отменяла все от Иванчева - \"заради бурния ѝ нощен живот например\". Във вторник пред \" Нова телевизия\" Пламен Георгиев пък заяви, че отлагане на предаването на парите се наложило защото кметицата \"си позволявала доста глезотии\". \"Вдигат се например за съседна страна на почивка, планува един период, но решават, че им харесва, обаждат се и казват \"на нас тук много ни харесва и оставаме за още няколко дни\" - с този пример той обоснова и намерението на антикорупционната комисия да започне проверка на имущественото състояние на Иванчева. Георгиев се опита да опровергае всичко казано от защитата на задържаните, заявявайки, че ако сме били \"държава малко по на запад, никой нямало да си позволи да каже и дума в защита на Иванчева\". Зачерквайки презумпцията за невинност, той не се посвени да насочи общественото мнение към сигурната ѝ вина и почти произнесе присъдата: По думите му разследващите имали доказателства за осъдителна присъда. Нали искате борба с корупцията - този е основният аргумент на прокуратурата и антикорупционната комисия. Всички искаме борба с корупцията и това се очаква от разследващите, но Действие, при което се обявяват за победители управляващите - заради отстраняването, прокуратурата заради добрия пиар, стои въпросът каква е победата на обществото. Само привидна. Фиктивната борба е по-зловеща от липсата ѝ, защото залъгва, а и може да засегне невинни хора. Едно изпуснато от Пламен Георгиев изречение подсказва възможен отговор. Той обяви, че оглавяваната от него комисия ще предложи изменение в закона, което на практика ще облекчи строежите и ще намали възможността за влияние на кметове като Иванчева. Дали това не дава отговора чии интереси бяха засегнати и каква е целта?", "date": "2018.04.26", "title": "Дори и да е спазен законът, горчивият вкус остава"}
{"url": "https://www.dnevnik.bg/zelen/2018/04/26/3169157_protestut_v_zashtita_na_pirin_veche_e_i_za_bulgarskoto/", "text": "Протестите в защита на Национален парк \"Пирин\" продължават и тази седмица. Тази четвъртък вечер недоволството вече е и срещу назряващите опасности с българското Черноморие. Това съобщават организаторите от коалицията \"За да остане природа в България\". В София  протестиращите  се събират от 18.30 ч. на паметника на Алеко Константинов на бул. \"Витоша\" (до метростанция НДК). Шествието им ще стигне до Министерския съвет. Протестни акции са предвидени и в Благоевград, Пловдив,Сливен и Лондон. Протестиращите настояват за оттегляне на решението на Министерския съвет от края на 2017 г., което дава възможност за строителство в големи територии на парк \"Пирин\"; оставка на министъра на екологията Нено Димов, предложил това решение; обявяване на реалния собственик на концесионера \"Юлен\" АД и одит на концесията. С времето исканията на организаторите се увеиличиха. Те искат още оставката на Валери Симеонов като вицепремиер заради прокарване на правителствена политика срещу гражданското общество и природата и публичните призиви за насилие и дискриминация; отхвърляне на поправки в Закона за горите (същите като през 2012 г.), разрешаващи сечта и бетонирането в горите; охвърляне на промените в Закона за опазване на земеделските земи, които улесняват урбанизацията им, както и за разследване на заменките по Черноморието. От коалицията посочват още за последните събития, свързани с рискове от застрояване по Черноморието.  Преди две седмици беше уволнен директорът на природен парк \"Странджа\" Стефан Златаров. В същото време отново излезе на дневен ред изменението на общия устройствен план на община Царево, който залага застрояване на крайбрежието на Странджа. Изменението предвижда увеличаване на урбанизираните територии в общината с 40%, а тези само в Природен парк \"Странджа\" - с 20%. Природозащитниците посочват, че се провежда обществена консултация само на доклада за оценка на въздействието върху европейската екологична мрежа \"Натура 2000\", а не на целия доклад за екологична оценка, както изисква Законът за опазване на околната среда и решение от 2014 г. на екоминистерството. Те наблягат, че при 835-те декара нови урбанизирани площи в Природен парк \"Странджа\" продължава да се предвижда застрояване в зона А и Б от Закона за устройство на Черноморското крайбрежие. Планира се и застрояване на дюните на Корал. Миналата седмица част от тях бяха заградени като частна собственост, а по закон могат да бъдат само държавна, припомнят от коалицията. МОСВ предложи да изключва площи от резерват в България, като е предложено намаляване площта на резерват Калиакра с цел допускане на концесионер на плажа в залива Болата и паркинга на крепостта Калиакра. В обществените консултации организации от коалицията \"За да остане природа в България\" са предложили компромисен вариант, който изключва плажа Болата да се отдаде на концесионер. Очаква се решението на екоминистъра.", "date": "2018.04.26", "title": "Протестът в защита на Пирин вече е и за българското Черноморие"}
{"url": "https://www.dnevnik.bg/sport/2018/04/26/3169414_grigor_dimitrov_izliza_za_revansh_sreshtu_djaziri_po/", "text": "Григор Димитров се изправя днес срещу тунизиеца Малек Джазири в трети кръг от турнира на червени кортове в Барселона. Победителят oт този мач ще се класира за четвъртфиналите на надпреварата от категория \"АТП 500\", където ще срещне испанеца Пабло Кареньо Буста или французина Адриан Манарино. Двубоят между Димитров и Джазири е втори на централния корт \"Рафа Надал\" и ще започне най-рано в 13.30 часа. Днешната програма стартира в 12.00 часа, когато един от големите претенденти за титлата Доминик Тийм излиза срещу чеха Йозеф Ковалик, който влезе в турнира като \"щастлив губещ\" от квалификациите. Димитров и Джазири ще се срещнат за втори път. Българският тенисист ще търси реванша за  сензационната загуба, която допусна срещу тунизиеца  още в първия си мач от турнира в Дубай през февруари. Световният №5 беше водач в основната схема и десетина дни по-рано беше достигнал до финала в Ротердам. Джазири, който тогава заемаше 117-ото място в ранглистата и участваше с \"уайлд кард\", обаче сътвори неочакван обрат и спечели с 4:6, 7:5, 6:4. Впоследствие той направи най-силния турнир в кариерата си,  като достигна до полуфиналите. В момента тунизиецът е 88-и в света, а върховото му класиране е №47 от февруари 2017 г. 34-годишният тенисист няма нито една титла от календара на АТП. Най-доброто му представяне в Големия шлем е достигането до третия кръг на Australian Open през 2015 и 2017 г. Джазири отстрани двама американци по пътя към осминафиналите в Барселона. В първия кръг той надигра сензацията от Australian Open Тенис Сандгрен с 6:4, 6:4, а след това се справи с \"щастливия губещ\" от квалификациите Ернесто Ескобедо - 6:4, 6:3. Димитров почиваше в първия кръг като поставен под №2, а във втория  преодоля с лекота французина Жил Симон  - 6:2, 6:1 за 88 минути. Българинът постигна първа победа при третото си участие в Барселона и първо от пет години насам. \"Много е приятно да започнеш добре. Всека седмица ти дава възможност да играеш по-добре и точно към това се стремя в момента. Това е вторият ми турнир на клей за сезона. Надявам се, че нещата ще се подобряват с всеки следващ\", каза Димитров след победата над Симон. Българинът започна силно сезона на червени кортове.  Той достигна до полуфиналите на мастърса в Монте Карло  и вече спечели повече точки, отколкото във всички турнири на клей през 2017 г.", "date": "2018.04.26", "title": "Григор Димитров излиза за реванш срещу Джазири по пътя към четвъртфиналите в Барселона"}
{"url": "https://www.dnevnik.bg/bulgaria/2018/04/26/3168983_za_kmetut_na_ilinden_117_lvkvm_za_naem_na_fitnes_zala/", "text": "Фитнес зала от 307 кв. метра в столичния район \"Илинден\" да бъде отдадена под наем за три години чрез търг с начална цена от 1.17 без ДДС на кв. метър. Такова предложение от районния кмет Иван Божилов ще гласува днес Столичният общински съвет. Залата се намира в сградата на ул. \"Русе\", която допреди няколко години се използваше от Втора английска гимназия \"Томас Джеферсън\" като филиал за учениците от 8 клас. Предназначението й е за \"спорт, културизъм и фитнес\", като и сега там се помещава фитнес.  Предложението на кмета Иван Божилов (ГЕРБ) е залата да бъде отдадена за 3 години чрез търг, като началната цена е 360 лева без ДДС, или 1.17 лв. на кв. метър. Помещението се използва като фитнес зала и място за отдих от 10 години, се разбира още от доклада. В него се казва и че то се нуждае от ремонт. Предложението на Божилов е подкрепено и от зам.-кмета Тодор Чобанов. Когато кметът прави конкурси На заседание на общинския съвет през октомври 2017 г. Божилов оповести резултата от друг конкурс за имот в неговия район, но впоследствие се оказа, че нито има информация за участниците в процедурата, нито за начина, по който е проведена. Тя е за избор на фирма, която да дострои 15-етажен блок в състояние на груб строеж край булевард \"Сливница\". Освен това фирмата получава правото да построи и друг 13-етажна сграда в съседство, като разрешението за строеж бе издадено в началото на 2018 г. В замяна Столичната община получава обезщетение с апартаменти в сградите. Изпълнител е сдружението \"Илинден 2017\",в което участват строителната фирма \"Конструкт строй проект\" и дружеството \"Инвайнрън сълюшънс\". Основният капитал на \"Инвайнрън сълюшънс\" е от регистрирана в малък офис в щата Невада компания. Общото между двете дружества в \"Илинден 2017\" е, че са клиенти на финансиста Емил Хърсев. Инвеститор от Америка По думите на представителя на \"Конструкт строй проек\" сдружението е било създадено от финансиста Емил Хърсев. Пред \"Дневник\" обаче той отрече това, но каза, че дружествата, които участват, са негови клиенти.  \"Инвайрън сълюшънс\" е създадено през 2010 г. от Антионио Миленков и Андеян Маринов, но година по-късно Миленков остава едноличен собственик, показва справка в Търговския регистър. През 2012 г. Миленков има нов съдружник – регистрираното в Карсън Сити, щата Невада – \"Йодини корпорейшън\". От финансов отчет от 2013 г. се вижда, че президент на компанията е Йоханес Хирнер, а Антонио Миленков е с длъжност секретар. През май 2017 г., или два месеца преди да бъде обявен конкурсът, Антонио Миленков излиза от дружеството, като на негово място застава Васил Младенов. Справка в Търговския регистър показва, че до 2015 г. Антонио Миленков е имал участие в различни дружества заедно с бившия  депутат от ГЕРБ Живко Мартинов , станал известен с прокурорското обвинение,  че е  използвал името на премиера Бойко Борисов,  за да получава облаги, сред които и 4 тона суджуци . Сред другите бизнес партньори на Миленков е бил и Тони Златков, чийто син Адриан беше отвлечен през лятото на 2017 г.", "date": "2018.04.26", "title": "За кмета на \"Илинден\" 1.17 лв/кв.м за наем на фитнес зала са достатъчно"}
{"url": "https://www.dnevnik.bg/skorost/2018/04/26/3169092_sedmoto_pokolenie_na_leksus_es_shte_e_purvoto_koeto_se/", "text": "Лексус\" представи седмото поколение на модела ES на автосалона в Пекин, като той за първи път ще се предлага на пазарите в Европейския съюз, включително и България, съобщиха от компанията. Колата е ключова за амбициите на марката да продава в Европа поне 100 хиляди автомобила до 2020 година при 75 хиляди през миналата година. \"Лексус\" е изграден на новата глобална платформа (GA-K), която е създадена за модели с предно предаване. В нея са използвани различни високоякостни стомани, които намаляват теглото, като повишават здравината. Автомобилът е по-дълъг с 6.5 см от предшественика (до 4.96 м), а ширината е увеличена с 4.5 см (1.87 м). Междуосието е увеличено с 5 см (вече 2.87 м), което осигурява повече място пред коленете на возещите се отзад. Купувачите на \"Лексус\" ЕS могат да избират между три различни дизайна на 17-, 18- и 19-цоловите джанти, а външните цветове са 12, сред които нови бежови и зелени нюанси. Ориентиран към водача кокпит осигурява просторна и комфортна зона за пътниците отпред. Вниманието на водача напред към пътя се задържа от разположението на централния дисплей, инструменталното табло и head-up дисплея в тясното пространство в зоната на видимост. Опционална система за навигация включва редица услуги за свързаност и използва 12.3-инчов мултимедиен дисплей. На разположение е озвучителната система Mark Levinson PurePlay със 17 високоговорителя. Моделите F SPORT са налични с адаптивно променливо окачване, подобно на това в купето LC. В Европа моделът ще се предлага в своята хибридна версия ES 300h, която използва четвърто поколение самозарядна хибридна система. Тя съчетава 2.5-литров 4-цилиндров бензинов двигател, работещ по цикъла на Аткинсон, с по-лек, по-компактен и по-мощен мотор-генератор. Общата системна мощност е 218 к.с., а комбинираният разход на гориво започва от 4.7 л/ 100 км. Никел-метал хидридна хибридна батерия е по-компактна от преди, което позволява да бъде разположена под задната седалка, без да намалява багажния обем. Седмото поколение на ES е налично с всички най-съвременни системи за сигурност, сред които и такава, която разпознава велосипедисти и избягва инциденти с тях.", "date": "2018.04.26", "title": "Седмото поколение на \"Лексус\" ES ще е първото, което се предлага в България"}
{"url": "https://www.dnevnik.bg/bulgaria/2018/04/26/3168969_etichnoto_mediino_otraziavane_na_kazusi_s_deca_shte/", "text": "Как да бъдат етично отразявани в медиите проблемни казуси с деца ще обсъдят днес в София участниците в международната конференция \"Децата и медиите. Мисия: Етично oтразяване\". Форумът се организира от Детския фонд на ООН (УНИЦЕФ) и Асоциацията на европейските журналисти – България, които обединяват усилия в името на по-етично и включващо присъствие на деца в медиите. На конференцията ще бъде представен и първият \"Пътеводител за етично отразяване на деца\", създаден от журналисти, комуникационни специалисти и експерти под ръководството на УНИЦЕФ и АЕЖ - България. Панелната дискусия ще се фокусира върху българския опит и възможностите за подобряване на ситуацията у нас. Презентация ще изнесе г-жа Кони Фоси (телевизия \"Фюжън\", САЩ  Fusion ), която ще разкаже как медийната кампания  \"Деца в затвора\"  е довела до промяна в правосъдието за деца в Съединените щати и отмяната от президента Барак Обама на нехуманна практика, каквато е задържането на непълнолетни в изолатори. Друг лектор ще бъде г-жа Таманна Рахман (Великобритания). Рахман е продуцент на филма на  BBC Panorama  \"Когато деца насилват деца\". Филмът разследва скрития свят на сексуалното насилие между деца, когато деца извършват посегателства над връстниците си. Освен че е посветено на малко изследвана и много актуална тема, документалното видео е и пример за етично отразяване както на деца - жертви на насилие, така и на такива в конфликт със закона. Дискусиите ще могат да бъдат проследени на живо във Фейсбук страницата на  UNICEF Bulgaria  или на запис след това.", "date": "2018.04.26", "title": "Етичното медийно отразяване на казуси с деца ще бъде обсъдено на конференция в София"}
{"url": "https://www.dnevnik.bg/sviat/2018/04/26/3169286_reporteri_bez_granici_evropeiskiiat_model_za_mediite/", "text": "Европейският модел ерозира – до този извод стига организацията \" Репортери без граници \" в доклада си за 2017 г., посочвайки две убийства, заплахи към разследващи репортери и безпрецедентни вербални атаки срещу медиите. \"Дори страните на върха на индекса са засегнати\", отбелязват от RSF. \"Физическите атаки и смъртните заплахи срещу журналисти от криминални банди се срещат  особено често в България \", сочи докладът. Двамата убити журналисти, за които споменава докладът, са словакът  Ян Куцяк  и малтийката  Дафне Каруана Галиция. Смъртта на  Каруана Галиция  смъкна Малта с 18 места на 65-та позиция в индекса. Тя  бе взривена  в колата си минути след публикуването на последния ѝ текст. По времето на смъртта ѝ срещу нея се водеха 42 граждански и 5 наказателни дела. Убийството на Куцяк  и годеницата му  отприщи масови протести  в Словакия и оставките на висши политически фигури, включително премиера Роберт Фицо. Малката централноевропейска държава слезе с 10 места до 27-мото. Антимедийна реторика Политиците все по-често отправят нападки към журналистите.  Фицо неведнъж  е наричал репортери \"гадни антисловашки проститутки\", \"дебилни хиени\" и ги е съдил. Чешкият президент  Милош Земан  се появи на пресконференция с макет на автомат  с надпис \"За журналисти\"  и неколкократно е предлагал те да бъдат \"ликвидирани\". Унгарският  премиер Виктор Орбан  превърна  филантропа Джордж Сорос  в обществен  враг номер 1 , а атмосферата в Сърбия е все  по-напрегната , откакто премиерът Александър Вучич стана президент миналата година. Албанският премиер Еди Рама нападна журналистите, наричайки ги \"шарлатани\" и \"обществени врагове\". Разлив в цяла Европа Тази реторика вече не се ограничава само до Централна Европа. Лидерът на крайнодесните популисти в Австрия обвини обществената телевизия, че разпространява лъжи. Референдумът за независимост в Каталуня повиши напрежението заради острия език, използван от политиците срещу журналистите, които не подкрепят отцепването. Тормозът над медиите във Франция се увеличи около изборите. Разследващите журналисти Особено уязвими са репортерите, които разследват безскрупулни бизнесмени, сочи докладът. Освен България проблемна в това отношение е Италия, където десетима репортери са под постоянна полицейска защита. Посочени са още Черна гора и Полша. Проблеми и на върха Спад в свободата на медиите има и в скандинавските държави, които по традиция заемат първите места. Финландия, която падна от трета на четвърта позиция, пострада още през 2016 г. заради скандала с държавната  телевизия \"Юле\"  и нейни материали за премиера. А през декември 2017 г. домът на известен журналист бе претърсен при подозрителни обстоятелства, което възбуди подозрения, че източниците ѝ са били разкрити.", "date": "2018.04.26", "title": "\"Репортери без граници\": Европейският модел за медиите ерозира"}
{"url": "https://www.dnevnik.bg/regioni/2018/04/26/3168920_shte_nakazva_li_brjuksel_bulgariia_sus_sukrashtavane/", "text": "Онези държави - членки на ЕС, които не спазват правилата, да бъдат наказани със съкращаване на евросубсидиите:  тази идея се върти в медиите  и в политическите кръгове вече близо две години. Става дума най-вече за държави, които се отклоняват от принципите на правовата държава, ограничават независимостта на съдилищата или посягат на медийната свобода - както се случва в Полша и в Унгария. Със същия финансов инструмент може да се въздейства и върху онези страни, които не полагат достатъчно усилия в борбата срещу корупцията, срещу климатичните промени или срещу младежката безработица. А също и спрямо държавите, които не желаят солидарно да носят бремето на нарасналия миграционен натиск. По някои от гореизброените параметри България също може да попадне в списъка на страните със съкратени субсидии. Скоро реалност? Дискусията вече придобива реални очертания. За финансовия период 2021 - 2027 г. Европейската комисия очевидно наистина възнамерява да упражни финансов натиск върху онези държави членки, които нарушават правилата. Източници от еврокомисията съобщават, че пари от еврофондовете ще се отпускат единствено ако съответната държава членка се придържа към стандартите на правовата държава. Става дума както за независимостта на съдилищата, така и за борбата срещу корупцията. Аргументацията е логична: единствено една добре функционираща правова държава създава подходящи условия за икономическо развитие. Комисията възнамерява да орязва не само структурни помощи, но - когато се налага - и парите по други бюджетни позиции, най-вече селскостопанските помощи. Както е известно, структурните и селскостопанските фондове обхващат цели три четвърти от общия обем на европейския бюджет, който възлиза на 160 милиарда евро годишно. Засега няма да бъдат съкращавани единствено такива позиции като парите за програмата \"Еразъм\", защото не е редно гражданите да бъдат наказвани заради грешките на правителствата си, поясняват в Брюксел. Към момента се обсъждат три варианта. В първия решението се взима пряко от еврокомисията. Във втория комисията излиза с препоръка, която трябва да бъде одобрена от държавите членки. А при третия комисията взима решение, което може да бъде отхвърлено от държавите членки единствено с голямо мнозинство. Везните сякаш клонят към третия вариант, което означава, че вишеградските държави Полша, Унгария, Чехия и Словакия няма да бъдат в състояние да блокират решението. Евентуалното съкращаване на фондовете би засегнало най-вече Полша и Унгария, но също така България и Румъния, пише \"Франкфуртер алгемайне цайтунг\" в своя публикация по темата. Няколко държави от Източна и Централна Европа ще бъдат засегнати и от следващата мярка, която обмисля еврокомисията. А именно: помощите от структурните фондове да зависят не само от икономическото положение на получаващата държава, но и от фактори като младежката безработица, образованието, опазването на климата, научноизследователската работа, а и готовността на страната да поеме своя дял от разноските по нарасналата миграция към Европа. Парите ще бъдат пренасочени към Гърция, Италия и Испания? Условията за отпускане на пари от структурните фондове са формулирани гъвкаво, така че е напълно възможно за периода 2021 - 2027 г. държави като Полша и Унгария да получават значително по-малко пари, като идеята е средствата да бъдат пренасочени към Южна Европа - Испания, Италия и Гърция. В момента Полша получава най-много пари от структурните фондове - 5.5 милиарда евро годишно. В списъка на най-големите нетни получатели следват Италия, Румъния, Испания, Чехия и Унгария. Идната седмица еврокомисарят по бюджета Гюнтер Йотингер ще внесе предложенията за бюджетната рамка за периода 2021 - 2027 г. Дебатите няма да бъдат лесни, включително и поради огромната финансова дупка, която ще се отвори след излизането на Великобритания от ЕС. Ето защо Йотингер очевидно търси и други финансови източници, например т.нар. данък върху пластмасовите опаковки, за който в Брюксел се говори от известно време насам. Досега ЕС се финансира главно от вноските на странитечленки. Собствените приходи, най-вече постъпленията от мита, възлизат на около 20%. Йотингер иска да вдигне собствените приходи до 40 на сто, като за целта обмисля не само \"пластмасовия данък\", но и други мерки. Например приходи от търговията с парникови емисии или пък евентуалното изравняване на минималния корпоративен данък в държавите от ЕС.", "date": "2018.04.26", "title": "Ще накаже ли Брюксел България със съкращаване на еврофондове"}
{"url": "https://www.dnevnik.bg/sport/2018/04/26/3169415_arsenal_zapochva_misiia_za_spasiavane_na_posledniia/", "text": "Ще може ли Арсен Венгер да се сбогува с \"Арсенал\" по начина, по който заслужава? Това е един от големите въпроси, които донесе  новината за оттеглянето  на може би най-значимата фигура в историята на английския футболен клуб. В един разочароващ сезон, в който отново ще останат извън първата четворка във Висшата лига, \"артилеристите\" все пак могат да спечелят първи европейски трофей под ръководството на французина и да се класират за Шампионската лига. Спечелването на Лига Европа ще бъде мечтан край на близо  22-годишния престой на Венгер в \"Арсенал\" . Жребият за полуфиналите обаче противопостави лондончаните срещу един от най-трудните съперници в европейския футбол - \"Атлетико\" (Мадрид). Двата отбора се срещат тази вечер в 22.00 часа на стадион \"Емирейтс\". По същото време \"Олимпик\" (Марсилия) посреща \"Ред бул\" (Залцбург) в другия полуфинал. Реваншите в Испания и Австрия са следващия четвъртък. \"Арсенал\" преследват втория си финал във втория по сила европейски клубен турнир. През 2000 г., когато надпреварата носеше името Купа на УЕФА, тимът от Лондон загуби битката за трофея срещу \"Галатасарай\" след дузпи. \"Дали има перфектно сбогуване? Не знам. Искам да се справя колкото се може по-добре. Този състав заслужава нещо специално и аз искам да го постигна заедно с тях\", каза Венгер на пресконференцията преди първия мач с \"Атлетико\". Двата отбора никога досега не са се срещали в европейските клубни турнири. Te имат една среща в приятелския турнир \"Емирейтс къп\" през 2009 г., когато английският тим печели с 2:1. \"Арсенал\" има само десет победи в 31 мача срещу испански отбори, като е загубил 14 от тях. У дома лондончаните са спечелили осем срещи при три равенства и три загуби. Последната им среща с отбор от Ла Лига бе срещу \"Барселона\" в осминафиналите на Шампионската лига през 2016 г., когато каталунците записаха две победи - 2:0 в Англия и 3:1 в Испания. В директни елиминации с разменено гостуване \"Арсенал\" е отстранявал испански съперник пет пъти от девет сблъсъка. \"Артилеристите\" обаче загубиха всеки един от последните три. Сега им предстои втори европейски полуфинал срещу тим от Испания. Първият беше през 2006 г., когато отстраниха \"Виляреал\" (1:0 и 0:0), за да стигнат до финала на Шампионската лига. \"Атлетико\", който спечели Лига Европа през 2010 и 2012 г., ще опита да стигне до четвъртия си европейски финал в последните осем години. През 2014 и 2016 г. тимът на Диего Симеоне беше финалист в Шампионската лига, но се размина с трофея след драматични загуби срещу градския съперник \"Реал\". \"Атлетико\" е сигурен за участието си в Шампионската лига през следващия сезон, тъй като заема второто място в Испания и води с 16 точки пред петия \"Бетис\". Лига Европа обаче остана единственият шанс за трофей и пред \"дюшекчиите\", които изостават с 11 точки от \"Барселона\" в Ла Лига и отпаднаха от \"Севиля\" в четвъртфиналите за Купата на краля. \"Атлетико\" има 10 победи, 11 равенства и само шест загуби в 27 мача срещу английски отбори. Мадридчани са излизали победители в седем от деветте си срещи с отбори от Висшата лига в директните елиминации на европейските турнири, включително в последните три. Единствените английски отбори, които са успявали да отстранят \"Атлетико\", са \"Дарби каунти\" след две равенства 2:2 и дузпи във втория кръг на Купата на УЕФА през 1974 г. и \"Болтън\" в 1/16-финалите на същия турнир през 2008 г. с общ резултат 1:0. \"Атлетико\" има само две победи в 12-те си гостувания на отбори от Висшата лига. \"Дюшекчиите\" обаче и трудно губят на Острова. Те имат четири поражения и шест равенства, включително в последните си два мача на английска земя - 1:1 с \"Челси\" в груповата фаза на Шампионската лига през този сезон и 1:1 с \"Лестър\" в четвъртфиналите през миналия.", "date": "2018.04.26", "title": "\"Арсенал\" започва мисия за спасяване на последния сезон на Венгер"}
{"url": "https://www.dnevnik.bg/sport/2018/04/26/3169203_svetovnoto_po_futbol_shte_uvelichi_s_1_brutniia/", "text": "Световното първенство по футбол в Русия ще увеличи брутния вътрешен продукт на страната с 1%, а през следващите пет години ще носи около 2 милиарда евро (120-180 милиарда рубли) годишно. Оценката е на експерти от \"Макинзи\", макар руските икономисти да изразяват съмнения. Проучването на компанията сочи, че притокът на туристи в страната по време на световното първенство и след него може да донесе между 1 и 1.4 милиарда евро. Оценката се прави на предварителна калкулация колко средно биха похарчили чужденците, пристигащи в Русия да гледат световното първенство. От чуждестранни инвестиции парите, които могат да влязат, са между 1.8 и 2.3 милиарда евро. Очаква се сериозно увеличение на притока на туристи по време на световното първенство, което ще се проведе между 14 юни и 15 юли. Чуждестранните туристи ще бъдат между 14 и 18% повече, а руснаците, които ще посетят градовете домакини, между 20 и 26. \"По време на световното първенство хотелите с четири и пет звезди могат да увеличат своите приходи до 40%, а тризвездните – до 15%. При ресторантите говорим за подобни цифри – между 25 и 30%\", обясни председателят на Федерацията на хотелиерите и ресторантьорите в Русия Вадим Прасов. В допълнение оценката на \"Макинзи\" показва, че през следващите пет години в Русия могат да бъдат осигурени допълнително около 200 хиляди работни места. Оптимизмът на външните експерти обаче не се споделя от специалистите в Русия. Главният икономист на Алфа банк Наталия Орлова отбелязва, че оценката е била подобна и през 2014 г. преди зимните олимпийски игри в Сочи. \"Ако погледнем докладите от 2014 г., те също чертаеха много добро бъдеще и даваха отлични предварителни оценки. Ако обаче руската икономика не бъде по-отворена, то няма как пълният капацитет на новата инфраструктура да бъде използван и това да води до по-големи инвестиции\", казва Орлова. Според нея е имало сериозно увеличение в годината на олимпийските игри, но след това тенденцията не е продължила.", "date": "2018.04.26", "title": "Световното по футбол ще увеличи с 1% брутния вътрешен продукт на Русия"}
{"url": "https://www.dnevnik.bg/ot_vas/novini_ot_vas/2018/04/26/3168316_cvetna_sofiia/", "text": "По пешеходната пътека пред Националния стадион.", "date": "2018.04.26", "title": "Цветна София"}
{"url": "https://www.dnevnik.bg/sport/2018/04/26/3169466_zadurjanite_futbolni_zapaliankovci_na_derbito_mejdu/", "text": "Общо 34 футболни фенове са задържани преди, по време и след проведения мач между \"Левски\" и ЦСКА.  Вторият полуфинал в Купата на България завърши 2:2 и класира сините за финала , а този път срещата премина без сериозни инциденти. Столичната дирекция на МВР съобщи, че не са регистрирани напрежения и инциденти по време на срещата. Преди началото на мача са задържани 30 души - 11 от тях за притежание на наркотици, 11 за носене на забранени предмети (маски, боксове, ножове, пиротехника), двама за агресивно поведение, задържани на метростанцията на Софийския университет. Други шестима са били без документи. След срещата при изтегляне на публиката е счупено стъклото на автобус от градския транспорт, а при предприетите действия са задържани двама души за изясняване на съпричастността им към извършеното деяние. Други двама, оказали съпротива при полицейската проверка, също са задържани. Други 23-ма във видимо нетрезво състояние не са били допуснати до стадиона.", "date": "2018.04.26", "title": "Задържаните футболни запалянковци на дербито между \"Левски\" и ЦСКА са 34"}
{"url": "https://www.dnevnik.bg/politika/2018/04/26/3169473_iordan_conev_reporteri_bez_granici_da_klepat_bulgariia/", "text": "Репортери без граници\" да клепат България с граници - тази препоръка отправи пред Нова телевизия депутатът от ДПС Йордан Цонев към доклада на неправителствената организация, който постави България по свобода на медиите по-назад дори от държавите в Западните Балкани. В доклада се казва, че \" най-мрачното въплъщение на ненормално състояние на нещата \" е депутатът от ДПС Делян Пеевски, чиято медийна група притежава 6 вестника и контролира почти 80% от разпространението на печатни издания. Съпартиецът на Пеевски изрази съмнение, че оценката на \"Репортери без граници\" е меродавна с аргумента, че това е неправителствена организация, а по темата според него трябва да се изказват българските журналисти. \"Мой съвет към \"Репортери без граници\" е да клепат България с граници\", каза Цонев. По-късно в хода на разговора повтори: \"Това клепа България, не ДПС. Ако може да е с граници това клепане\". Цонев изтъкна, че  двамата с Пеевски са внесли законопроект , чиято цел била именно осветляването на медиите, но текстът вече два месеца отлежава в парламента и е бил \"оплют от медиите, към които гравитира \"Репортери без граници\". Депутатът от ДПС откри и пропуск в доклада, в който нямало нито дума \"за създателите на корпоративните медии - Иво Прокопиев (бел. ред. - съиздател на \"Дневник\" и \"Капитал\") и Сашо Дончев (съиздател на в. \"Сега\")\". \"Обяснявам: ние сме чисти и сме окей и той (Пеевски) е окей и затова внесохме този законопроект да го придвижат\", увери Цонев и добави, че в медиите вчера прочел за  сделката между Пеевски и компанията \"Ню имидж\"  за 50% от вестникарския му бизнес.", "date": "2018.04.26", "title": "Йордан Цонев: \"Репортери без граници\" да клепат България с граници"}
{"url": "https://www.dnevnik.bg/evropa/2018/04/26/3169476_bivshite_komunisticheski_strani_vse_oshte_se_nujdaiat/", "text": "Полският премиер Матеуш Моравецки заяви, че бившите комунистически страни, които са членки на Европейския съюз, все още се нуждаят от високи нива на финансиране от еврофондовете, за да могат да догонят жизнените стандарти на западните си партньори, предаде \"Асошиейтед прес\". На съвместна пресконференция с гостуващия във Варшава словашки премиер Петер Пелегрини Моравецки каза, че държавите от Източна Европа все още са по-изостанали от Запада, защото след Втората световна война не са имали късмета да могат да се развиват напълно в икономически план. Полският премиер отбеляза, че жизненият стандарт и инфраструктурата на европейския Изток остава под равнищата на европейския Запад. Изявлението на премиера на Полша идва по време, когато се съобщава за планове да бъде  намалено с милиарди евро финансирането  за страните от Централна Европа в следващата бюджетна рамка на ЕС за периода 2021-2027 г. Смята се, че това отчасти е наказателна мярка срещу Полша и Унгария заради неспазване на върховенството на закона и отказа им да приемат мигранти, отбеляза АП. /БТА", "date": "2018.04.26", "title": "Бившите комунистически страни все още се нуждаят от еврофондовете, каза полският премиер"}
{"url": "https://www.dnevnik.bg/evropa/2018/04/26/3169478_avstriiski_sud_vremenno_zabrani_deinostta_na_juber_vuv/", "text": "Съд във Виена забрани временно на \"Юбер\" (Uber) да превозва пътници, съобщиха \"Ройтерс\" и ДПА. Най-голямата виенска таксиметрова компания \"Такси 40100\" (Taxi) внесе иск срещу \"Юбер\" с мотива, че компанията, ползваща приложение за организиране на превоза на пътници, нарушава разпоредбите, регулиращи сектора. Тъй като \"Юбер\" работи повече като компания за автомобили под наем, а не като таксиметров бизнес, има право само да взима пътници от фирмените сгради, посочи \"Такси 40100\" пред търговския съд във Виена, допълва ДПА. Адвокатът на \"Такси 40100\" каза, че \"Юбер\" може да бъде глобен с до 100 000 евро (121 790 долара), ако наруши забраната. \"Юбер\" започна дейността си в Европа през 2011 година, разгневявайки някои местни власти и таксиметрови компании, според които услугата не се придържа към същите разпоредби като тях за застраховки, лицензи и сигурност, отбеляза \"Ройтерс\". След множество протести, съдебни битки и  забрани  \"Юбер\" прие по-мека позиция под ръководството на новия главен изпълнителен директор Дара Хосровшахи, прекратявайки дейност в различни градове, за да отговори на местните разпоредби. В изявление, цитирано от медийната група О Ер Еф, \"Юбер\" посочи, че работи усилено по адаптирането на дейността си, за да отговаря напълно на изискванията на съда. /БТА", "date": "2018.04.26", "title": "Австрийски съд временно забрани дейността на \"Юбер\" във Виена"}
{"url": "https://www.dnevnik.bg/na_put/2018/04/26/3166669_zashto_koloezdeneto_procuftiava_v_shvarcvald/", "text": "Шварцвалд е един от най-старите туристически региони на Германия, може би най-известен за чужденците като родина на часовника с кукувичка. Това обобщава възприятията на повечето хора за региона като място на идилична, но застинала във времето красота. През последните няколко години обаче, Шварцвалд отхвърля старомодния си образ, като привлича хора практикуващи спорт, известен както с бързото си темпо, така и с модерността си - планинското колоездене,  се казва в репортаж на ДПА. \"Шварцвалд е много стар туристически регион, има много история. Но идва промяна\", коментира Патрик Шрайб, ръководител на туризма в град Байерсброн в северната част на Шварцвалд.  Юте и Даниел Хубер, двойка от съседното градче Отенхьофен, практикува планинско колоездене в региона 25 години. В началото са били малцинство.  \"[Пешеходците] не обичаха да правят път\", спомня си Даниел Хубер, чувал зад гърба си коментара: \"Кошмарни колоездачи! \"  Районът около Байерсброн сега има около 400 километра вело- 150 км пешеходни маршрути. По-голямата част от маршрутите за планински велосипеди следват старите пътеки, свързвали в миналото овчарските колиби в планината. За планинските колоездачи те са идеални, защото често минават право през горите. Бернд Щокбургер работи като планински веловодач в Байерсброн. Той познава многобройните пътеки в района, включително някои, които не са официално маркирани. Теоретично, горските и лесовъдите биха могли да глобяват колоездачите, които се движат през гората в нарушение на правилата, но засега не го правят. \"Вместо това все повече млади хора идват в Шварцвалд\", казва Щокбукер. По думите му друга причина е премахването наскоро на правилото, според което пътеките за планинско колоездене трябва да са широки поне 2 м. Сега байкърите могат да се движат и по по-тесните горски пътеки Юта Мьорле, която управлява семейния си хотел в долината Тонбахтал, е изцяло ориентирана към клиентите - велосипедисти. Тя предлага под наем електрически велосипеди и има дървена сауна, където да се отпуснат след цял ден на педали.  В германския регион има голямо разнообразие от маршрути с различна степен на сложност, от които туристите могат да избират. Най-популярните, какъвто е центърът за опазване на природата в Рухещайн, привличат едновременно голям брой и велосипедисти, и пешеходци. ", "date": "2018.04.26", "title": "Защо колоезденето процъфтява в Шварцвалд"}
{"url": "https://www.dnevnik.bg/evropa/2018/04/26/3169480_cheshkiiat_premier_sudi_vestnik_za_tvurdenie_che_e_bil/", "text": "Премиерът на Чехия Андрей Бабиш е завел съдебно дело срещу словашкия вестник \"Нови час\" за публикация в която се твърди, че той е бил сътрудник на комунистическата Държавна сигурност преди 1989 г., предаде ДПА, като се позова на чешката агенция ЧТК. В жалбата си 63-годишният милиардер и основател на партията \"Действие на недоволните граждани\" (АНО) Бабиш иска обезщетение от един милион евро и публично извинение. \"Нови час\" е публикувал интервю с бившия офицер от Държавна сигурност Ян Саркоци, който твърди, че е виждал оригиналното досие на Бабиш и че той \"е вземал пари като всички други\". Понастоящем Бабиш е временен премиер на Чехия. През януари  той подаде оставка , след като неговото правителство на малцинството загуби парламентарен вот на доверие. Веднага след оставката президентът Милош  Земан възложи на Бабиш  нов мандат за съставяне на кабинет, припомня ДПА. Чехия е без пълноправно правителство от около половин година, защото никоя партия не иска да влезе в коалиция с АНО и нейния лидер Бабиш, към когото има  обвинения във финансови измами , допълва \"Ройтерс\". В публикувано вчера интервю председателят на Чешката социалдемократическа партия (ЧСДП) Ян Хамачек заяви, че неговата политическа формация няма да участва в правителство с премиер Бабиш, ако в него има министри с присъда - нещо, което Бабиш досега е отхвърлял. Освен това Хамачек иска гаранции, че социалдемократите няма да изгубят ръководните постове в парламента. Двете партии вече са се договорили по политически и персоналните въпроси и вчера техни делегации имаха нова среща. ЧСДП влезе в преговори с АНО миналата седмица с обяснението, че иска да избегне  сценария, в който АНО търси подкрепата на крайнодясната \"Свобода и пряка демокрация\" , която е против ЕС, и Комуниститическата партия на Чехия и Моравия, която е против НАТО. Коалицията АНО-ЧСДП би разполагала с 93 гласа в 200-местната Камара на депутатите, така че за да мине неин кабинет при вота на доверие, ще са нужни още гласове, например на комунистите, които имат 15 мандата, отбелязва \"Ройтерс\". Агенцията подчертава, че социалдемократите в Сената - горната камара на парламента - са категорично против сделка с АНО, а и евентуалното коалиционно споразумение трябва да бъде одобрено на вътрешнопартиен референдум в ЧСДП. /БТА", "date": "2018.04.26", "title": "Чешкият премиер съди вестник за твърдение, че е бил агент на комунистическите тайни служби"}
{"url": "https://www.dnevnik.bg/politika/2018/04/26/3169474_natovski_partnyori_veche_pitali_dps_za_iziavleniiata/", "text": "ГЕРБ трябва да развали коалицията с Обединените патриоти след изявите на лидера на \"Атака\" Волен Сидеров в Крим. Това мнение изрази пред Нова телевизия зам.-председателят на парламентарната група на ДПС Йордан Цонев. По думите му ГЕРБ дължи отговор на натовските и европейските партньори и на българското общество за действията на коалиционния си партньор, който публично изказва позиции, различни от официалните за окупацията на Крим от Русия. \"Нашите натовски партньори питат вече - и нас питат, и ГЕРБ ще пита\", каза Цонев. Според него това, че  ГЕРБ се е разграничила  от проявите на Сидеров не е достатъчно, а единственото разграничение е \"като махнеш този коалиционен партньор\". \"Изявленията от Крим са ясна заявка за смяна на пътя. Ние съзряхме, може да ни обвинят в мнителност, че  конфликтът, предизвикан от Цветан Цветанов  на Консултативния съвет за национална сигурност, ни изглежда като димна завеса към истинския конфликт, а той е накъде води ГЕРБ България\", заяви зам.-председателят на парламентарната група на ДПС. Според него изявленията на Сидеров в Крим се официализират от позицията му на председател на парламентарната група на коалиционния партньор на ГЕРБ, както и заради факта, че зам.-председател на Народното събрание (Явор Нотев от \"Атака\") е бил в състава на делегацията. Граждани за европейско развитие на България - ГЕРБ, са в коалиция с Граждани за евразийско развитие на България, подчерта Цонев. По думите му \"в тази шизофренна политическа ситуация ГЕРБ не можге да остане\", защото \"националната сигурност зависи от това доколко лоялен член сме на НАТО.", "date": "2018.04.26", "title": "Конфликтът на Цветанов с президента бил \"димна завеса\" за завой към Русия според ДПС"}
{"url": "https://www.dnevnik.bg/sport/2018/04/26/3169470_zidan_izstradahme_pobedata_nad_baiern/", "text": "Треньорът на \"Реал\" (Мадрид) Зинедин Зидан обясни, че тимът му е страдал, но се е преборил за победа срещу \"Байерн\" (Мюнхен) в първия полуфинал в Шампионската лига между двата тима. Европейският клубен шампион за последните два сезона взе ценна преднина,  надделявайки с 2:1 като гост , но загуби заради контузии Иско и Даниел Карвахал. \"Байерн\" също даде две жертви, като Ариен Робен и Жером Боатенг бяха сменени още преди почивката. \"Изстрадахме тази победа, но в крайна сметка взехме много добър резултат. В Шампионската лига няма как да побеждаваш и без жертви понякога, това е цената на играта\", каза Зидан. Той изрази съжаление, че Иско се е контузил, но похвали Марко Асенсио, който влезе от пейката и реализира победния гол за \"Реал\". \"Байерн\" е много силен отбор, многократен шампион и победата ни е още по-ценна. Мисля, че ограничихме тяхните силни страни и извлякохме максимума. Чака ни много тежък втори мач в Мадрид\", добави французинът. Колегата му Юп Хайнкес определи мача на \"Алианц арена\" като странен. 72-годишният специалист изрази съжаление, че \"Байерн\" е загубил, но не смята, че всичко е приключило. \"Създадохме много положения, но не се възползвахме от тях по най-добрия начин. Мисля, че подарихме два гола на \"Реал\", затова и не е чудно, че загубихме\", каза Хайнкес. Опитният треньор разкритикува защитата за действията при головете на \"Реал\". \"Не си спомням друг отбор, който да е имал толкова положения срещу \"Реал\". В реванша нямаме какво да губим и ще можем да играем освободено. \"Байерн\" е длъжен да направи всичко възможно, за да спечели\", завърши Хайнкес.", "date": "2018.04.26", "title": "Зидан: Изстрадахме победата над \"Байерн\""}
{"url": "https://www.dnevnik.bg/evropa/2018/04/26/3169484_tusk_obeshta_poveche_sutrudnichestvo_sus_zapadnite/", "text": "Председателят на Европейския съвет Доналд Туск призова Сърбия да продължи да следва пътя на европейското членство, предаде \"Асошиейтед прес\", цитирана от БТА. Туск е на посещение в Белград като част от обиколка на Западните Балкани. Той заяви, че ЕС \"е и иска да остане най-надеждният партньор на Сърбия и на Западните Балкани\". Обиколката на Туск в региона е в подготовка на  срещата на върха на 17 май в София  между ЕС и регионалните лидери. В Белград Туск направи изявлението си на сръбски след среща с президента Александър Вучич. Той заяви, че \"бъдещето на Сърбия няма да бъде решено в Москва или във Вашингтон, Анкара или Брюксел\", и описа ЕС като \"проект със стратегическо измерение\". По думите на Вучич пред Сърбия предстои много работа. \"Започнахме да работим за върховенството на закона... и по сътрудничеството ни с журналистически асоциации\", подчерта президентът, цитиран от \"Ройтерс\". \"На срещата ни в София ще потвърдим готовността да работим за евроинтеграция\", каза от своя страна Туск. Той изтъкна, че ЕС възнамерява в бъдеще да засили икономическите и останалите връзки със Сърбия и другите страни от региона. \"Ройтерс\" отбелязва, че някои държави членки, сред които Полша, Италия и Австрия, искат блокът да се разшири към Западните Балкани, където се засилва руското и китайското влияние.", "date": "2018.04.26", "title": "Туск обеща повече сътрудничество със Западните Балкани"}
{"url": "https://www.dnevnik.bg/politika/2018/04/26/3169488_karaiancheva_se_izvini_na_bsp/", "text": "Парламентарната група на БСП поиска председателят на Народното събрание Цвета Караянчева да се извини заради спекулативни, според левите, твърдения по техен адрес. В началото на днешното заседание депутатът от БСП Драгомир Стойнев каза, че тя в ефир е заявила, че социалистите не внасят законопроекти и в частност проект за решение за промяна в правилника на парламента, свързана със замразяването на заплатите на депутатите. Това е направено още на 19 април, недопустимо е за председател на Народното събрание да не знае какво се случва, Вие уронвате авторитета на институцията, обяви представителят на опозицията, цитиран от БТА. Да не се окаже виновен този път началникът на деловодството, както се оказа, че е виновен началникът на охраната (заради недопускането в сградата на парламента на представители на хора с увреждания миналата седмица), предупреди Стойнев. Караянчева се извини, като уточни, че е направила справка и наистина е сгрешила. Но, добави тя, не може да ме обвините в некомпетентност.", "date": "2018.04.26", "title": "Караянчева се извини на БСП"}
{"url": "https://www.dnevnik.bg/sport/2018/04/26/3169493_diontei_uaildur_e_predlojil_50_miliona_dolara_na/", "text": "Шампионът в тежка категория на Световния боксов съвет (WBC)  Дионтей Уайлдър  е отправил официално предложение на  Антъни Джошуа  за обединителен мач на петте пояса в бокса. Американецът разкри, че предложението е на стойност 50 милиона долара (35.9 милиона паунда). Мач между двамата е чакан от години, а ако се състои, ще излъчи първия абсолютен световен шампион в бокса от 2002 г. Уайлдър държи най-ценния пояс на WBC, но Джошуа е шампион в останалите четири версии – Световната боксова организация (WBO), Световната боксова асоциация (WBA), Международната боксова федерация (IBF) и Международната боксова организация (IBO). Бронзовият бомбардировач, както е прякорът на боксьора от Алабама, публикува видео в \"Туитър\", в което отправя послание към Джошуа. \"Приятел, изпращам ти съобщението лично, за да няма разминаване. Кажи на Еди Хърн да ти позволи да провериш електронната му поща. Пратих писмо и на твоя мениджър Роб Макракън (който му е треньор – бел. ред.). Нямам търпение да се срещнем на ринга\", казва Уайлдър във видеото. Промотърът на американския боксьор Шели Финкъл потвърди пред ESPN, че оферта към щаба на Джошуа наистина е отправена. Тя не включва реванш, а също така мачът трябва да бъде следващият за двамата боксьори и да се състои между септември и декември на място, което Уайлдър ще избере. По-рано този месец промотърът на Джошуа Еди Хърн обясни, че WBA вече е наредила на британския боксьори да започне преговори с официалния претендент за титлата Александър Поветкин. Двамата боксьори са непобедени на ринга до този момент. Уайлдър има 40 победи от 40 мача, а 39 от тях дойдоха след нокаут. Последният му двубой беше на  3 март, когато победи с технически нокаут Луис Ортис . Антъни Джошуа е с 21 победи и само последната от тях не дойде с нокаут. На 31 март британският боксьор  победи по точки Джоузеф Паркър и спечели титлата на WBO .", "date": "2018.04.26", "title": "Дионтей Уайлдър е предложил 50 милиона долара на Антъни Джошуа за обединителен мач"}
{"url": "https://www.dnevnik.bg/sport/2018/04/26/3169535_grigor_dimitrov_si_pojela_da_igrae_final_sreshtu_nadal/", "text": "Григор Димитров се цели в силно представяне в сезона на клей, което да му позволи да се изкачи отново в световната ранглиста. Българският тенисист, който достигна до полуфинал на турнира в Монте Карло през миналата седмица, смята, че с всеки изминал мач се подобрява. \"Много е приятно е да започнеш добре седмицата. Всяка седмица имаш възможност да играеш по-добре, това искам в момента. Това е моят втори турнир на клей тази година, надявам се, че нещата ще се подобряват за мен\", каза Димитров в интервю за испанския вестник \"Ас\". В  четвъртък по обед той излиза в мач от третия кръг срещу тунизиеца Малек Джазири . Въпреки това Димитров вече гледа напред и се надява да стигне до финал и там да срещне Рафаел Надал. Двамата тенисисти са поставени под №1 и №2 в схемата и могат да се срещнат единствено на финала. \"Надявам се, че мога да играя финал срещу Надал. При един перфектен сценарий бих се радвал да стане така. Има обаче още много мачове, които трябва да се изиграят, а и всички показват добър тенис, просто трябва да се състезавам. Клеят е настилката, който дава много, но и взима много. Трябва да си готов за всяко предизвикателство, да си спокоен и да се бориш до последната точка\", каза още петият в света. Димитров и Надал се изправиха един срещу друг в полуфиналите в Монте Карло , а по пътя си към 11-а титла в княжеството испанецът спечели с 6:4, 6:1. До момента Надал има 11 победи и само една загуба срещу Димитров. Левичарят от Майорка е десеткратен шампион в Барселона. Българският тенисист може да се изкачи в ранглистата при силно представяне в сезона на червени кортове. С достигането до полуфинал в Монте Карло той вече спечели повече точки, отколкото за целия сезон на клей през 2017 г. \"Със сигурност искам да съм по-високо, отколкото бях миналата година. Разбира се, трудно е да повторя постиженията си от миналия сезон. Имаше много спадове и подеми за мен през годината, но успях да я завърша силно, надявам се, че ще успея да сторя същото и през тази и ще се представя по-добре на турнирите, на които не постигнах добри резултати. Иска ми се да постигна същите успехи като миналата година, но защо да не се целя дори по-високо\", добави Димитров. Спечелването на титла от Големия шлем остава мечта, която Димитров ще преследва: \"Имам шанс, разбира се. Да спечеля титла от Големия шлем винаги ми е било мечта, бил съм близо, но просто трябва да се случи. Нагласата е най-важна\".", "date": "2018.04.26", "title": "Григор Димитров си пожела да играе финал срещу Надал в Барселона"}
{"url": "https://www.dnevnik.bg/video/2018/04/25/3168590_video_kak_shte_izglejda_mostut_koito_svurzva_hurvatiia/", "text": "Държавната компания Hrvatske Ceste и китайският консорциум China Road and Bridge Corporaton (CRBC) подписаха вчера договор за изграждането на Пелешацкия мост - съоръжение, което ще свърже северната и най-южната част на страната. Мостът на стойност 280.7 млн. евро е и най-скъпият инфраструктурен проект в страната в последните години. Търгът за изграждането му беше спечелен от CRBC още през януари, но тогава започната процедури на обжалване от конкуренти. Общата стойност на поръчката беше 420 млн. евро, от които 357 млн. (85 на сто) идват от Европейския съюз. Очаква се Пелешацкият мост да бъде завършен около 2021 г. Той ще заобиколи крайбрежната територия около единствения морски град на Босна и Херцеговина - Неум. Досега връзката с най-южната част на страната ставаше по път край Неум, тъй като ивицата, даваща излаз на море на Босна и Херцеговина, разделя на две хърватската територия. Сараево многократно е възразявало срещу моста, който според босненските власти напълно ще \"затвори\" достъпа на страната до море, а и тя ще загуби транзитните приходи, идващи от хърватски пътници.", "date": "2018.04.26", "title": "Как ще изглежда мостът, които свързва Хърватия и заобикаля Босна"}
{"url": "https://www.dnevnik.bg/bulgaria/2018/04/26/3169500_ivancheva_ne_pomni_choveka_s_podkupa/", "text": "Кметът на столичната община \"Младост\" Десислава Иванчева заяви преди съдебното заседание за мярката й днес, че не помни кой е Александър Ваклин - бизнесменът, подал сигнал срещу нея за искан подкуп. \"Тоя образ не го помня\", заяви тя пред журналисти, въпреки че каза, че се е срещала два пъти с него. Единият път е било наскоро, тъй като Ваклин, по думите й, искал да строи детска площадка в квартала, а тя приемала добре всички такива инициативи. Отрече обаче тя самата да му е поставяла искането да строи площадката. Преди това се е виждала с него отдавна и не помни по какъв повод. Иванчева и заместничката й Биляна Петрова обясниха, че не бавят умишлено преписки, а т. к. общината не е просто пощенска кутия, ги проверяват щателно и затова имало забавяне. Петрова се оплака, че в общината имало недостиг на кадри. Иванчева каза, че се е срещала и с Петко Дюлгеров, сочен от разследващите за посредник при предаването на подкупа, а това е ставало в общината, т. к. като бивш неин кмет той е идвал да се вижда с бившите си колеги. Двете казаха, че е заигравка на прокуратурата твърдението, че са срещали с Дюлгеров по кафенета в София. Делото започна след като камерите бяха изнесени от залата заради това, че Дюлгеров не желае да бъде сниман.", "date": "2018.04.26", "title": "Иванчева не помни човека с подкупа"}
{"url": "https://www.dnevnik.bg/bulgaria/2018/04/26/3169545_parlamentut_populni_sustava_na_antikorupcionnata/", "text": "Парламентът попълни състава на Комисията за противодействие на корупцията и отнемане на незаконно придобито имущество (КПКОНПИ), като бяха избрани един заместник-председател и трима членове. Антон Славчев ще бъде зам.-председател на антикорупционния орган. Антоанета Георгиева–Цонкова, Пламен Йоцов и Силвия Къдрева пък бяха избрани за членове на КПКОНПИ. Антон Славчев е завършил Висшето военно училище \"Тодор Каблешков\" със специалност \"Технология и организация на железопътния транспорт\". Има 22 години стаж в структурите на МВР и Държавната агенция \"Национална сигурност\" (ДАНС). Антоанета Цонкова е завършила право в Софийския университет \"Св. Климент Охридски\". Започва професионалната си кариера през 1998 г. в Софийския градски съд. От месец юни 1999 г. до месец юли 2006 г. е адвокат към Софийската адвокатска колегия. Продължава професионалното с развитие в Комисията за установяване на имущество, придобито от престъпна дейност. От март 2013 г. до момента тя е член на Комисията за отнемане на незаконно придобито имущество. Пламен Йоцов е завършил Висшето военно училище за артилерия и противовъздушна отбрана в Шумен. Той има 20 години стаж в различни отдели на МВР и ДАНС. През 2009 г. е удостоен с колективната награда \"Полицай на годилата\" от Фондация \"Доверие и Закрила\". Силвия Къдрева е магистър по специалността \"Библиотечно-информационни науки\" в Софийския университет. Кариерата ѝ започва в Министерството на околната среда и водите. През 1999 г. започва работа в Сметната палата. От 2014г. е директор на Публичния регистър.", "date": "2018.04.26", "title": "Парламентът попълни състава на антикорупционната комисия"}
{"url": "https://www.dnevnik.bg/politika/2018/04/26/3169550_plamen_georgiev_poiska_antikorupcionnata_komisiia_da/", "text": "Пламен Георгиев, председател на Комисията за противодействие на корупцията и за отнемане на незаконно придобито имущество, поиска комисията му да има възможност \"поне да задържа лицата\". Георгиев даде пример с показания  арест на кметицата на община \"Младост\" Десислава Иванчева . \"Ние организирахме всичко, експлоатирахме СРС-ата, участвахме в цялото разследване по събиране на доказателства и в един момент вече дори не можахме да задържим г-жа Иванчева. Това не го направихме ние\", каза Георгиев в парламента, след като бяха  избрани членовете на комисията . \"Казах, че ще бъдат задържани хора с пари. Мисля, че изпълних първото обещание, което дадох. Оттук нататък продължаваме по същия начин\", каза Георгиев. Попитан дали следващите арести ще бъдат така показни, Георгиев каза, че всичко зависи от това къде ще бъдат задържани лицата. \"Ние не можем да им казваме къде да получават подкупа. Ако го получат в центъра на София, както е конкретният случай, ще бъдат задържани в центъра на София. Ако го получат пред моя кабинет, ще бъдат задържани там\", закани се Георгиев. Той съобщи, че се разследват още хора от властта. Всеки един случай бих разследвал, няма чадър над никого, декларира Георгиев. Георгиев съобщи и ресорите на новоизбраните членове на комисията му. Антон Славчев ще е с ресор разкриване на престъпление, Антоанета Цонкова ще поеме работата при отнемане на незаконно придобитото имущество. Пламен Йоцов ще оглави звеното на КПКОНПИ, отговарящо за превенцията на корупцията, а Силвия Къдрева ще се занимава с декларациите на публичните лица.", "date": "2018.04.26", "title": "Пламен Георгиев поиска антикорупционната комисия да задържа заподозрени"}
{"url": "https://www.dnevnik.bg/biznes/2018/04/26/3169539_uskoriava_se_rustut_na_jilishtnite_i_potrebitelskite/", "text": "Потребителските и жилищните кредити растат все по-видимо, показват данните на БНБ през март. На годишна база заемите за жилище нарастват с 9.1% при 8-5% за февруари. Обемът им достига 9.7 млрд. лв., съобщава  \"Капитал\" . В основата на ръста стоят ниските лихви, падащи до под 3%. Стимулиращ фактор е и поскъпването на жилищата.  Всичко това увлича банките в състезание, за резултатите от което се наложи управителят на БНБ Димитър Радев да ги предупреди в първото за тази година издание на тримесечния бюлетин на Асоциацията на банките в България. В него той посочва, че растежът на кредитирането предполага повишено внимание върху кредитния риск.  При потребителските кредити ръстът също става по-видим, като за март е бил 7.2% на годишна база (при 6.9% годишно повишение през февруари). Обемът им е 7.9 млрд. лв. Принос в по-отчетливото нарастване може да има и чистенето на портфейлите от необслужвани кредити от банките, което всъщност показва по-видимо какъв е реалният ръст. Според строителни компании част от ръста в потребителските заеми е също заради имотите - с тях се плащат първоначалните вноски при строителството на зелено. По-умерено е нарастването на фирмените кредити. През март те се увеличават с 2.3% на годишна база (2% годишно повишение през февруари) до 31.5 млрд. лв. Лошите и преструктурирани заеми запазват общата тенденция на намаление на годишна база. Обемът към края на март е 6.5 млрд. лв., като годишното понижение е с 13.8%. Делът им в целия кредитен портфейл е 13%.", "date": "2018.04.26", "title": "Ускорява се ръстът на жилищните и потребителските кредити"}
{"url": "https://www.dnevnik.bg/bulgaria/2018/04/26/3169483_nedostigut_na_rabotna_ruka_e_osnovna_prechka_pred/", "text": "Икономика не се управлява с държавен дълг, заяви пред БНТ председателят на парламентарната комисия по бюджет и финанси Менда Стоянова. Тя увери, че управляващите ще продължат да намаляват дълга като дял от БВП. \"През 2017 г. имаме номинално намаляване на дълга с 2.257 млн. лв., а до 2020 г. е планирано да е 20% от БВП. Стоянова подчерта, че рейтингът на държавата се вдига и това е ключово за инвеститорите, които влагат пари в България. \"Още през 2017 г. трите рейтингови агенции повишиха кредитния рейтинг на България и това реално се отрази на лихвите, всички ние знаем при какви условия се извършва в момента кредитирането\", добави тя. Стоянова. Според шефа на бюджетната комисия е по-важно къде се насочват инвестициите. \"В момента имаме постепенно повишаване на инвестициите в реалната икономика - в създаването на производствени и промишлени предприятия, както и в IT сектора\", каза тя, докато преди дветовната финансова криза през 2008 г. били спекулативни. Стоянова прогнозира, че през следващите години физическият недостиг на работна ръка ще бъде най-голямата пречка пред растежа на българската икономика. Помолена да коментира намерението за присъединяване към еврозоната, Стоянова даде пример с балтийските държави, където доходите рязко се повишили с въвеждането на еврото. \"Според мен рискът от инфлация и повишение на цени е несъстоятелен. В тези страни се показа, че инфлацията не влияе\", каза тя тя. Стоянова коментира и п оследните случаи на корупция в Изпълнителна агенция \"Автомобилна администрация\" . \"Никога работодателят- държава не може да бъде конкурентен на работодателя - частна фирма. Важнно е да се оптимизира ролята на държавната администрация\", каза тя.", "date": "2018.04.26", "title": "Недостигът на работна ръка е основна пречка пред растежа, предупреди Менда Стоянова"}
{"url": "https://www.dnevnik.bg/bulgaria/2018/04/26/3169549_kratki_novini_lineika_e_bila_otkradnata_v_plovdiv/", "text": "Жена удари двама полицаи и две патрулки 28-годишната жена е шофирала с несъобразена скорост по на ул. \"Бригадирска\" в Димитровград. Единият полицай е с комоцио, а другият е с охлузване на десния крак и дясната ръка. Шофьорката е задържана за 24 часа. Главният преговарящ за Брекзит разговаря с Борисов Министър-председателят Бойко Борисов се срещна в София с главния преговарящ на ЕС за оттеглянето на Обединеното кралство от съюза Мишел Барние. Той е запознал българския премиер с хода на преговорите между Брюксел и Лондон. Изразено е било общото мнение, че този процес трябва да гарантира правата на гражданите и на бизнеса, се казва в съобщение от правителствената информационна служба. Линейка е била открадната в Пловдив Линейка е била открадната в Пловдив, съобщава \"Фокус\". Сигналът за престъплението е подаден вчера, като е посочено, че превозното средство е изчезнало между 11 ч. и 22:30 ч. От полицията продължават да разследват случая. Работник загина при отсичане на дърво Дървосекач на сечище е загинал на място в района на белоградчишкото село Праужда. Работници почиствали сечище, където трябвало да се направи път. По време на работата 50-годишен мъж е загинал при отсичане на дърво с моторен трион, след като е бил затиснат от част от дървото. По случая е образувано досъдебно производство, а инспекцията по труда извършва проверка.", "date": "2018.04.26", "title": "Кратки новини: Жена удари двама полицаи и две патрулки"}
{"url": "https://www.dnevnik.bg/bulgaria/2018/04/26/3169570_noviiat_kmet_na_mladost_se_chuvstva_dlujen_da_zaeme/", "text": "Владимир Клисуров беше избран от Столичния общински съвет днес за временен кмет на район \"Младост\". Назначаването му подкрепиха 47 от 48-те съветници. Клисуров бе посочен за поста от титулярния кмет Десислава Иванчева, след като тя беше арестувана по подозрение за искан подкуп. В обща декларация от него и другия зам.-кмет на района - Румен Русев, разпространена вчера, се казваше, че Клисуров се отказва от поста в полза на Русев, когото Иванчева пък подозира, че опитва да узурпира поста. Длъжен съм да се съобразя с решението на общинските съветници. Такова е и решението на Десислава Иванчева, каза Клисуров пред журналисти, след като беше избран за временен кмет. Мотивът му да не желае да заеме поста бил, че не се чувства достатъчно компетентен, за да решава най-важните проблеми на района, свързани със строителството. Именно заради това в района смятали, че Русев е по-подходящ. Русев каза, че между него и Десислава Иванчева няма конфликт. Предложението за назначаването на Клисуров беше внесено извънредно от председателя на общинския съвет Елен Герджиков.", "date": "2018.04.26", "title": "Новият кмет на \"Младост\" се чувства длъжен да заеме поста"}
{"url": "https://www.dnevnik.bg/razvlechenie/2018/04/26/3169568_producentskata_kushta_na_brad_pit_shte_filmira/", "text": "Продуцентската компания на Брад Пит ще прави филм по скандала \"Уайнстийн\", съобщи агенция \"Ройтерс\". Plan B Entertainment, чийто собственик е Пит, и Annapurna Pictures са купили правата за филмиране на историята от журналистите на \"Ню Йорк таймс\" Джоди Кантор и Меган Туохи, които първи разкриха сексуалния тормоз, на който Уайнстийн е подлагал многобройно жени. Текстовете им вдъхновиха световното движение #MеToo и спечелиха награда \"Пулицър\" заедно със сп. \"Ню Йоркър\", което също работеше по историята. Мотивите на журито бяха следните: \"За  експлозивна и влиятелна журналистика , която разкри властимащи и  богати сексуални насилници , включително обвинения срещу един от  най-силните холивудски продуценти , които го накараха да отговаря за отдавна потъпквани обвинения в принуда, бруталност и сплашване на жертвите, отприщвайки световна разплата за сексуалното насилие срещу жени.\" Филмът ще разкаже как те са работили по разкритията си по подобие на наградения с \"Оскар\" през 2015 г. \" Спотлайт \". Той бе посветен на репортерите от в. \"Бостън глоуб\", спечелили \"Пулицър\" с разследванията си, посветени на  педофилията в Католическата църква . През март компанията \"Уайнстийн\" обяви фалит, след като студиото търси  купувач или инвеститор  в продължение на месеци. Филиал на Lantern Capital Partners ще придобие активите ѝ. Над 70 жени обвиниха съоснователя на компанията  Харви Уайнстийн  в сексуални престъпления – от тормоз до изнасилване. Лавината от обвинения срещу Уайнстийн помете и  други високопоставени фигури  в шоубизнеса и политиката и даде старт на движението  #MeToo . То даде смелост на жените да споделят  на какъв натиск  са подложени заради пола си, макар борбата за правата им да е постигнала сериозни успехи в западния свят. Малко по-късно бе създадена и инициативата  Time's Up , която цели да предприеме практически стъпки за справяне с този проблем.", "date": "2018.04.26", "title": "Продуцентската къща на Брад Пит ще филмира скандала \"Уайнстийн\""}
{"url": "https://www.dnevnik.bg/biznes/2018/04/26/3169558_jilishtniiat_pazar_v_sofiia_se_uspokoiava_pokazva/", "text": "След най-добрата година за имотния пазар през последното десетилетие 2018 г. започва по-умерено и по-зряло за жилищния пазар в София. Отново има ръстове по всички показатели, но те вече са по-плавни. Това показва анализът на \"Бългериън пропъртис\".  Не на всяка цена Купувачите продължават да обмислят добре покупките си, да оглеждат възможно най-много от имотите на пазара и да не купуват на всяка цена. Тази еластичност в търсенето очаквано забави нарастването на цените на жилищните имоти в София. В началото на тази година то е малко под 11% на годишна база, а средните цени остават под бариерата от 1100 евро/кв.м, показват данните на компанията. Очакваният растеж на БВП и доходите на населението, ниската безработица и все още ниските лихви по ипотечните кредити през 2018 г. ще продължат да влияят благоприятно на имотния пазар, но вече с по-малка доза ентусиазъм и стихийност от тези през последните 2 години.  Данните на компанията сочат, че през първото тримесечие на 2018 г. цените в София задържат достигнатите в края на миналата година нива, а растежът им на годишна база се забавя.  Средната цена на жилищата в София през първите месеци на годината е била 1092 евро/кв.м при 1095 евро/кв.м в края на 2017 г. Изглежда, че след скоростното преминаване на границите от 900 и 1000 евро/кв.м цените като че ли стават по-неуверени в преминаването на следващата бариера от 1100 евро.  Средната покупна цена на жилищата в София е 91 335 евро. Годишното увеличение на цените през изминалото тримесечие е 10.86% при измерено от нас годишно нарастване за 2017 г. в размер на 16%.  Според данните на Агенцията по вписванията за първото тримесечие в София са вписани 5631 имотни продажби при 5023 за същия период на 2017 г., което е ръст от 12% на годишна база.  Данните показват още, че темпът на нарастване на продажбите на имоти в София се ускорява (от около 8% за 2015 и 2016 г. и 6% за 2017). Издадените нови разрешителни за строеж в София по данни на НСИ са 201 броя за 4-ото тримесечие на 2017 г. Така 2017 г. завърши с 827 издадени разрешителни за нови жилищни сгради в столицата при 695 за 2016 г., което е ръст от 19%. Къде се купува Наблюденията на компанията сочат, че най-много купени жилища в началото на 2018 г. има в \"Студентски град\" (средна цена 956 евро/кв.м), където цените са най-изгодни в сравнение с останалите южни квартали, особено в комплекс \"Академика\".  Останалите най-популярни за покупка квартали в София са \"Кръстова вада\"(средна цена 1130 евро/кв.м), \"Витоша\" (средна цена 1 045 евро/кв.м) и \"Младост 4\" (средна цена 1080 евро/кв.м). Към тях се добавя \"Връбница 2\" (средна цена 960 евро/кв.м) с продължаващи активни продажби на изгодни жилища ново строителство в комплекс Sofia North Park, близо до Северния парк и метростанция. Най-желаният квартал Най-скъпо продавани са жилищата в \"Лозенец\", който остава и най-желаният от купувачите квартал в София. Средните цени за изминалото тримесечие там са 1675 евро/кв.м. Най-много се купуват апартаменти на 2-ри и 3-ти етаж – 38% от купените, а след тях се нареждат жилищата на 4-ти, 5-ти и 6-ти етаж – 33%. Делът на жилищата на 1-ви етаж продължава да бъде голям - 27%. 56% от купените жилища се отопляват на ТЕЦ.  Средният престой на имотите на пазара на продадените в началото на годината имоти е 122 дни (около 4 месеца) и намалява от 138 дни в края на годината. Направените отстъпки от офертните цени са незначителни – 0.14%, и това е най-ниското им ниво 2008 г. насам.  Какво се очаква Още в първите месеци на годината се усеща уравновесяването на жилищния пазар в София в резултат на нарасналото предлагане, което доведе до забавяне на нарастването на цените в София до очакваните за 2018 г. 10%. Пазарът в столицата продължава да се радва на силна активност и през тази година той отново ще бъде сред най-атрактивните за инвестиции пазари, сочи прогнозата на компанията.  След рекордния ръст от 38%, който отбеляза банковото финансиране за покупка на недвижими имоти през 2017 г., кредитната експанзия на банките продължава и през тази година с нарастване в първите месеци от около 15% на годишна база, а лихвите по кредитите се запазват на ниски нива – от 3.7 до 4%.  В допълнение на благоприятните условия за кредитиране в полза на имотния пазар са и факторите повишение на доходите, ниска безработица, усещане за по-голяма сигурност за работните места и доходите. ", "date": "2018.04.26", "title": "Жилищният пазар в София се успокоява, показва анализ"}
{"url": "https://www.dnevnik.bg/sviat/2018/04/26/3169596_turciia_osudi_14_jurnalisti_na_zatvor_za_vruzki_s/", "text": "Турски съд осъди на затвор от 2.5 до над 8 години 14 сътрудници на опозиционния вестник \" Джумхуриет \" по обвинение в подкрепа за терористични организации, предаде агенция \"Франс прес\". Други трима обвиняеми представители на вестника по същото дело бяха оневинени. Собственикът на вестника  Акън Аталай , който бе в предварителния арест от 542 дни, бе осъден на повече от 8 години затвор, но бе пуснат под гаранция в очакване на процедурата на обжалване на присъдите. Другите осъдени журналисти бяха освободени под гаранция на по-ранен етап от съдебния процес. Журналистите са обвинени в сътрудничество с Кюрдската работническа партия (ПКК) и духовника Фетхуллах Гюлен, който според Анкара е организирал неуспешния опит за държавен преврат от юли 2016 г. Вестникът, който е силно критичен към президента Реджеп Тайип Ердоган, отхвърля тези обвинения и ги определя като абсурдни. Според \"Джумхуриет\" съдебният процес е политически мотивиран и има за цел да сплаши една от последните независими медии в Турция. \"Обвинението няма никакви доказателства. Журналистите са обвинени, че са се занимавали с журналистика. Самото съществуване на \"Джумхуриет\" е възприето като престъпление\", каза един от адвокатите на защитата, Фикрет Илкъз, в пледоарията си.  Вестникът , който си е изградил солидна репутация благодарение на редица новини, поставящи властта в неудобно положение, твърди, че това е политически процес и целта му е да бъде повалена една от последните независими медии в страната. В обвиненията срещу \"Джумхуриет\" имаше формулировки като \"смяна на редакционната политика\", подготовка на \"насилствени и разделящи новини\" и \"интервюиране на лидери на терористични организации\", пише Би Би Си. Сред обвиняемите бе и  Джан Дюндар  - бивш главен редактор на \"Джумхуриет\", който си навлече гнева на Ердоган, след като през 2014 г. публикува статия, описваща как Анкара доставя оръжие на ислямистки групировки в Сирия. Той ще бъде съден задочно, тъй като живее в Германия. Той и колегата му  Ердем Гюл  вече бяха осъдени на пет години затвор за въпросния текст. След процеса Дюндар се  премести да живее в Германия , където отново работи в турска медия. Процесът срещу него ще продължи отделно. Съдебният процес срещу сътрудниците на \"Джумхуриет\" тревожи защитниците на свободата на пресата, които осъждат все по-големия натиск над медиите при управлението на Ердоган, особено след неуспешния опит за преврат, отбелязва АФП. В последната класация на свободата на медиите, публикувана тази седмица от \"Репортери без граници\", Турция е на 157-о място от 180.", "date": "2018.04.26", "title": "Турция осъди 14 журналисти на затвор за връзки с Гюлен"}
{"url": "https://www.dnevnik.bg/sport/2018/04/26/3169566_otpadane_na_niil_roburtsun_e_porednata_goliama/", "text": "Световният шампион за 2010 г. Нийл Робъртсън е поредното голямо име, което напуска надпреварата в \"Крусибъл\" през тази година още в първия кръг. Австралиецът изненадващо загуби с 5:10 от квалификанта Робърт Милкинс и се присъедини към  Марк Селби ,  Шон Мърфи  и Стюърт Бингам, които също отпаднаха още след първия си мач. Робъртсън изоставаше с 3:6 след първата сесия, но спечели първите два фрейма след паузата. Те се оказаха и последните за 36-годишния австралиец, след като Милкинс взе четири фрейма поред и си осигури преминаване във втория кръг. Състезателят от Глочестър изравни най-доброто си представяне в \"Крубисъл\", където има две класирания във втория кръг (2002 и 2013 г.) в осем учасия. Преди пет години Милкинс победи именно Робъртсън в първия кръг. 42-годишният англичанин ще срещне още един световен шампион в \"Крусибъл\" в следващия си мач. Негов съперник ще бъде двукратният първенец Марк Уилямс (2000 и 2003 г.), който победи със същия резултат 10:5 Джими Робъртсън. Във втория кръг продължава и Джон Хигинс, който се справи с тайландеца Тепчая Ун-Нох в оспорван мач с 10:7. Световният шампион за 1998, 2007, 2009 и 2011 г. ще срещне Джак Лисовски във втория кръг, който  отстрани Бингам .", "date": "2018.04.26", "title": "Отпадането на Нийл Робъртсън е поредната голяма изненада на световното по снукър"}
{"url": "https://www.dnevnik.bg/sport/2018/04/26/3169632_aktyorut_djerard_butlur_se_ozova_v_centura_na_praznika/", "text": "\"Левски\" отпразнува класирането на финал за Купата на България с актьора Джерард Бътлър. От клуба разпространиха кадри как холивудската звезда поздравява играчите след  равенството 2:2 с ЦСКА, което прати сините напред . Шотландският актьор, който е голям фен на спорта и почти не пропуска мачове на родината си в  турнира по ръгби Шестте нации , в момента снима филм в България. В студиата в Бояна в момента вървят снимките за продължението на екшън поредицата \"Код Лондон\" и \"Код Олимп\", което носи заглавието Angel Has Fallen. Предишните два филма също бяха снимани в България. Бътлър е изгледал двубоя с ЦСКА по покана на собственика на \"Левски\"  Спас Русев . Бътлър е отседнал в хотела на бизнесмена в центъра на София. След края на двубоя звездата от филма \"300\" влезе в съблекалнята с Русев и позира за няколко снимки. Бътлър дори запя част от една от любимите песни на феновете \"Ние сме \"Левски\".", "date": "2018.04.26", "title": "Актьорът Джерард Бътлър се озова в центъра на празника на \"Левски\""}
{"url": "https://www.dnevnik.bg/sviat/2018/04/26/3169672_sasht_razsledva_huawei_za_narushavane_na_mejdunarodni/", "text": "Американското министерство на правосъдието е започнало разследване на китайския технологичен гигант Huawei за предполагаеми нарушения на иранските санкции, съобщава \"Уолстрийт джърнъл\". Изданието отбелязва, че компанията е един от най-големите доставчици на телекомуникационно оборудване и услуги в света и е под строг контрол в САЩ заради връзките си с китайското правителство, което според американски експерти представлява заплаха за националната сигурност. Представители на Huawei са призовани да дадат обяснения пред американското финансово министерство за предполагаеми нарушения на наложените санкции на Иран и Северна Корея. Властите в САЩ обаче не дават повече подробности за разследването. От своя страна говорителят на китайската компания Чарлз Цинковски обясни, че \"Huawei спазва всички закони и разпоредби, включително тези за контрол върху износа и санкциите на ООН, САЩ и ЕС\". Бизнесът на Huawei е силно ограничен на територията на САЩ. Причината - подозрения, че мобилните телефони и мрежовото оборудване на компанията, които са широко използвани в редица страни, могат да се използват от Пекин за шпионаж. Миналият месец Федералната комисия по съобщенията предложи ново правило, което да ограничи малките телекомуникационни компании да купуват оборудване или услуги от компании, които представляват заплаха за националната сигурност. Целта е основните американски телекомуникационни компании да не правят бизнес с китайската компания.", "date": "2018.04.26", "title": "САЩ разследват Huawei за нарушаване на международни санкции"}
{"url": "https://www.dnevnik.bg/bulgaria/2018/04/26/3169590_blizo_13_ot_uchenicite_v_bulgariia_otpadat_predi_da/", "text": "                        12.7% от децата, или всеки осми ученик, в България отпадат от училище, преди да завършат. Това сочат  данни на Евростат за 2017 г.  Страната се намира на последните пет места по този показател в Европейския съюз. При момчетата процентът е по-нисък - 12 на сто, докато при момичетата е 13.5%. Най-тежко е положението в Малта (18.6% отпаднали), Испания (18.3%) и Румъния (18.1%). Първенци са Хърватия (3.1%), Словения (4.3%) и Полша (5%). Все пак страната отбелязва напредък спрямо 2008 г., когато 14.8% от учениците са напускали училище преждевременно. Процентът на отпадащи намалява във всички страни членки с изключение на Чехия, където има увеличение от 5.1% на 6.7%, Румъния (от 17.9% на 18.1%) и Словакия (от 6.6% на 9.3%). Според Стратегия 2020 на Европейския съюз в частта за образованието е заложено повишаване дела на хората със завършено висше образование до 40% сред населението на възраст 30 - 34 г. И по този показател България е в дъното на класацията – на 22-ро място - на 32.8%, сочат данни на Евростат за 2017-та. Целта, която си е поставила страната, е до 2020 г. делът на хората с висше образование да достигне 36%.", "date": "2018.04.26", "title": "Близо 13% от учениците в България отпадат преди да завършат (графика)"}
{"url": "https://www.dnevnik.bg/politika/2018/04/26/3169682_gerb_otkri_paralelna_durjava_i_cherven_oktopod_i_v/", "text": "Болярово е пример за паралелна държава, а общината се души от червен октопод. Това каза бившият депутат от ГЕРБ Антон Тодоров, който продължава с разкритията на ГЕРБ за корупция и шуробаджанащина в общините с кметове на БСП. Депутатът Александър Иванов каза, че кметът на общината Христо Христо е назначил за секретар първата братовчедка на съпругата си. Освен това шефът на Спортното дружество в община Болярово е синът на кмета, който получава пряко финансиране от баща си Христо Христов. Началник отдел на изключително важната дирекция \"Хуманитарни дейности и европрограми\" е София Милева, която е сестра на кмета Христо Христов от БСП, каза Иванов. Кметът на село Голямо Крушово в общината е назначил пък съпругата на кмета Мария Христова за секретар на читалището. В община Болярово всичко е оплетено като една паяжина, която дълги години не може да се разплете, каза народният представител от Ямбол Юлиян Папашимов. Той обърна внимание на връзките на председателя на общинския съвет в община Болярово Атанас Дженков. \"Ще започна с неговата съпруга Йовка Дженкова, която е началник на отдел \"Управление и на собствеността и териториалното устройство\". Главният специалист в отдел \"Проекти и обществени поръчки\" Татяна Дженкова–Велкова е дъщеря на председателя на общинския съвет. Общинският съветник и заместник-председател на БСП – Болярово, Златина Николова е с работно място в офиса на сестрата на кмета София Минева, която е началник на отдел \"Парламентарни дейности и европрограми\". Болярово е феодална община от най-лош социалистически тип, заключи Антон Тодоров. Той добави, че не си ли от БСП, не си от родата на феодалите от БСП, не получаваш отопление, не получаваш покана за търгове и проекти. \"Видяхте какво е в Мездра, виждате какво е в Болярово. Нека да кажем на жителите на община Болярово: \"Ние сме не за вас, ние сме до вас. Разрушете тази крепост на безчестието и безсрамието\", призова Антон Тодоров жителите на Болярово, което се управлява от БСП от 30 години. Дали нашите разкрития за общините ще помогнат на ГЕРБ за местните избори не знам, но ще помогне за насочване на прожекторите, за които някои хора само призовават, каза още Тодоров като препратка към  изказването на президента Румен Радев . Тодоров показа документ от Агенцията за държавна финансова инспекция (АДФИ) за проверка в община Златица, която е установила вреди в размер на 33 289 лв., които са в резултат на виновното поведение на Магдалена Величкова Иванова, кмет на община Златица. Тодоров благодари на местната организация на БСП в Сопот, защото са изгонили заместник-кмета и са поискали оставката на кмета Деян Дойнов. За  Сопот  и  Златица  са част от предишните сигнали на ГЕРБ.", "date": "2018.04.26", "title": "ГЕРБ откри паралелна държава и червен октопод и в община Болярово"}
{"url": "https://www.dnevnik.bg/biznes/2018/04/26/3169684_taksimetrova_kompaniia_e_globena_za_imitaciia_na_okei/", "text": "Комисията за защита на конкуренцията глоби таксиметровата компания \"О.К.Суперстарс\" ЕООД заради имитация. Санкцията е 1750 лв., които представляват 7% от общия оборот на дружеството за 2017 г. Комисията е установила, че компанията поставя на таксиметровите си автомобили стикери с изображения, които са изключително сходни с тези на \"О’Кей Супертранс\" АД, което дружество (подател на искането) е дългогодишен участник на пазара на таксиметрови услуги в София. Сходният, почти идентичен външен вид на такситата на \"О.К.Суперстарс\" ЕООД може да въведе в заблуждение потребителите за реалния превозвач, което е в ущърб на конкурента \"О’Кей Супертранс\" АД, мотивира решението си комисията. С решението комисията постановява прекратяване на нарушението, подлежащо на незабавно изпълнение.", "date": "2018.04.26", "title": "Таксиметрова компания е глобена за имитация на \"О’Кей Супертранс\""}
{"url": "https://www.dnevnik.bg/zelen/2018/04/26/3169662_ministerstvo_na_turizma_shte_premahne_ogradata_na/", "text": "Министерство на туризма ще предприеме всички законосъобразни действия, за да бъдат премахнати издигнатите от концесионера ограждения на плаж \"Делфин\". Това заяви Радиана Симеонова-Йонова от отдел \"Управление на морските плажове\" на ведомството в репортаж на Би Ти Ви от мястото.  Симеонова уточни, че по закон концесионерът няма право да поставя никакви ограждения на плажната ивица, било то и декоративни. Тя направи уговорката, че в момента тече проверка, която да установи дали оградата се намира на територията на плажа, или попада в друга собственост. След нея ще бъде издадено предписание за премахване. \"Към момента тук на място се вижда, че огражденията не би трябвало да ги има\", каза в отговор на въпрос представителят на министерството и увери, че ведомството ще направи всичко за удобството на плажуващите. Във връзка със  сигнали на граждани за ограничаване на свободния им достъп д о плажа и за строителни дейности там преди ден отговорните институции направиха  проверка на място.  Проверката установи, че заграждението не препятства достъпа до плажа. \"Поставената сега ограда е декоративна и не ограничава достъпа до плажа. Миналата година беше установена и премахната стълба, която беше незаконна и не трябваше да се намира на мястото\", обясни пред инж. Тонка Атанасова от РИОСВ – Бургас. През май миналата година наемателят изгради  масивна дървена стълба до плажа  без нужните разрешителни. Без  изискваните документи той започна да строи и дървеното си заведение . Непосредствено преди изграждането на стълбата, но отново на същото място, бяха изсечени дърветата и растителността – част от Природен парк \"Странджа\". Наемателят отрече да има връзка със сечта, а  разследването на прокуратурата  не стигна до извършителя. Концесионерът от своя страна също повтори, че това не е ограда, че е декоративна. \"Ако в това ограждение е заровено кучето, няма проблем до два-три дни работниците да я премахнат\", каза Йордан Тодоров. От репортажа се вижда и издигната дървена къща с големи прозорци и тераса, която наподобява вила за почивка на плажа.  Според концесионера Йордан Тодоров обаче постройката ще служи за осигуряване задължителните дейности на плажа, ще има и медицински пункт със стая за прегледи. Тодоров съобщи, че за летния сезон предвижда на плажната ивица да има и заведение, чадъри и шезлонги и водни атракциони. По думите му проблемът е, че плажуващите на този плаж, които се събличат голи и се забавляват по типичен за тях начин, се притесняват, че други хора ще започнат да го посещават и искат да остане \"частен за тях\".  Кметът на Царево Георги Лапчев пък заяви, че става дума за \"фалшиви сигнали\" и \"фалшиви новини\". Недоволните от строителството и ограничаването на достъпа граждани Лапчев определи като \"една малка група плажуващи, които са си заплюли плажа като свой и не искат никой да им нарушава спокойствието\", коментира Лапчев и допълни, че той не е техен. Според него традиционно плажуващите преминават през общинска собственост, за да стигнат до плажа, а нямат право да го правят. Така той мотивира искането на община Царево пред РИОСВ - Бургас, за прокарване на трасе до плажа. Изискано е становище от дирекцията на ПП \"Странджа\", за да се намери най-подходящото място за осигуряване на пешеходния достъп към плажа. В доклада по  проекта за промени в общия устройствен план на Царево  се констатира, че в района на \"Делфин\" има местообитания от защитена зона \"Странджа\" над плажа, както и зараждащи се подвижни дюни на къмпинг \"Делфин\" и т.нар. сиви дюни на самия плаж . До момента наличието на дюни в местността се отричаше. Плажът на къмпинг \"Делфин\" беше един от последните диви и нудистки плажове по Южното Черноморие. Миналото лято той беше даден на наемател – на пловдивското дружество \"Тива интернешънъл\" със собственик Йордан Тодоров. Ф ирмата \"Тива интернешънъл\" искаше да ограничи достъпа за нудистите на плажната ивица  и за целта постави табела, на която беше написано, че плажът не е нудистки. Отново там п олицията наложи първа глоба на нудист  за непристойно поведение.", "date": "2018.04.26", "title": "Министерството на туризма ще премахне оградата на плажа на \"Делфин\""}
{"url": "https://www.dnevnik.bg/sviat/2018/04/26/3169700_brjuksel_dade_na_gugul_i_feisbuk_shest_meseca_da_sprat/", "text": "Технологичните гиганти като \"Гугъл\" и \"Фейсбук\" имат шест месеца да се преборят с фалшивите новини, в противен случай Еврокомисията ще предприеме мерки срещу тях. Това стана известно от изказването на еврокомисаря за цифровото общество Мария Габриел, с което тя представи нова инициатива за борба с онлайн дезинформацията. Европейската комисия дава възможност на социалните мрежи да разрешат проблема веднъж завинаги, каза тя. До юли те трябва да приемат практическия кодекс, изработен от комисията. \"Ще очакваме видими и измерими резултати през октомври и си запазваме правото да решим през декември дали е нужно да въведем допълнителни мерки\", каза Габриел. \"Това не е нищо ново, тази дезинформация датира от векове, но цифровите инструменти ѝ позволяват да се разпространява с мащаб и скорост, които никога не сме виждали преди\", отбеляза британският еврокомисар Джулиан Кинг. По данни на ЕК досега дезинформацията е повлияла на изборите в 18 държави, а 83% от европейците възприемат фалшивите новини като заплаха за демокрацията. Не \"фалшиви новини\", а \"онлайн дезинформация\" На среща в Брюксел с български журналисти, поканени от нейния екип по-рано този месец,  Габриел разясни , че няма да има предложение за законодателна инициатива и най-вероятно няма да се използва терминът \"фалшиви новини\", защото отсъства общоприета за ЕС дефиниция. Вместо това се налага формулировката  \"онлайн дезинформация\" , обхващаща умишленото създаване на лъжи с цел нанасяне на щети върху конкретен човек, компания или общност. Европейската служба за външно действие е засякла в последните три години 3900 случая на пропагандни (неверни) съобщения в защита на тезите на Кремъл. Комисията отбелязва, че \"фалшиви новини\" са съобщения, които не включват журналистически грешки, сатира или пародия, а са злоумишлено създадени, за да повлияят на обществото и да замъглят истината. ЕК предлага занапред да бъдат въведени възможности за ясно различаване на източника на информацията, нейната достоверност и финансирането на медиите. Предлага се също медийната грамотност да бъде преподавана в училище. На държавите в ЕС се предлага да насърчават качествената журналистика и образованието за журналисти, както и да предприемат мерки в защита на медиите от предизвикателствата на пазарната среда. От онлайн платформите комисията очаква затегнат контрол над рекламите в сайтове, които разпространяват пропаганда и дезинформация. Платформите следва да въведат ограничения в политическата реклама и да изтриват фалшиви потребители. Предвижда се разгръщането на международна мрежа от експерти по проверка на данните.", "date": "2018.04.26", "title": "Брюксел даде на \"Гугъл\" и \"Фейсбук\" шест месеца да спрат фалшивите новини"}
{"url": "https://www.dnevnik.bg/sport/2018/04/26/3169695_klivland_oburna_indiana_s_pobeden_kosh_na_lebron/", "text": "С две изключителни отигравания на Леброн Джеймс в последните три секунди \"Кливланд кавалиърс\" постигна драматична победа с 98:95 срещу \"Индиана пейсърс\" и направи обрат в серията от първия кръг на плейофите в Националната баскетболна асоциация (НБА). При 95:95 Джеймс блокира изстрел на Виктор Оладипо, който най-вероятно щеше да изведе \"пешеходците\" до победа, след което отбеляза зрелищна тройка със сирената. \"Кавалерите\" изоставаха с 1:2 победи в серията, но вече са на един успех от участие в следващата фаза. Джеймс завърши мача с 44 точки, десет борби и осем асистенции. Лидерът на \"Кливланд\" вкара 14 от 24-те си стрелби от игра и записа впечатляващите за себе си 15 точни наказателни изстрела от 15 опита. \"Леброн го прави и в двата края на игрището. Точно затова е най-добрият играч в света\", заяви след двубоя Кевин Лав. Центърът на \"кавалерите\" завърши с 11 точки и десет борби, но имаше трудна вечер и пропусна девет от 11-те си стрелби от игра. Джей Ар Смит имаше още по-големи проблеми с мерника и завърши без точка при осемте си опита за кош. Кайл Корвър обаче намери своята стрелба и помогна на Джеймс да изнесе тежестта в атака. 37-годишният гард вкара пет тройки от девет опита и завърши с 19 точки, към които добави шест борби. За \"Индиана\" най-резултатен беше Домантас Сабонис с 22 точки. Тадеус Йънг вкара осем от деветте си опита за кош от игра и добави 16 точки. Лидерът на \"пешеходците\" Виктор Оладипо обаче отбеляза само 12, като пропусна 13 от 15-те си стрелби. \"Индиана\" започна по-добре мача и отвори разлика от десет точки при 25:15. Джеймс обаче взе нещата в свои ръце и направи четири поредни пробива с поднасяне в оставащите две минути, за да приключи първата четвърт при 23:25. Ситуацията се повтори и във втората четвърт. Гостите поведоха с девет точки, но Джеймс отговори с поредица от мощни пробиви и съкрати изоставането на домакините. Силна серия на Тадеус Йънг в края на първото полувреме все пак даде аванс от седем точки на \"Индиана\" преди почивката - 56:49. \"Кливланд\" обаче изигра страхотна трета четвърт, която спечели с 32:17. В нея Джеймс вкара 15 точки и асистира за четири тройки - две на Корвър и две на Хосе Калдерон, за да може \"кавалерите\" да поведат с 81:73. В началото на последната четвърт домакините отвориха разлика от 11 точки. \"Индиана\" обаче се върна в мача и дори беше на позиция да спечели, след като \"Кливланд\" не успя да вкара нито един кош от игра в последните седем минути (и само един в последните девет). Половин минути преди края Домантас Сабони изравни резултат при 95:95. В ответната атака Джеймс допусна грешка, която позволи на \"Индиана\" да изстиска часовника и да стигне до възможност да решаващ кош. Звездата на \"Кливланд\" обаче се реваншира с две блестящи отигравания в двата края на игрището и доближи своя отбор от втория кръг на плейофите. Чадърът на Джеймс срещу Оладипо предизвика спорове между двата отбора. \"Индиана\" претендираше, че трябва да бъдат присъдени две точки, но реферите признаха действията на Джеймс за коректни. През изминалата нощ се изиграха още три двубоя от плейофите. \"Хюстън рокетс\" стана четвъртият отбор, който се класира за втория кръг. \"Ракетите\" разгромиха \"Минесота тимбъруулвс\" със 122:104 у дома и спечелиха серията с 4:1 победи. След 26 точки и 15 борби на Клинт Капела и 24 точки и 12 асистенции на Джеймс Хардън \"Хюстън\" се присъедини към шампиона  \"Голдън стейт уориърс\" , \"Ню Орлиънс пеликанс\" и \"Филаделфия 76\". Само една от сериите от първия кръг в Западната конференция не е приключила. \"Юта джаз\" пропусна страхотен шанс да елиминира \"Оклахома сити тъндър\", след като водеше с 3:1 победи и имаше огромен аванс от 25 точки в мач №5. \"Джазмените\" обаче не намериха начин да се справят с Ръсел Уестбрук и Пол Джордж и загубиха с 99:107. Уестбрук завърши с 45 точки, 15 борби и седем асистенции, а Джордж добави 34 точки. Лидерът в Източната конференция след редовния сезон \"Торонто раптърс\" поведе с 3:2 победи срещу \"Вашингтон уизърдс\" след домакински успех със 108:98. Демар Дероузън вкара 32 точки за канадския тим, а Кайл Лаури добави 17 точки и десет асистенции. Така три от четирите серии на изток продължават при резултат 3:2 в полза на отбора, който влезе с домакинско предимство в плейофите.  Единствено \"Филаделфия\" преодоля бързо  първия кръг след 4:1 победи срещу \"Маями хийт\".", "date": "2018.04.26", "title": "С победен кош на Леброн Джеймс със сирената \"Кливланд\" обърна серията с \"Индиана\""}
{"url": "https://www.dnevnik.bg/sviat/2018/04/26/3169714_princ_uiliam_shte_kumuva_na_svatbata_na_hari_i_megan/", "text": "Британският принц Уилям ще кумува на  сватбата на брат си принц Хари  и американската актриса Меган Маркъл, съобщи дворецът \"Кенсингтън\". \"Херцогът на Кеймбридж е поласкан от молбата и няма търпение да подкрепи брат си\", гласи изявлението. Все още не е известно коя ще бъде кумата. Хари направи същото за брат си на сватбата му с Кейт Мидълтън през 2011 г., а кума бе сестрата на Катрин - Пипа. По-рано тази седмица херцогинята на Кеймбридж роди третото дете на двойката - момченце, чието име още не е обявено. Хари и Меган ще се оженят на 19 май в параклиса \"Сейнт Джордж\" в Уиндзорския замък след близо двегодишна връзка. Наскоро  те съобщиха , че ще поканят хиляди британци да участват в празненствата по случай  сватбата им . 2640 души ще присъстват в замъка Уиндзор, за да видят пристигането на  булката  и  младоженеца  за церемонията и по-късно потеглянето им от замъка.", "date": "2018.04.26", "title": "Принц Уилям ще кумува на сватбата на Меган Маркъл и Хари"}
{"url": "https://www.dnevnik.bg/sviat/2018/04/26/3169694_armenskiiat_parlament_shte_izbere_premier_na_1_mai/", "text": "Лидерът на арменската опозиция Никол Пашинян води разговори с парламентарните сили, за да си осигури подкрепа като кандидат за следващ министър-председател, предадоха руските агенции и \"Асошиейтед прес\", цитирана от БТА. Парламентът ще гласува за нов премиер на 1 май. Официалното  съобщение  на законодателния орган гласи, че \"въпросът за избора\" ще бъде обсъден на тази дата, но няколко издания не изключват възможността самото гласуване да е на следващия ден. Пашинян  оглави продължилия две седмици протести срещу Серж Саргсян, който десет години беше президент на страната, преди да заеме този месец премиерския пост. Заради масовите протести срещу избора му в понеделник Саргсян  подаде оставка . Протестите продължиха и след това с искане  да бъде избран  \"премиер от народа\", какъв Пашинян твърди, че е готов да бъде. Преди решението за избор на премиер на 1 май хиляди демонстранти отново излязоха по улиците на Ереван, за да протестират, затварят пътища и блокират трафика в града, както призоваваше и Пашинян. Самият той обаче днес промени посланието си към тях и поиска акцията да бъде приключена. \"Вече не трябва да се блокират улици. Необходимо е да се възстанови нормалният (трафик)... Редът е по-важен от всичко\", каза той пред поддръжниците си на един от булевардите в Ереван, съобщи \"Интерфакс\". Има ли Пашинян шанс Пашинян каза днес, че се е срещнал с лидера на втората по големина парламентарна сила (съюза \"Царукян\") в търсене на подкрепа. Републиканската партия на Армения (оглавявана от Саргсян) обаче има мнозинство в законодателния орган. Десетки хиляди привърженици на опозицията участваха в митинг в арменската столица вчера с искане лидерът на протестите да стане министър-председател - идея, която РПА отхвърля като неконституционна. Междувременно Саргсян обяви, че ще напусне поста лидер на Републиканската партия, без да посочи кой ще му бъде приемник. По-рано националистите от Арменската революционна федерация (\"Дашнакцутюн\"), която беше част от кабинета, обяви, че го напуска. Така изборът на Пашинян за премиер зависи от гласове на депутати от РПА, които евентуално биха го подкрепили (самият Пашинян е съпредседател на третата по големина опозиционна група в парламента след РПА и \"Царукян\" - \"Елк\", или \"Изход\"). Изпълняващият длъжността премиер Карен Карапетян, който беше заместник на Саргсян, обаче изключва подобна възможност. \"На среща в Москва\" Армения отваря нова глава в историята си, се подчертава междувременно в  съобщение  на президента  Армен Саркисян . \"Живеем в нова Армения. Това е Армения, където всеки жител и разселената по света арменска общност трябва да прилагат силите и енергията си за развитието на страната.\" И след като парламентът се съгласи на вота, управляващата Републиканска партия на Саргсян казва, че е готова на предсрочни избори след гласуването за премиер. По обяд българско време дипломатически източници на ТАСС съобщиха, че външният министър Едвард Налбандян е в Москва с парламентарна делегация за консултации. \"Очакват се преговори с ръководството на Русия\", казва един източник, цитиран от агенцията. Според друг събеседник \"преговорите и срещите на високо ниво ще са при закрити врати\" и ще се говори за ситуацията в страната.", "date": "2018.04.26", "title": "Арменският парламент ще избере премиер на 1 май, лидерът на протестите търси подкрепа за поста"}
{"url": "https://www.dnevnik.bg/politika/2018/04/26/3169734_borisov_ochakva_do_1_g_bulgariia_da_vleze_v/", "text": "Премиерът Бойко Борисов изрази очакване до 1 година страната да \"се поздрави с успех\", тоест да влезе в така наречената чакалня на еврозоната (или механизма ЕРМ 2 – бел. ред.), да намали лихвите по кредитите, да има по-висок кредитен рейтинг, заради което пък да привлече повече инвестиции. Това по думите му можело да стане, ако има политическа стабилност. До 1 месец страната трябва да получи пътна карта за присъединяването към финансовия механизъм ЕРМ 2. Очакванията си Борисов изрази пред журналисти по време на конференция \"България в еврозоната. Икономическата логика срещу митовете\", организирана от Европейската народна партия (към която в Европарламента принадлежи ГЕРБ – бел. ред.) и Партията на европейските социалисти (ПЕС). Борисов разказа, че сутринта разговарял с еврокомисаря и заместник-председател на Европейската комисия Валдис Домбровскис, отговарящ за еврото и социалния диалог, и имало два варианта. Брюксел настоява България първо да се присъедини към банковия съюз, а после да влезе в чакалнята на еврозоната. Българското правителство обаче по думите на Борисов иска първо страната да влезе в чакалнята на еврозоната и \"един ден след това – в банковия съюз\". Членството в банковия съюз на практика означава прехвърляне на надзора на системно значимите банки към Европейската централна банка. Премиерът отново увери, че България е изпълнила всички формални критерии за членство в еврозоната. По-рано финансовият министър Владислав Горанов каза за пореден път, че през последните години основните икономически показатели на България са по-добри от тези на някои страни, които отдавна са в еврозоната. Попитан дали до края на европердседателството, тоест до 30 юни, страната ще подаде документи за присъединяване към ЕРМ 2, Борисов обясни, че европейците не обичат да ги пресират с такива неща. \"Там животът тече по-бавно, трябва да сме по-внимателни със сроковете\", посочи той. Пред участниците във форума Борисов разви тезата, че до 1 година България ще кандидатства за присъединяване към ЕРМ 2. Той каза, че не е оптимист, че това може да стане до 2-3 месеца. Той изброи добрите финансови показатели на страната – нисък дълг, икономически растеж и други, и обяви: \"Когато кандидатстваме за еврозоната, можем да говорим за политическа стабилност, както и че и което и да е правителство ще я спазва.\" Той поздрави колегите си от \"БСП, ДПС, ГЕРБ\", които участваха във форума, за консенсуса по темата за членството в еврозоната и не спомена коалиционния си партньор \"Обединени патриоти\". В резюме на митовете при присъединяване към еврозоната Владислав Горанов каза, че разни патриотични формации обясняват, че България ще загуби суверенитет при влизането в еврозоната, а то цели обратното. Той каза още, че е мит, че България ще последва примера на Гърция, както и че е мит, че веднага ще се подобрят доходите и благосъстоянието. Лидерът на ПЕС Сергей Станишев пък заяви, че сега именно е времето да се направи крачка към влизането на страната ни в еврозоната. Ползите от присъединяването са по-голяма стабилност и прозрачност на банковата система, по-лесни капитали и др. И Станишев, и Борисов заявиха, че България не трябва да остава във втората скорост на Европа. По-рано в интервю пред \"Дневник\" еврокомисарят по икономическите и валутните въпроси Пиер Московиси обаче не демонстрира такъв ентусиазъм за членството на България в еврозоната. \"Смяната на валута е сложен процес и за това си има основания. Трябва да се убедим, че страната е подготвена да се присъедини към еврото, както и да издържи на тази нова икономическа и монетарна среда\", посочи той. Цялото интервю четете  тук . На форума Бойко Борисов разказа как е разбрал, че в БНР има четири оркестъра, и след като можело да станат 5 или 6, даде да се разбере, че към него не може да има очаквания от  протестиращите за по-високи заплати музиканти , тъй като държавата само давала субсидията, а ръководството на радиото разпределяло парите. Той посъветва оркестъра да се ориентира пазарно, като прави концерти и продава билети за тях. Премиерът спомена и метеоролозите, които готвят протест заради недостиг в бюджета на НИМХ, и припомни, че субсидията на БАН тази година е била  увеличена с 15 млн. лв . Това стана след протести за повишение на заплатите, при което бе взето решение част от парите, предвидени за научни изследвания, да отидат за заплати. Попитан за данните на Евростат, според които България е  първа в ЕС по дял на хората  в тежко материално положение, Борисов обясни отново тезата си, че преди 20 години политическата класа е разпродала държавата, и каза, че ако сега се поема повече дълг, \"децата ни\" ще го плащат. \"Вместо да се аплодира това, че сме трети в Европа по нисък дълг след Естония и Люксембург, трябва да отговарям на такива въпроси\", възмути се Борисов пред журналисти. Пред участниците във форума каза, че лесно могат да се раздадат \"15 млрд. за вдигане на доходите\" и България да стане като Полша, Словения и Унгария, но следващите поколения нямало да харесат това. На въпроси за журналисти за критиките на президента Румен Радев, отправени към ГЕРБ и зам.-председателя на партията Цветан Цветанов, каза, че  добронамерено е изпратил министрите  при държавния глава, за да говорят за обществените поръчки, и обяви, че не иска да влиза в подобен диалог.", "date": "2018.04.26", "title": "Борисов очаква до 1 година България да влезе в чакалнята на еврозоната (допълнена)"}
{"url": "https://www.dnevnik.bg/video/2018/04/26/3169575_tiineidjuri_sreshtu_roditeli_-_purva_seriia_video/", "text": "Вижте как отговарят един родител и един тийнеджър на еднакво зададени въпроси във видеопоредицата \"Тийнейджъри vs. родители\". Тя е част от проекта \"Тийнейджърът днес\" с подкрепата на  BIODERMA . В първото видео ще научите, че в очите на детето готиният родител е този, който го разбира и първо говори, а не бие шамари и към него трябва да се прояви уважение и деликатност в трудните моменти. Когато е тъжен, Виктория съветва да го питаме как е – той ще ни отговори веднага, но ако е ядосан, го оставяме да си гледа работата, сам ще се оправи. Точният момент за навлизането в пространството на детето е от важно значение. \"И да го слушаш какво ти казва...\", твърди Я Я. Според него тийнеджърът днес е \"много готин\". \"Те носят повея на новия вятър, пълен с по-хубави и по-чисти еко идеи и са на много по-високо разбиране за всеобхватното, как всички да живеят в мир и невойна\". \"Тийнеджърът днес е различен, според Виктория – опитва се да не е част от стадото – това са едните, другите се влачат след тях и са точно в стадото.\" А акнето не бива да е повод за притеснения за това дали да се излезе или не от дома, усмихва се тя и заявява, че на нея въобще не й влияе, ако някой има пъпки, не се вглежда в тях. \"Достатъчно много, за да не се чувства комфортно – толкова пъпки трябват според баща й. Все пак тийнеджърите са суетни и според двамата, макар че има част от тях, на която никак не я интересува външния вид.", "date": "2018.04.26", "title": "Тийнейджъри срещу родители - първа серия (видео)"}
{"url": "https://www.dnevnik.bg/sport/2018/04/26/3169782_poveche_ot_500_dushi_sa_se_registrirali_za/", "text": "Повече от 500 души са се регистрирали за полумаратона в София, обявиха организаторите пред \"Дневник\". Първият самостоятелен полумаратон в София ще се проведе на 13 май. Стартът и финалът на бягането ще са на площад \"Св. Александър Невски\", а трасето е с една обиколка, преминаваща край няколко забележителности, през централни части на града и паркове. \"Имаме състезание, което започва и финишира от символа на София. Символ, защото е на повечето картички и Уикипедия страницата на София. Това прави града ни разпознаваем като спортна столица, въпреки че сме последни в ЕС по спортна активност. Направили сме състезание, което е безплатно за деца, и дистанции, които започват от 600 метра до 21 км. Надяваме се бягането като най-достъпен спорт да стигне до повече хора и това състезание да бъде включено в пролетния календар ако не на всеки, то на повечето граждани на София или защо не на Европа\", заяви единият от организаторите, Еленко Еленков, който е председател на клуб \"Бегач\". \"Кауфланд София полумаратон\" включва няколко различни дисциплини, подходящи както за опитни бегачи, така и за абсолютно начинаещи – класически полумаратон (21.1 км) и бягания на 10 и 5 км. За всички участници на 21.1 км са предвидени тениска за бягане и допълнителни награди. В програмата влиза и състезанието RUN 4 EU – инициатива на представителството на Европейската комисия в България. В него ще могат да се включат ученици от цялата страна. Съревнованието между тях може да бъде на индивидуален или групов принцип. Отборите имат възможност да изминат цялото трасе на полумаратона в щафета по 5 км. Всяка неделя до 13 май се организират  открити тренировки , които целят да подготвят състезателите за маратона. Тренировките се провеждат от 10 до 11 часа на паркинга на хипермаркет \"Кауфланд\" на бул. \"Ген. Тотлебен\" 36 в София.", "date": "2018.04.26", "title": "Повече от 500 души са се регистрирали за полумаратона в София"}
{"url": "https://www.dnevnik.bg/biznes/2018/04/26/3169707_industrialni_proizvoditeli_vuzraziavat_sreshtu/", "text": "За пореден път се готви нагъл опит за ръст на крайните цени на електроенергията. Това заявяват в писмо до медиите няколко организации на бизнеса - Българската федерация на индустриалните енергийни консуматори (БФИЕК), Българската асоциация на металургичната индустрия (БАМИ) и Българската камара на химическата промишленост (БКХП). Източник на тяхното притеснение е компонентът, който участва във формирането на цената на тока, известен като \"задължения към обществото\". Според организациите готвеното повишение в цената на този компонент е от 37.25 лв. за мегаватчас на 55 лв. Към това без всякаква логика и въпреки изрично решение на Конституционния съд се предвижда допълнително в цената да се включат и над 20 млн. лв. за ВЕИ централи, изключени от режима за преференциални цени след намесата и на Европейската комисия, се посочва в писмото. Организациите се опасяват и от друг източник на поскъпване, имайки предвид настояването на синдикатите в \"Мини Марица-изток\" да се повиши изкупната цена на въглищата, което  не среща одобрението на Министерството на енергетиката . В писмото се посочва, че липсва каквато и да било информация кога ще се предлагат количества електроенергия от АЕЦ \"Козлодуй\" и ТЕЦ \"Марица-изток 2\" с период на доставка след 1.07.2018 и каква ще е референтната цена за тези дългосрочни продукти. \"Опитът от миналата година показа, че на платформата за двустранни договори в рамките на секунди може да бъде продадено огромно количество електроенергия без равна информираност на всички пазарни участници. В същото време липсваше достатъчно предлагане на дългосрочни продукти, а енергията се предлагаше на парче, припомнят големите енергийни консуматори. Според организациите с решение на министъра на енергетиката се увеличава квотата за \"Студен резерв\" при неясни правила и без достатъчен ценови сигнал за включване на потребителските товари.  Индустрията не приема кръстосаното субсидиране, увеличение на компонента \"задължения към обществото\", включването на нови разходи, административното повишаване на цените на въглищата.", "date": "2018.04.26", "title": "Индустриални производители възразяват срещу готвените цени на тока от 1 юли"}
{"url": "https://www.dnevnik.bg/bulgaria/2018/04/26/3169777_bulgariia_e_osudena_zaradi_nehaistvo_kum_zashtiteni/", "text": "България не е спазила задълженията си по Директива 2009/147 за опазването на дивите птици, реши Съдът на Европейския съюз, който обяви осъдително решение спрямо страната и я задължи да плати съдебните разноски.  Страната не е обявила за специална защитена зона цялото орнитологично важно място, обхващащо Рила планина, и не е класифицирала най-подходящите по брой и площ територии за опазването на редки видове птици. Става дума за дълго отлаганото обявяване на защитена зона Рила буфер за птиците. През 2016 г. Европейската комисия предяви иск за осъждането на България, тъй като в специалната защитена зона \"Рила\" са останали незащитени територии, които по брой и площ са най-подходящи за конкретно посочени от комисията видове птици в съответствие с документа. Тогава страната – по преценка на властите в Брюксел, е класифицирала правилно 72% от зоната като специална защитена зона, в която обаче не са обхванати важни части от местообитанията на 17 застрашени вида. Всички, отговорни за необявяването на \"Рила буфер\" за защитена зона, трябва да поемат отговорност за осъждането на България, а правителството да предприеме спешни мерки за включването на тази територия в Натура 2000. За това настояват от коалицията \"За да остане природа в България\" в своя  позиция. Тази осъдителна за България присъда можеше да бъде избегната, ако Директивата за птиците беше приложена стриктно и изцяло, коментират от коалиция \"За да остане природ в България\". От там припомнят, че след като Национален парк Рила беше обявен за Натура 2000 място през 2007 г., а Природен парк Рилски манастир - през 2011 г. след преговори с Европейската комисия, обявяването на \"Рила буфер\" за защитена зона от Натура 2000 се отлага от 2011 г. насам с различни мотиви, без солидни аргументи.  Единствената реална причина за отлагането на това обявяване са предложенията за застрояване на серия от заменки на гори в северна Рила на териториите на общините Сапарева баня и Самоков, посочват от коалицията. Българската страна се ангажира в диалог със службите на Европейската комисия да предприеме необходимите действия, за да се съобрази с решението на съда на ЕС, заявяват в съобщение до медиите от пресцентъра на МОСВ като наблягат, че то е установително и с него не се налагат финансови санкции на България. \"При вземане на своите решения за обхвата на мрежата от Специални защитени зони за опазване на дивите птици (СЗЗ) отговорните български институции винаги са се ръководили от предоставените им от компетентните организации орнитологични данни и анализи,\" обясняват от Министерство на околната среда и водите и така индиректно препращат отговорността за присъдата към природозащитни организации, работещи за опазването на птиците.  От ведомството твърдят, че целта им е последователно да защитават в предложената мрежа да бъдат включени именно най-подходящите по брой и площ територии в съответствие с изискванията на Директивата за птиците.  От МОСВ правят сравнение: България е класифицирала над 95% от всички предложени Орнитологично важни места (ОВМ), а на ниво Европейски съюз процентът е средно 66%. Министерството е предприело редица конкретни мерки за адресиране на посоченото нарушение на правото на ЕС, заявяват от ведомството и дават пример: списъкът на защитени зони за опазване на дивите птици беше разширен с нова зона \"Рилски манастир\" (BG0000496) и така България класифицира 72% от общата площ на Орнитологично важни места и така е осигурила максимална защита на видовете и техните местообитания.", "date": "2018.04.26", "title": "България е осъдена заради нехайство към защитени птици в Рила (допълнена)"}
{"url": "https://www.dnevnik.bg/sport/2018/04/26/3169817_sudut_na_evropeiskiia_sujuz_razreshi_na_mesi_da/", "text": "Лионел Меси спечели много важна битка в съдебната зала, която му позволи да регистрира на своето име търговска марка за спортни стоки. Казусът беше разрешен от Съда на  Европейския съюз , който заключи, че футболистът е достатъчно известен и няма как името му да бъде сбъркано с други марки. Аржентинският футболист дълго време не можеше да регистрира своя собствена марка заради испанския производител на велосипеди \"Маси\" (Massi). Компанията успешно подаде жалба до Комисията за интелектуална собственост на Европейския съюз (EUIPO) и така случаят стигна до втория най-висш съд в Европа. В жалбата на EUIPO се обяснява, че Меси и \"Маси\" са почти еднакви визуално и фонетично и това би затруднило потребителите. Съдът обаче отхвърли иска. \"Господин Меси е добре позната публична личност, която може да бъде видяна по телевизия и редовно обсъждана в телевизионния или радиоефир\", заключи съдът. В най-скоро време марката \"Меси\" ще бъде регистрирана, но все още не се знае какви стоки ще предлага футболистът. Звездата на \"Барселона\" е  най-добре печелещият футболист  за тази година, след като общо приходите му от заплата, бонусите към договора му с каталунците и личните му спонсорски контракти му носят 126 милиона евро.", "date": "2018.04.26", "title": "Съдът на Европейския съюз разреши на Меси да регистрира името си като търговска марка"}
{"url": "https://www.dnevnik.bg/sviat/2018/04/26/3169783_ruskite_iniciativi_za_siriia_izcherpaha_vuzmojnostite/", "text": "Руските инициативи за решаване на сирийската криза са изчерпани, обяви специалният пратеник на генералния секретар на ООН по въпросите на Сирия Стафан де Мистура в интервю за Би Би Си. Той имаше предвид форматите в Астана и Сочи - първият, създаден от \"гарантите на примирието\" в Сирия, Русия, Турция и Иран, а вторият - миналата есен с  ръководната роля на Москва  и със съдействието на  другите две държави . Астана доведе до създаване на т.нар.  зони за деескалация  в Сирия, където обаче примирието, искано от гарантите,  не се спазва . Време е за \"дипломация\" за Сирия или страната ще се \"балканизира\", каза още Де Мистура. По думите му \"Астана беше много добра инициатива, но тя включи общо три страни, а не всички, които са въвлечени (в конфликта), и се подразбираше, че действията им ще доведат до деескалация, но това, което виждаме, е ескалацията му\". За Конгреса за национален диалог в Сочи, който се проведе в края на януари и се очаква да се повтори, той каза, че би бил \"отлична инициатива, в случай че беше довела до създаването на конституционна комисия, която бихме могли да обсъдим в Женева\". \"Това не се случи. Без нова конституция и нови избори няма да има политически процес, а без политически процес това е пирова победа\", каза още Де Мистура. По-късно говорителят на руското външно министерство Мария Захарова каза, че изумена от думите му. \"Буквално преди няколко дни той беше в Москва и даде абсолютно различни оценки за процеса от Астана,\" каза Захарова, цитирана от ТАСС. Пратеникът беше гост на конгреса в Сочи и  допусна, че може да помогне  на конституционната комисия, ако тя заработи. Форумът обаче  беше бойкотиран  от повечето западни страни и от много държави от Залива. Няколко часа след изказването на Де Мистура Николай Патрушев, бивш директор на контраразузнаването и секретар на Съвета за сигурност на президента на Русия, обяви, че няколко страни са се отказали да участват \"под натиска на Съединените щати\". Де Мистура беше домакин на преговорите под егидата на ООН в  Женева , чийто осми кръг започна на 28 ноември 2017 г., но завърши с неуспех. Представители на режима на президента Башар ал Асад и опозицията  се обвиняваха взаимно  за неуспеха на преговорите след срещите си поотделно с Де Мистура, който напразно предлагаше те за пръв път да проведат преки преговори. Интервюто на Де Мистура след двудневна конференция на ООН и  Евросъюза  за Сирия в Брюксел предшества и нова среща на външните министри на държавите гаранти от Астана, този път в Москва.", "date": "2018.04.26", "title": "Руските инициативи за Сирия изчерпаха възможностите си, каза пратеникът на ООН"}
{"url": "https://www.dnevnik.bg/politika/2018/04/26/3169821_kevr_shte_moje_da_se_proiznasia_pri_smiana_v/", "text": "Парламентът даде правомощие на Комисията за енергийно и водно регулиране (КЕВР) да разрешава действия по разпореждане с дялове и акции, представляващи повече от 20 на сто от капитала на търговски дружества, които осъществяват лицензионна дейност по пренос и разпределение на електрическа, топлинна енергия или газ. Това стана с приемане на промени в Закона за енергетиката, съобщи БТА. Мотивът за решението е да се гарантира сигурността на доставките, защитата на националната сигурност и обществения ред. Новото правомощие на КЕВР бе по предложение на \"Обединените патриоти\" във връзка със сделката за продажбата на активите на ЧЕЗ. В доклада за второ четене този текст не беше включен, което предизвика спорове в пленарната зала вчера. Днес депутатът от БСП Таско Ерменков предложи текстът да бъде оттеглен. До вчера ГЕРБ беше твърдо против въвеждането на подобно правомощие, обяснявайки, че така държавата може да попадне в неприятна ситуация и срещу нея да бъдат заведени нови арбитражни дела, припомня \"Капитал\". Днес срещу това правомощие гласува само групата на ДПС.  Пред журналисти председателят на Комисията по енергетика Делян Добрев от ГЕРБ обясни, че групата се е съгласила с промяната, въпреки че депутатите са имали съмнения дали това е най-прецизният текст. \"Даваме тези правомощия на регулатора, но не даваме изчерпателно в законодателството какви са критериите, по които той ще преценява кога да одобрява и кога да не одобрява една сделка\", посочи Добрев. Тъй като текстът не е конкретен, това дава доста голяма свобода на регулатора, каза той. По думите му критериите могат да бъдат записани в подзаконов нормативен акт на Министерството на енергетиката.  Попитан дали новото правомощие на КЕВР ще даде възможност на регулатора да се произнесе по сделката между ЧЕЗ и \"Инерком\", Добрев посочи, че трябва да се говори с юристите дали текстът може да действа ретроактивно. \"Моето мнение е, че по-скоро новият текст няма да има отношение към ЧЕЗ\", коментира Добрев.  Според промените КЕВР ще изисква от собствениците на енергийни предприятия, получили лиценз, в рамките на ежегодните отчети по изпълнение на лицензите да декларират наличието на намерения за разделяне, отделяне, сливане, разпореждане с дялове или акции, представляващи повече от 20 на сто от капитала или продажби на части или всички активи на енергийното дружество. Друга част от промените в закона са свързани с либерализацията на енергийния пазар. Всички внесени промени в Закона бяха приети на второ четене. ", "date": "2018.04.26", "title": "КЕВР ще може да се произнася при смяна в собствеността на енергийни доставчици"}
{"url": "https://www.dnevnik.bg/sport/2018/04/26/3169814_deputat_predlaga_bfs_da_vuvede_videopovtoreniia_kato/", "text": "Българският футбол да въведе видеоповторения като част от борбата с футболното хулиганство. Това предлага депутатът от Национален фронт за спасение на България (НФСБ) в групата на \"Обединени патриоти\" и председател на парламентарната Комисия по въпросите на децата, младежта и спорта Славчо Атанасов. Той изпрати писмо до президента на Българския футболен съюз (БФС) Борислав Михайлов с питане дали може да се въведе \"системата за видеоповторение при провеждане на българските футболни първенства като превантивна мярка срещу футболното хулиганство\". В писмото си Атанасов посочва, че след решение на ФИФА  видеоповторенията ще се използват по време на световното първенство в Русия . \"Имайки предвид, че съдийските решения оказват голямо влияние върху поведението на зрителите и участниците в спортното състезание, можем да заключим, че съдийските грешки представляват сериозен риск за ескалиране на противообществени прояви\", пише Атанасов. И допълва: \"Съобразявайки се със значителния финансов ресурс, необходим за въвеждането на тази система, би могло да се започне поетапно с Първа професионална лига. Това ще бъде значителна подкрепа в борбата срещу противообществените прояви при провеждане на спортни мероприятия.\" Атанасов участва в  спешната междуведомствена среща миналия петък , на която беше обсъден проблемът с футболното хулиганство след инцидента с пострадалите след хвърлена бомбичка полицаи. Депутатът каза, че има изготвен нов закон за борбата с хулиганските прояви, който да замени \"морално остарелия\" и действащ от 2004 г. настоящ закон. Обръщението на Атанасов идва два дни след  полуфинала за Купата на България между любимия му \"Ботев\" и \"Славия\" (0:1) , в който пловдивският отбор беше ощетен. Недоволните привърженици на \"канарчетата\" реагираха бурно в края на срещата. Ден по-късно се стигна до напрежение и  в другия полуфинал между \"Левски\" и ЦСКА , където гол на червените не беше зачетен заради спорна засада при 1:1. Мачът завърши 2:2, а сините се класираха за финала.", "date": "2018.04.26", "title": "Депутат предлага БФС да въведе видеоповторения като средство за борба с хулиганството"}
{"url": "https://www.dnevnik.bg/sport/2018/04/26/3169861_tiam_poluchi_edin_mach_nakazanie_za_cherveniia_karton/", "text": "Полузащитникът на \"Левски\" Хали Тиам получи един мач наказание за червения си картон, дошъл след острото влизане в краката на Фернандо Каранга от ЦСКА в  реванша от полуфиналите за Купата на България . Сенегалецът ще трябва да плати и глоба от 300 лева. Проявата на Тиам доведе до контузия за бразилския нападател. Голмайсторът на ЦСКА се върна в игра след получаване на медицинска помощ, но малко по-късно беше сменен принудително. Днес Каранга преминава изследвания, за да се разбере състоянието му, обявиха от клуба му пред \"Дневник\". \"Левски\" е глобен с 3000 лева за хвърлени предмети и за нецензурни скандирания. ЦСКА ще трябва да плати 1000 лева за обидни скандирания, както и да възстанови нанесените щети на националния стадион. Заради изгонването си в  другия полуфинал за купата  треньорът на \"Ботев\" Николай Киров е със спрени права за един мач и е глобен с 1000 лева. Пламен Димов е наказан за два мача и глобен с 5000 лева заради обиди към длъжностни лица. \"Ботев\" ще трябва да плати 2000 лева.", "date": "2018.04.26", "title": "Тиам получи един мач наказание за червения картон след влизането срещу Каранга"}
{"url": "https://www.dnevnik.bg/sviat/2018/04/26/3169862_s_meseci_zakusnenie_ispaniia_otstrani_prechka_za/", "text": "Испанското правителство премахна днес първата политическа пречка пред приемането на закъснелия бюджет за 2018 г., след като си осигури парламентарна подкрепа от няколко политически партии, включително от \"Граждани\" и регионална групи като Баската националистическа партия (PNV), предаде \"Ройтерс\", цитирана от БТА. Десноцентристкото правителство на малцинството на премиера Мариано Рахой бе принудено миналата година да отложи нормалното приемане на бюджета, след като PNV оттегли подкрепата си в израз на протест срещу начина, по който Рахой решава кризата с отделянето на Каталуня. Макар баската партия да заяви, че няма да подкрепи тазгодишния бюджет, докато не бъде отменено прякото управление на централното правителство върху Каталуня, тя реши да позволи парламентарната процедура да започне, след като постигна споразумение с правителството за увеличаване на държавните пенсии тази и идната година. Нужна за гласуването в парламента беше и подкрепата на малки партии от автономните области Астуриас и Канарски острови.  Още трудности Рахой ще трябва обаче добре да балансира, за да бъде приет бюджетът. Центристката партия \"Граждани\", която стана пряк конкурент на Народната партия на Рахой и се ползва с високо обществено доверие преди парламентарните избори, планирани за юни 2020 г., оказва натиск върху правителството да поддържа твърда позиция по каталунския въпрос и да не приема повече искания от Баската националистическа партия. Приемането на бюджета от долната и горната камара може да отнеме около два месеца, което означава, че окончателното одобрение може да е през втората половина на юни. Ако това все пак не се случи, съществува рискът от  извънредни парламентарни избори  в навечерието на местен вот и гласуване за парламенти в редица автономни области, както и на европейски избори през 2019 г. Ще продължим да работим с групите, които ни подкрепиха, за окончателно одобрение. Но на фона на днешната първа стъпка мисля, че можем да сме умерени оптимисти за икономиката през следващите няколко години\", каза пред репортери Рахой.", "date": "2018.04.26", "title": "С месеци закъснение Испания отстрани пречка за приемане на бюджета за 2018 г."}
{"url": "https://www.dnevnik.bg/bulgaria/2018/04/26/3169866_nespravedlivo_finansirane_v_ban_zastrashava_prognozata/", "text": "Финансирането на Националния институт по метеорология и хидрология (НИМХ) е недостатъчно и това застрашава функционирането на Националната хидрометеорологична служба. Това се казва в протестна декларация на института. Служителите му са в протестна готовност срещу несправедливото според тях разпределение на бюджетната субсидия за 2018 г., направено от Общото събрание на БАН, се вижда от съобщение, публикувано на  сайта на институцията . \"От допълнително предоставените 15 млн. лв. 80% са за публикации и цитирания и само 5% за дейности, пряко обслужващи държавата и обществото. Това разпределение застрашава функционирането на Националната хидрометеорологична служба,\" предупреждават учените в декларация до ръководството на БАН. Според синоптиците това пряко засяга националната сигурност и всички сектори на икономиката на страната, както и защитата на живота, поминъка и имуществото на хората от рисковете свързани с природни бедствия от хидрометеорологичен произход.", "date": "2018.04.26", "title": "Несправедливо финансиране в БАН застрашава прогнозата за времето, според синоптиците"}
{"url": "https://www.dnevnik.bg/detski_dnevnik/2018/04/26/3169888_sreden_288_poluchi_bulgariia_za_grijata_si_za_decata/", "text": "Средният успех на държавата в грижата за децата е 2.88 според доклада \"Бележник 2018: Какъв е средният успех на държавата в грижата за децата?\", изготвен от Национална мрежа за децата. Докладът беше внесен официално днес в парламента, Министерския съвет и всички отговорни институции. Той бе представен едновременно в още 8 града в страната от организациите, членове на неправителствената организация, която обединява 150 организации от цялата страна, които работят за и със деца. \"Бележник\" извършва  от страна на институциите, касаещи правата на децата. Той се разработва от експерти в съответните области, които използват факти и данни, предоставени от самите институции по реда на Закона за достъп до обществена информация. Докладът включва и . Той разглежда  : \"Основни принципи по Конвенцията на ООН за правата на детето\", \"Семейна среда и алтернативни грижи\", \"Здравеопазване\", \"Образование\", \"Правосъдие\". Според специалистите най-тревожни през последните години са наблюдаваните тенденции за липса на напредък в усилията за намаляване на детската бедност, системните проблеми в социалната сфера и системата за закрила на детето, липсата на целенасочена политика в подкрепа на семействата и родителите, недостатъчната координация между институциите, забавената реформа в системата за детско правосъдие и минималните инвестиции и подкрепа за професионалистите, работещи с деца – социални и здравни работници, учители, съдии и др. От петте области най-ниска  . Съществуващата в момента система за закрила продължава да се фокусира върху децата в риск, като липсва концепция за благосъстояние на всички деца и родители, заключават специалистите. Със   на следващо място е областта  Експертите смятат, че въпреки няколкото предприети през 2017 г. промени в законодателството, които касаят децата и семействата, тези промени са по-скоро \"на парче\", отколкото осъзнат интегриран подход към правата на децата и подкрепа за родителите. В тази област най-ниско оценени са усилията за намаляване на детската бедност. 385 000 български деца (или  . Това е най-ниската оценка, достигана в областта от първото издание на доклада до момента. През годината няма  , която се бави вече близо 10 години. Също така, темата за безопасността на децата в интернет и развитието на дигитално-медийната им грамотност все още не попада в приоритетите на отговорните институции. Експертите  , като по този начин областта бележи значителен спад спрямо нивата от предишните три години. Въпреки множеството нормативни реформи в последните години все още липсва цялостна стратегия за развитие на сектора, което възпрепятства изграждането на устойчиви и успешни практики в учебните заведения. \"  като това е най-високо оценената област в \"Бележник 2018\". Основният напредък е в намаляването на детската смъртност, която  . В същото време обаче това ниво е почти два пъти по-високо от средното за Европейския съюз. От миналата година Национална мрежа за децата изготвя и така наречения  . За изготвянето на оценките са проведени 43 фокус групи с участието на 189 деца и 156 възрастни, както и онлайн анкета с 252 души. Най-разпространените мнения сред допитаните са, че дистанцията между хората и държавната власт е много голяма, че има нужда от повече човешко отношение в институциите и по-малко бюрокрация, повече връзка между хората и институциите, които работят в интерес на децата, и повече въвличане на професионалистите от практиката при извършването на системни промени и обсъждането на политики, отнасящи се до тяхната работа. Преди да внесат доклада \"Бележник\" официално в институциите, представители на организациите - членове на Национална мрежа за децата, направиха импровизиран брифинг на площад \"Независимост\", наричан още \"триъгълника на властта\". \" \", каза Георги Апостолов, председател на управителния съвет на Национална мрежа за децата. По думите му  . \"Има възможности, има средства, но нищо не се прави. Гледа се към парите, към магистралите, а това, което трябва да се вложи за бъдещето на държавата, за децата – не се прави\", каза той.", "date": "2018.04.26", "title": "Среден 2.88 получи България за грижата си за децата"}
{"url": "https://www.dnevnik.bg/sviat/2018/04/26/3169872_iran_zabrani_razmianata_na_snimki_i_video_s_telegram_i/", "text": "Властите в Иран отнеха лиценза за използване на сървърите на приложението за съобщения \"Телеграм\", разположени на територията на страната. Това съобщи иранската информационна агенция Mehr, цитирана от ТАСС и БТА.  Иранският телекомуникационен регулатор също така поиска контрол на трафика на съобщения и забрани да се разменят снимки и видеоклипове чрез \"Телеграм\", предаде Би Би Си. Издаденият през 2016 г. лиценз за използване на ирански хостинги от \"Телеграм\" е отменен и обявен за недействителен, отбелязва Mehr. Отбелязва се, че тези мерки могат да повлияят на качеството на работа на месинджъра в Иран. Ирански представители обясниха, че след отнемане на лиценза на сървърите \"Телеграм\" ще трябва да ги премести извън страната, а трафикът, който създават потребители на приложението в страната, ще трябва да преминава през  правителствени \"шлюзове\" , които контролират интернет трафика. Преди това правителството на ислямската република разпространи директива за забрана на използването на чуждестранни чат приложения от държавни служители, включително \"Телеграм\". И върховният лидер на Иран аятолах Али Хаменей заяви, че се отказва от него. Вместо \"Телеграм\" иранските власти предлагат да се използва иранският месинджър \"Соруш\". По данни на статистиката между 45 и 50 млн. иранци използват \"Телеграм\". На 30 декември 2017 г. след серия антиправителствени протести  той бе блокиран в Иран , а на 13 януари 2018 г. бе деблокиран. По-рано този месец руски съд  разреши  на комуникационния регулатор в страната, \"Роскомнадзор\", да блокира \"Телеграм\". След като създателят на приложението, Павел Дуров, обяви, че вградени в него функции ще позволят да се заобикаля забраната, властите в Москва опитват да го блокират,  като спират достъпа  до IP адреси, хоствани от облачните услуги на \"Амазон\" и \"Гугъл\". Усилията им обаче не дават резултат, а вместо това  предизвикват смущения  в употребата на редица интернет приложения и услуги.", "date": "2018.04.26", "title": "Иран забрани размяната на снимки и видео с \"Телеграм\" и поиска контрол на трафика"}
{"url": "https://www.dnevnik.bg/sviat/2018/04/26/3169907_hurvatskiiat_ministur_na_otbranata_veche_e_nejelan_v/", "text": "Сръбското правителство реши да обяви министъра на отбраната на Хърватия Дамир Кръстичевич за персона нон грата и смята, че той не е добре дошъл в страната, съобщи телевизия N1. Министърът вече определи стъпката като \"неоснователна\", но добави, че \"може да се справи с нея\" и че тя \"говори повече за тях (сръбските власти)\". Мярката, приета на очаквано заседание на кабинета днес, е ответна, след като Загреб каза на сръбския колега на Кръстичевич, Александър Вулин, че \"не е добре дошъл\", след негова забележка за пътуванията му до Хърватия. Според Вулин само сръбският президент Александър Вучич има право да реши кой сръбски политик има право да пътува до Хърватия. \"Правителството на Сърбия смята, че такива действия на Хърватия са противни на духа на добросъседско сътрудничество и на спазването на основни европейски ценности, към които спада и свободата на придвижването на хора\", отбелязват властите в Белград. В  изявленията си вчера  сръбският премиер Ана Бърнабич и външният министър Ивица Дачич загатнаха, че е възможно и други да бъдат санкционирани, но подобно решение не беше обявено след заседанието.", "date": "2018.04.26", "title": "Хърватският министър на отбраната вече е нежелан в Сърбия, обяви Белград"}
{"url": "https://www.dnevnik.bg/evropa/2018/04/26/3169584_valdis_dombrovskis_e_optimist_za_skoroshnoto_priemane/", "text": "Решението за приема на държавите в така наречената чакалня на еврозоната (или механизма ERM 2) го взимат Европейската централна банка (ЕЦБ) и държавите, членки на европейския валутен съюз. Това подчерта заместник–председателят на Европейската комисия Валдис Домбровскис по време на състоялия се днес в София граждански диалог на тема \"България в еврозоната - въпроси и отговори\". По думите на Домбровскис еврокомисията само улеснява тези дискусии. След това нещата опират до точната последователност. \"Присъединяването към еврозоната означава присъединяване към банковия съюз и трябва да дискутираме включително с ЕЦБ какво значи това в реално изражение. Смятам, че това е нещо, което е постижимо в близкото бъдеще. Предполагам, че още по време на българското европредседателство може да се включим в този процес и в разумни срокове да стигнем до това България да се присъедини към ERM –2\", посочи той. Попитан по-късно отново за времевия диапазон за влизане в чакалнята за еврозоната, той повтори, че \"реално е този процес да върви още през българското председателство, но прогнози колко точно месеца е трудно да се правят. Премиерът  Борисов каза днес , че може би в рамките на година мисля, че това е съвсем разумен график и съвсем постижимо\". Позицията на еврокомисията е, че подкрепя България за ERM-2, решението зависи от ЕЦБ и сега трябва да убедите партньорите си, за да достигнете положително решение. Българското правителство работи активно в тази посока, посочи той. Домбровскис обясни, че новото за България за разлика от другите членки на еврозоната е, че присъединяването към валутния съюз значи и влизане в банковия съюз. На въпрос дали има изискване България първо да влезе в банковия съюз и после в чакалнята за еврозоната, както обяви днес Бойко Борисов, Домбровскис отговори, че точните измерения на присъединяването към банковия съюз в момента се дискутират с ЕЦБ, защото те вземат тези решения. Това е нов проблем и нов въпрос, който нямахме преди, че присъединяването към еврозоната означава присъединяване към банковия съюз. Не мога предварително да определя, допълни той. Домбровскис определи Той подчерта, че когато неговата страна, Латвия, е приела единната валута, е трябвало да преодолее много страхове и да положи много усилия, за да стабилизира нещата. От гледна точка на икономиката е имало явни ползи и положително влияние върху растежа и повишаването на жизнения стандарт, а от политическа гледна точка членството в еврозоната е поставило Латвия в центъра на ЕС. Домбровскис изтъкна силните страни на България – фискалната политика, балансирания бюджет, но подчерта, че са необходими още много усилия. Според него в Латвия пътят към еврото е бил много дълъг и труден, но си е заслужавало, защото е дало възможност за подобрение на жизнения стандарт. Вицепремиерът Томослав Дончев, който също участваше в дискусията, каза, че е недопустимо формирането на нови критерии за членство в еврозоната, но този въпрос има и политическо измерение. В отговор на питане дали след приемането на еврото ще има инфлация той обясни, че при реален пазар спекулативното увеличение на цените не е възможно, може само временна флуктуация в началото, а инфлацията ще е тази от еврозоната. На въпрос за евентуалното вдигане на цените след приемането на еврото Валдис Домбровскис каза, че това е един от ефектите и винаги има разходи по промяната, но ползите са много по-големи. Този процес трябва да бъде управляван, посочи той, като обясни, че в Латвия е имало споразумение с бизнеса Домбровскис призна, че в страната му две години след приемането на еврото хората са казали, че цените са се увеличили, но изтъкна, че стабилността на цените може да бъде реално управлявана в процеса на приемане на единната валута. По думите му има тенденция държавите с фиксирани обменни курсове по-бързо да се присъединяват към еврозоната в сравнение с тези с плаващи обменни курсове. Присъединяването към еврото не ви освобождава от отговорната фискална политика, настоя Домбровскис, като отново изтъкна фискалната дисциплина и благоразумната политика на България за дълъг период от време и настоя след приемането на единната валута тази политика да продължи. Томислав Дончев изрази оптимизъм, че сценариите за българската икономика след приемането на еврото са само положителни. Той изтъкна, че в еврозоната има държави с дълг 10% от БВП и такива с дълг 180% от БВП и обясни, че няма връзка между двете неща, а дълговата криза, през която премина Европа, не се е дължала на еврото. Според него, ако не беше във валутния съюз по време на кризата, Гърция щеше да банкрутира. Еврото обаче, по неговите думи, има връзка с доверието на пазарите и инвеститорите и е улеснение дори от гледна точка на един турист. Европа се разделя на ядро и периферия, някои държави не искат да са в ядрото, но мястото на България е там, настоя Дончев. Като той посочи твърдението, че след приемането му България ще плаща дълговете на Гърция или че цените ще скочат, а доходите ще паднат. Ние спазваме всички изисквания за дълг и дефицит, но не можем да се ползваме от предимствата на това, каза още Дончев, като допълни, че предстои разговор как да убедим еврозоната, че ще има ползи от приемането ни в еврозоната. Валдис Домбровскис подчерта, че доскоро еврокомисията е оценявала България като икономически дисбалансирана, но този европейски семестър се е решила страната да се придвижи от групата на високите дисбаланси към тази на ниските дисбаланси. По думите му в сравнение с Латвия за България влизането в еврозоната ще е много по-лесно, защото макроикономическите й показатели са много по-убедителни, а Латвия е преминала през криза след приема й в ERM –2. Според него еврото ще доведе до по-бързо сближаване между България и останалите държави. Той подчерта, че единната валута не е панацея. В отговор на въпрос Домбровскис отново изтъкна, че ефектът на увеличение на цените при въвеждането на еврото в последните присъединили се държави е бил много слаб (0.1%-0.3%).", "date": "2018.04.26", "title": "Валдис Домбровскис е оптимист за скорошното приемане на България в чакалнята за еврозоната"}
{"url": "https://www.dnevnik.bg/video/2018/04/26/3170046_video_drugite_novini/", "text": "Принц Уилям ще кумува на принц Хари и Меган Маркъл", "date": "2018.04.26", "title": "Видео: Другите новини"}
{"url": "https://www.dnevnik.bg/sviat/2018/04/26/3170060_za_pruv_put_trump_shte_poseti_velikobritaniia_kato/", "text": "Американският президент Доналд Тръмп ще направи първото си посещение във Великобритания, откакто е президент, на 13 юли, петък, съобщи Белият дом, цитиран от \"Ройтерс\". Става дума за \"работно посещение\" в Обединеното кралство според говорителя на Белия дом Сара Сандърс, цитирана от Ен Би Си. Работните визити, белязани от по-малка тържественост, обикновено не включват почестите, предвидени в държавните визити (при които поканата е отправена от държавния глава на страната домакин). В Лондон той ще се срещне с британския премиер Тереза Мей. Визитата му идва на фона на спекулации, започнали още миналата година, дали  президентът ще бъде удостоен  с държавно посещение, включващо и срещи с кралица Елизабет Втора. Първоначално пътуването беше планирано за януари,  но беше отменено . За последно той беше в страната на през 2016 г., когато посети голф комплекса в деня след референдума за Брекзит.", "date": "2018.04.26", "title": "За пръв път Тръмп ще посети Великобритания като президент на 13 юли"}
{"url": "https://www.dnevnik.bg/sviat/2018/04/26/3169997_kim_chen-un_shte_vleze_v_jujna_koreia_za_da_govori_za/", "text": "За пръв път от края Корейската война през 1953 г. лидер на Севера ще пресече границата с Юга, за да се срещне с южнокорейския държавен глава Мун Дже-ин. Историческото събитие - което  е и едва третата среща  между лидерите на двете Кореи - започва тази нощ (3:30 ч.) българско и 9:30 ч. местно време. Според Би Би Си скорошното изявление на Пхенян, че ще се откаже от  спорните ядрени тестове , ще е ключов момент в дневния ред на срещата. Друг акцент в разговора ще са възможностите за мир на Корейския полуостров заедно с икономически и социални въпроси за пограничната зона. Разговорите се очаква да бъдат последвани - вероятно през май - и от  първата в историята среща  между севернокорейски лидер и президент на Съединените щати. (Почти) изпипано до последния детайл В действителност посещението на Ким в Южна Корея ще се ограничи до южната част на демилитаризираната зона, разположена по границата. Програмата на срещата му с Мун обаче ще е изпълнена със символика и всички детайли са внимателно планирани. Южнокорейският държавен глава ще   госта и делегацията му от 9 севернокорейски служители. Ще следва   по приветстването (3:40 българско и 9:40 ч. местно време) недалеч от мястото на срещата. Впоследствие двамата ще  , но отделно (Ким и делегацията му ще се върнат на север, преминавайки демаркационната линия), и ще се съберат (около 10 ч. българско време), за да засадят  , като използват вода и почва и от двете страни. Преговорите им ще продължат, ще завършат със  , съвместно   и   - този път от южната страна. Ястията са внимателно подбрани. Например швейцарското ястие рьощи е намигване към Ким заради обучението му в Швейцария. Десертът е замислен като символ на обединена Корея, но разгневи Япония, защото картата, изобразена върху него, изобразява спорни острови, които според Токио са японска територия. Част делегацията от Пхенян ще е и сестрата на Ким Чен-ун -  Ким Йо-чен  - която беше специалният му пратеник по време на олимпийските игри в Пьонгчанг тази година. За пръв път в срещата ще участват и високопоставени военни. Срещата ще напомни и че двете Кореи не са се отказали от  обединение , но всяка има своя собствена представа за процеса. Преди посещението севернокорейските медии приветстваха действията на Ким и \"усилията му за диалог и мир\" и отбелязаха, че \"подобряването на отношенията север-юг е необходимо изискване за постигането на обединение на родината\". Оживление Животът в цяла Южна Корея ще замре, за да може хората да гледат и да попият всичко от историческата среща, предаде \"Ройтерс\", цитирана от БТА. В столицата Сеул пред сградата на кметството ще бъде поставен огромен телевизионен екран, а целият площад отпред ще бъде украсен с цветя във формата на Корейския полуостров. Учебните занятия в училищата ще бъдат отменени, за да може учащите да наблюдават събитията на живо. Южнокорейците ще може да видят как за пръв път севернокорейски лидер минава границата и идва на посещение. \"Нашите деца ще може да получат образование за обединението на живо, като гледат в реално време как лидерите на Южна и Северна Корея се здрависват\", каза зам.-директорът на основно училище от южния град Куанджу. Киносалон в града ще излъчва срещата на живо, а желаещите ще могат да гледат безплатно. В навечерието на срещата цари небивало оживление сред международните медии, предаде ТАСС. По данни на организаторите в пресцентъра в град Коян, близо до междукорейската граница, са пристигнали около три хиляди журналисти от цял свят. Най-много са специалните кореспонденти на японски медии.", "date": "2018.04.26", "title": "Ким Чен-ун ще влезе в Южна Корея, за да говори за мир и да посади борче с президента Мун"}
{"url": "https://www.dnevnik.bg/bulgaria/2018/04/26/3170070_po_proekt_za_830_hil_lv_bulevard_mina_prez_stadion_vuv/", "text": "Снимка с дрон на варненския бул. \"Васил Левски\", който в момента се реконструира, показва как новото му трасе минава през трибуните на градския стадион \"Спартак\". Тя беше публикувана в страницата \"Морско око\" във Фейсбук - некомерсиален проект на варненската секция на международния форум Skyscrapercity. Става дума за същото спортно съоръжение, което през есента на миналата година предизвика серия от протести на феновете на футболния клуб \"Спартак Варна\". Те завършиха със на 30 октомври м.г. След нея премиерът обяви, че е поръчал на спортния министър Красен Кралев и министъра на финансите Владислав Горанов да осигурят 1 млн. лв. за ремонт на стадиона, който беше занемарен от години. Опит за събаряне на трибуните беше направен още през февруари т.г. Тогава кметът на Варна Иван Портних и председателят на Общинския съвет Тодор Балабанов обещаха публично, че заради ремонта на бул. \"Васил Левски\" \"нито една седалка няма да бъде бутната от трибуните\" на стадиона. Месец по-късно се случи точно обратното. За реконструкцията на бул. \"Васил Левски\" общинската администрация поръча през есента на м.г. като за тази цел на дружеството \"Трафик холдинг\" бяха платени 830 хил. лв. (без ДДС). Договорът за преработка на проекта бе подписан на 11 октомври м.г., а само два дни по-късно – на 13 октомври, правителството отпусна за реализацията му 80.5 млн. лв. въпреки че към тази дата проектът няма как да е бил вече готов. В крайна сметка на булеварда беше публикуван на сайта на Община Варна едва четири месеца по-късно – време, през което строителните работи се извършваха с ускорени темпове. Любопитна подробност е, че върху публикувания проект стои датата \"12.2008 г.\". От съдържанието на файла, който може да бъде изтеглен от общинския сайт, става ясно, че проектът е правен не върху кадастралната карта на на Варна, а върху При това положение, от къде точно ще минат новите платна на булеварда, така и не стана ясно до момента, в който през март т.г. работници все пак не започнаха да разрушават трибуните на стадион \"Спартак\". Публикуването на снимката в страницата \"Морско око\" във Фейсбук предизвика множество иронични коментари. Проблемите с проекта на бул. \"Васил Левски\" станаха явни и в началото на април т.г., когато граждани се оплакаха, че една от новите отбивки на булеварда е блокирала напълно достъпа до гаражите им. След това се оказа, че е била разрушена и канализацията пред жилищата им, а новоизградената няма как да поеме дъждовната вода. След сигнала от общинската администрация признаха грешката и обещаха пътното платно и канализацията да бъдат коригирани.", "date": "2018.04.26", "title": "По проект за 830 хил. лв. булевард мина през стадион във Варна"}
{"url": "https://www.dnevnik.bg/sviat/2018/04/26/3170071_blizkite_na_avicii_nameknaha_che_se_e_samoubil/", "text": "Семейството на DJ Avicii - един от най-популярните и влиятелни диджеи от последните години, намекнаха, че той се е самоубил. В първия коментар след като 28-годишният швед бе открит мъртъв в Оман, близките споделиха, че той буквално се е борел с живота си и \"не можеше повече да продължи\". Досега няма официално обяснение за смъртта миналия петък на Тим Берглинг, както и истинското му име. \"Той наистина се бореше с мисли за Смисъла, Живота, Щастието. Той не можеше да продължава повече. Той искаше да намери покой\", се казва в съобщението на семейството, цитирано от \"Ройтерс\". Агенцията допълва, че това звучи като намек, че известният музикат и продуцент на електронна денс музика е посегнал на живота си. Говорителката му Даяна Барън отказа да коментира повече темата. \"Скъпият ни Тим търсеше, неговата крехка артистична душа диреше отговори на екзестинциални въпроси. Той бе изключителен перфекционист, който много пътуваше и усилено работеше с темпо, довеждащо до огромен стрес\", се казва още в съобщението. \"Когато спря с турнетата, той искаше да открие баланс в живота си, да бъде щастлив и да прави това, което най-много обичаше - музика.\" Avicii бе особено популярен в Европа, където преди близо седмица почитателите му бяха шокирани от новината. В центъра на Стокхолм спонтанно се събраха хиляди негови фенове, а във вторник с църковни камбани бе изпълнен мотив от един от големите му хитове.", "date": "2018.04.26", "title": "Близките на Avicii намекнаха, че се е самоубил"}
{"url": "https://www.dnevnik.bg/evropa/2018/04/26/3169607_v_gurciia_vsichko_vurvi_dobre_no_samo_na_hartiia/", "text": "\"Всичко ще се оправи и ние ще се справим\" - от седмици насам гръцкият министър-председател Алексис Ципрас се изразява оптимистично за състоянието на гръцката икономика. Принципно позицията му не е грешна. Само че погледът към гръцкото ежедневие и трудностите на местния бизнес показват една твърде различна картина. 55-годишният Тасос Йозефидис се завръща преди 10 години от Берлин и открива малък ресторант в центъра на родния си град Солун. Въпреки че работи от сутрин до вечер, спечеленото му стига само колкото да покрие месечните си сметки. Гърците все още усещат кризата \"Икономическата ситуация тук изобщо не е розова, макар че се опитват да ни я представят за такава\", казва Тасос. Според него кризата в Гърция продължава. \"Има само една добра новина, свързана с гръцкия туристически бранш. През тази година в страната се очакват близо 34 милиона туристи и това действително представлява огромна финансова инжекция с оздравително въздействие.\" Тасос подчертава, че ако не бяха туристите, той отдавна щял да се върне в Германия. Защото бизнесът с гръцките клиенти не върви добре. \"Само с гърци не се получава. Те харесват ястията, които предлагам. Влизат и разглеждат менюто. Но когато видят цените, се отказват. Моите цени им се струват прекалено високи, а някои даже ми го казват директно.\" Тасос Йозефидис обвинява сънародниците си за сегашната ситуация в Гърция: \"Днешният грък е изгубил ценностите, с които е бил прочут в древността. Днес той трябва отново да се научи на честност, солидарност и доверие в бизнеса.\" Тасос вярва, че ситуацията в страната ще се подобри едва когато бъде изкоренена корупцията в политиката. Пред гостите в своя ресторант той с възхищение разказва за германската данъчна система, която му се струва много по-справедлива. Недоволството му е насочено не само срещу данъка върху добавената стойност (ДДС), който в Гърция възлиза на 24%, а като цяло срещу високото данъчно бреме, което възпрепятства развитието на малкия и средния бизнес. Общо 40% от печалбата на ресторанта му отива за данъци. Той успява да задържи своите 17 работници единствено през лятото, защото само тогава заведението му върви добре. \"Туризмът е твърде нежно цвете. Ако в Егейско море отново се стигне до някаква сериозна криза, туристите пак ще изчезнат. И тогава? На всички е ясно, че ако иска да оцелее икономически, страната трябва да започне да произвежда собствена продукция, а не да разчита само на туристи\", казва Тасос. Бизнесменът Йоргос Циакмакис може само да потвърди това заключение. Той вярва, че страната се нуждае и от повече разсъдливост и търпение. 67-годишният Йоргос, който търгува с метали, като цяло е оптимистично настроен, макар че успява да задържи своя бизнес само защото магазинът и жилището му са негова собственост. \"Ако трябваше да плащам и наем, със сигурност щях да съм се отказал.\" В момента той въвежда в бизнеса двете си деца, които са безработни. \"Търговията сякаш е замръзнала\" \"Търговията в момента върви зле. Направо е замръзнала\", казва Циакмакис и обяснява, че почти няма пари в обращение. Хората купуват малко и постоянно се пазарят за цената. В магазините никой вече не отпуска стоки на кредит, а преди това беше нещо обичайно. Сега всичко трябва да се плати начаса. \"След последните заплахи от страна на Турция хората станаха още по-предпазливи в харченето на пари\", казва Циакмакис. Все пак бизнесменът има доверие на сегашното правителство - повече, отколкото на всички предишни. Сходни са настроенията и сред повечето му сънародници. Независимо от трудната икономическа ситуация близо 80% от гърците определят премиера Ципрас като най-сериозния и отговорен политик в страната. Циакмакис се надява, че скоро няма да има предсрочни избори. \"Това би бил краят за Гърция. Чака ни още много работа\", казва той. Христос Кандас е бизнесмен от по-младото поколение. Специалистът по електроника и компютърни системи от десет години насам ръководи специализиран магазин. Той казва: \"В официалните статистики може и да се съдържат положителни данни, но основните доходи на хората и техният жизнен стандарт намаляват. В резултат на това сме принудени да се учим да живеем с все по-малко и да се откажем от много неща.\" Според младия грък пропастта между по-малките и по-големите фирми става все по-голяма. \"Силните стават все по-силни. А по-слабите - още по-слаби. Същевременно средното съсловие на практика изчезна изцяло.\" Като цяло днес икономическите данни на Гърция са по-добри, отколкото преди няколко години. Явно обаче трябва да мине още много време, докато хората започнат да усещат нещо от този възход.", "date": "2018.04.26", "title": "В Гърция всичко върви добре. Но само на хартия."}
{"url": "https://www.dnevnik.bg/sport/2018/04/26/3170072_turciia_poiska_da_prieme_evropeiskoto_po_futbol_prez/", "text": "Турция официално внесе кандидатурата си за домакинство на европейското първенство по футбол през 2024 г. Единственият  друг участник в надпреварата е Германия , като победителят ще бъде обявен на 27 септември тази година. Турция никога не е била домакин на голямо първенство във футбола. Страната се кандидатира съвместно с Гърция за Евро 2008, а след това имаше още два неуспешни самостоятелни опита за първенствата през 2012 и 2016 г. \"Сега е нашето време и сме готови да го споделим заедно с цяла Европа\", каза президентът на турската федерация Йълдъръм Демирорен.  \"Всички гаранции са представени, включително и някои допълнителни и нови, за да се осигури финансовият успех на турнира, а оттам да има ползи за всички членове на УЕФА\", добави той. Германия подаде документите си за Евро 2024 преди два дни. \"Ние изграждаме мостове между хора от различни страни и допринасяме за това да поддържаме живи ценностите на футбола и на модерното гражданско общество\", каза президентът на Германския футболен съюз Райнхард Гриндел. Очаква се Евро 2024 да използва разширения формат с 24 отбора, въведен за Евро 2016. Следващото европейско първенство ще е през 2020 г., като ще се проведе в 12 града из целия континент.", "date": "2018.04.26", "title": "Турция поиска да приеме европейското по футбол през 2024 г."}
{"url": "https://www.dnevnik.bg/kultura/2018/04/26/3169998_gerb_predloji_muzikalnite_sustavi_da_se_otdeliat_ot/", "text": "Музикалните състави на БНР да излязат от структурата на общественото радио и да преминат на делегирани бюджети - това предложиха депутати от ГЕРБ в отговор на кризата с ниските заплати, заради които представителните състави на радиото са на път да останат без хора. След три дена протести под прозорците си, депутатите поканиха оркестрантите и певците на среща, за да обсъдят повторно пренебрегнатия в бюджет 2018 г. проблем. Макар да бе рекламирано по някои вестници като \"спасително\" и \"извънредно\", от първото заседание на комисията по култура и медии от месец насам се разбра едно - музикалните протести нямат същия ефект като тези на полицаите и други държавни служители, получили извънредно повишение на заплатите от началото на 2018 г. За това се разбра преди срещата от изказване на премиера Бойко Борисов, който изрази изненада, че радиото поддържа четири състава. Биг бендът, смесеният хор, симфоничният и фолклорният оркестър на БНР са на заплата към радиото с основна цел да правят студийни записи на българска музика. Макар да развиват концертна дейност и да са известни, те не се дотират от държавата като други оркестри. Това води до най-ниските заплати в сектора - средно 660 лв на музикант. Търсят се милион лева Исканото 50-процентно увеличение на заплатите по сметки на музикантите би струвало милион лева. Депутатите обаче бяха твърди, че не могат да ги намерят през 2019 г. \"Бюджетът е основният закон на една държава. Никога такова нещо не се обсъжда на средата на годината\", заяви председателят на комисията Вежди Рашидов, макар примерът на партията му да сочи точно обратното. Рашидов обвини ръководството на радиото, че прехвърля към депутатите проблемите си и се наложи от БНР да му припомнят как през ноември искаха увеличение на бюджета си именно с тази цел. Както обикновено, то бе подкрепено възторжено от комисията и падна в пленарна зала.  Така председателят призна, че през ноември депутатите \"си изпели песента\", но не успели да решат проблема. Затова на днешното заседание дойде и председателят на комисията по бюджет и финанси Менда Стоянова, която предложи на музикантите радикална реформа - излизане от структурата на БНР и преминаване към Министерството на културата на делегиран бюджет. Това означава промяна в закони, финансиране на база продаден билет и по-голям брой концерти за оркестрите, като евентуално повишение може да дойде чак през 2019 г. Догодина ще бъде късно, смятат музикантите от БНР. На идеята се противопоставиха председателят на музикалния синдикат в БНР проф. Атанас Карафезлиев, ръководителят на биг бенда на БНР Антони Дончев и директорът на музикална къща БНР - Теодосий Спасов. Спасов обърна внимание, че в такъв случай на музикантите трябва да бъде намерена и зала, а Антони Дончев - че делегираните бюджети водят до свръхпродукция с ниско качество и изхабяват музикантите. Забавяне дори до бюджет 2019 г. ще бъде фатално - вече няма да има оркестър, заяви Карафезлиев. \"Ако изпълняваме комерсиална музика, за да се облагоденстваме от някакъв делегиран бюджет, сме загубени. Трябват ни спешни мерки. Нямаме време да обсъждате реформа, която отдавна трябваше да съществува\", допълни той. \"Не правим политики\", \"не раздаваме бюджети\" Думите на Карафезлиев подразниха народните представители, които иначе отделиха повече време в спорове помежду си кой използва популистки протестите в БНР. Депутатът от ДПС Велислава Кръстева възкликна, че комисията \"не раздава бюджети\" и запита музикантите защо протестират едва сега. Тя ги призова \"да се сбогуват с романтичните си представи отпреди 25 години\" и да влязат в положението на депутатите. Ние 2, знаем 200, знаем и 2000, заяви Кръстева, и си припомни как започнала кариерата си преди 1989 г. като челист във врачански оркестър. \"Аз съм свирил с вас. Бавехте. Няма да го забравя този запис\", отвърна учтиво Теодосий Спасов. Вежди Рашидов и депутатът от БСП Чавдар Велинов пък размениха остри реплики заради неприетото предложение на БСП да се вдигне бюджета на радиото. \"К'во ще оправите с 5 милиона. Дайте прагматично. Тези двамата са ми по-скъпи от политиката\", рече Рашидов, който на няколко пъти заяви, че комисията не се е събрала \"да прави политика\". А Велинов му отвърна, че ако ГЕРБ имаха истинска политика, нямаше постоянно да се налагат \"извънредни\" срещи. В края на краищата сбирката завърши с решение за сформиране на \"контактна група\" между депутати и радиото. А музикантите обявиха, че протестите продължават - с голям концерт за 24 май, на който може да се присъединят и други състави, недоволни от делегираните бюджети.", "date": "2018.04.26", "title": "ГЕРБ предложи музикалните състави да се отделят от БНР, протестите продължават"}
{"url": "https://www.dnevnik.bg/sport/2018/04/26/3170085_cska-sofiia_iska_razsledvane_dali_prestuplenieto/", "text": "ЦСКА-София\" поиска да започне разследване дали острото влизане в краката на Фернандо Каранга е планирано предварително. Червените определиха действията на Хали Тиам за престъпление. \"ПФК ЦСКА настоява властите в Република България да се сезират за инцидента с Фернандо Каранга, при който той бе умишлено осакатен, и да проверят има ли подбудителство към такова престъпление, откъде идва поръчителството, както и какви са хората, разпространяващи информация за него 48 часа преди инцидента\", се казва в сайта на клуба. Червените насочват вниманието към публикации във форума в сайта на \"Левски\", в които потребител пише два дни преди мача, че ако мачът се развива добре за сините, Каранга ще бъде контузен, дори и с цената на червен картон. \"Левски\" поведе с ранен гол в  реванша от полуфиналите за Купата на България , а малко по-късно Тиам контузи Каранга с грубо влизане. \"През годините ЦСКА се е опитвал винаги да решава мачовете си по спортно-технически начин. Ние сме налагали волята си с футболни средства, разчитайки на качествата на нашите футболисти. И имаме особена непоносимост към грубия футбол. Състезателите на ЦСКА ще останат като едни от най-техничните в историята на футбола ни, като едни от най-коректните. Затова не можем и няма да приемем срещу ЦСКА да се излиза на терена с мисъл да се осакатяват играчи, да се чупят крака\", продължават червените. \"Това ли е феърплеят, за който говорим? С такива терористични актове на зеления терен ли ще възпитаваме в децата любов към футбола? И това ли е смисълът на играта - да се цели не победа на съперника, а физическото унищожаване на най-резултатния му футболист\", питат от клуба. Каранга  има частично разкъсани връзки на коляното . В петък нападателят ще мине допълнителен преглед и ще се разбере дали ще трябва да бъде опериран и колко ще се възстановява. По-рано от \"ЦСКА-София\" реагираха остро срещу  наказанието от един мач на Тиам .", "date": "2018.04.26", "title": "\"ЦСКА-София\" иска разследване дали \"престъплението\" срещу Каранга е планирано"}
{"url": "https://www.dnevnik.bg/zdrave/2018/04/26/3170094_zdravnata_kasa_proveriava_bolnica_sveta_ekaterina_po/", "text": "Пациентски организации сигнализираха, че жена е починала, защото не можела да доплати аортна клапа по новите цени на медицинските изделия, съобщи БНТ.  От този месец Здравната каса плаща по-малко за тях . От касата аргументират решението си след проучване, което показало, че здравните фондове в други европейски държави плащат медицинските изделия на цени в пъти по-ниски от тези у нас. От касата проверяват случая преди няколко дни, когато в болница \"Света Екатерина\" постъпва жена със стеснение на аортната клапа. Тя чакала от около месец здравната каса да одобри закупуването на имплант. Цената му е висока и болницата няма налични в склада. Доставката отнема 1-2 дни. От лечебното заведение казаха, че не се е налагало жената да доплаща за импланта. \"Тя дойде в крайно тежко състояние. Тя постъпи единия ден - почина на следващия ден. Не е причина липсата на пари. В конкретния случай аз съм сигурна, че ръководството на болницата щеше да вземе решение да ги дадем ние тези пари, да се спаси жената. Просто нямаше технологично време\", каза проф. Юлия Джоргова, началник на клиника по \"Кардиология\" в болницата пред БНТ. Болницата е сред четирите, които поставят аортни клапи у нас. Консумативът струва 50 000 лева и до края на миналия месец се покрива изцяло от касата. От началото на април правилата се променят - касата плаща 40 000 лева, а останалите 10 000 остават за сметка на пациента. Над 30 пациенти са в листата на чакащите за аортна клапа в болница \"Света Екатерина\". Сред тях е и Мария Стойнева. Живее сама и се издържа с пенсията си. Не смята, че ще успее да намери 10 000 лева, за да доплати животоспасяващата клапа. \"Половината ми пенсия отива за лекарства, половината ми пенсия отива за ток, вода парно и т. н. Кой може да ми помогне на тези тежки времена? Никой! Има ли нещо по-ценно от живота, а те ни го отнемат от здравната каса\", каза тя. Според зам.-министърът на здравеопазването Жени Начева пациентите не трябва да доплащат за медицински изделия. \"Трябва производителят да намали цената, на която доставя съответното медицинско изделие. Тъй като те доставят големи количества\", коментира тя. По думите й болниците \"са достатъчно опитни във воденето на преговори\". Начева призова пациентите, които са карани да доплащат за медицински изделия да подават сигнали в министерството.", "date": "2018.04.26", "title": "Здравната каса проверява болница \"Света Екатерина\" по сигнал за починал пациент"}
{"url": "https://www.dnevnik.bg/photos/2018/04/26/3170028_fotogaleriia_svetovnite_snimki_na_denia_-_26_april/", "text": "Седмица на модата в Сао Пауло, Бразилия.", "date": "2018.04.26", "title": "Фотогалерия: Световните снимки на деня - 26 април 2018 г."}
{"url": "https://www.dnevnik.bg/sport/2018/04/26/3170080_ivan_alipiev_specheli_nagradata_racho_kolev_za/", "text": "Иван Алипиев спечели наградата \"Рачо Колев – едно сърце, една игра\", която се връчва за най-добър млад български баскетболист за сезон 2017-18. Крилото на \"Академик\" (София) стана убедително на първото място в анкетата, в която спортни журналисти трябваше да изберат най-силно представилия се състезател до 21 години. Алипиев, който е младежки национал, е четвъртият баскетболист отличен с приза. Той наследява Александър Везенков (четири пъти), Димитър Димитров и Станимир Маринов. Алипиев събра 21 точки, следван от Йордан Минчев с 12 и Константин Костадинов с шест. Общо седем талантливи баскетболисти получиха по един или повече гласа.", "date": "2018.04.26", "title": "Иван Алипиев спечели наградата \"Рачо Колев\" за най-добър млад баскетболист"}
{"url": "https://www.dnevnik.bg/bulgaria/2018/04/26/3169903_zadurjaneto_na_deca_za_malovajni_prestupleniia_e_skupo/", "text": "Задържането и арестуването на деца в институции тип \"затвори\" за нарушения, които не са толкова сериозни, за които възрастни дори не биват наказвани, за ненасилствени актове, излиза на обществото финансово твърде скъпо, а от своя страна изобщо не води до основната цел – повишаване на сигурността. На това акцентира американският журналист Кони Фоси на конференцията днес в София  \"Децата и медиите. Мисия: етично отразяване\" . Тя представи направените от нея и от телевизия \"Фюжън\", САЩ, филм и кампания за децата в затворите. Годишно в САЩ биват задържани около 1 милион деца за ненасилствени нарушения на закона, това е най-високият рейтинг за задържане и струва на обществото 8 милиарда долара на година, подчерта Фоси. Обществото трябва да разбере, че тези пари се плащат от неговия джоб, да започне да се интересува колко скъпо е това всъщност, отбеляза тя. И ако аргументът за подобни разходи е повишаване на сигурността, то трябва да се каже, че всъщност изобщо няма подобен ефект, допълни тя. Според данните и статистиките децата, задържани и наказвани със сериозни санкции за не особено големи нарушения и престъпления, впоследствие са много по-склонни към последващи нарушения на закона, стават по-агресивни, акцентира Фоси. Тя уточни, че не говори за най-сериозните престъпления, но отбеляза, че има провинения, за които деца биват задържани, а възрастни хора дори не биха били наказвани – като бягство от училище, от вкъщи, дребни кражби от магазин, асоциално поведение. Фоси отбеляза, че обществото трябва да види много по-големите ползи от алтернативните форми на наказание за виновно поведение – рехабилитация например, която освен значително по-евтина е и по-работещ механизъм. Трябва да се наблегне и на превенцията, защото тук говорим често за деца, свидетели включително на убийства на свои най-близки роднини и познати, деца без подкрепа както в семейството, така и от институциите, подчерта американският журналист. \"На хората трябва да започне да им пука за това, защото всъщност трябва да разберат – системата е скъпа и не води до нужните резултати, до повишаване на сигурността. Те си мислят, че когато едно дете е затворено, то вече не е проблем и всичко е решено. Но нали то ще излезе някой ден, ще излезе асоциално, по-агресивно, лишено от детство, от връзка с родителите си\", заяви Кони Фоси. Представителят на УНИЦЕФ за България Мария Хесус Конде отбеляза, че и в България от близо десет години тече дискусия за промяна в остарелия законодателен режим за наказания на деца. Необходимо е час по-скоро да се промени законодателството, което е от 1958 г., недопустимо е България да продължи да задържа деца по толкова много поводи, заяви тя. И призова за масивна медийна и обществена подкрепа за промяна на законодателството. България е единствена в Европейския съюз, в която дете може да бъде лишено от свобода, без да е извършило някакъв акт на насилие, например за асоциално поведение, подчерта представителят на УНИЦЕФ. Говорим за деца, неглижирани понякога от раждането си, които не са получавали адекватна грижа и подкрепа нито в семейството, нито от институциите и в един момент те просто могат да бъдат лишени и от свобода, допълни Конде. По време на форума в София, организиран от УНИЦЕФ и Асоциацията на европейските журналисти в България, беше представен и друг сериозен проблем – насилието от деца върху деца. Журналистът от Великобритания Таманна Рахман представи продуцирания от нея филм на  BBC Panorama  \"Когато деца насилват деца\". По време на проучването си тя е разгледала и се е сблъскала с десетки случаи на насилие, някои от които извършени дори от съвсем малки деца. \"Общото при всички случаи е, че децата избягват да споделят историите си, страхуват се, срамуват се. А когато го направят, в повечето случаи реакцията на учители, дори на полиция, на съдебните институции е неадекватна\", отбеляза Рахман. Често учителите например не разпознавали кога границата е премината – кога е упражнен акт на насилие над детето, а това не е просто някакъв вид загрубяла игра между тийнейджъри. В 74% от случаите няма реакция на полицията срещу насилниците. В същото време жертвата и семейството й са поставени в губещата ситуация – принудени са да се преместят, да сменят училището, да посещава частно часовете, да търсят сами психологическа подкрепа. По думите на Рахман учителите нямат капацитета и възможностите да реагират при подобни ситуации. Една от жертвите например, изнасилена от свой приятел и съученик, след като споделя с учителката си, получава само съвета да избягва и да страни от момчето. Учителите и родителите трябва да осъзнаят, че има такъв проблем, и да започнат да го разпознават, призова Рахман. Във филма си тя дори разказва за случай на малко момиче, насилвано с години от момче – дете на много близки семейни приятели. Родителите разбрали след години тормоз, когато момичето се сринало психически по време на изпит в класната стая. Участниците в дискусията обсъдиха професионално как подобни тежки и проблемни теми с деца трябва да бъдат отразявани етично в медиите, как да се запазят самоличността, достойнството и човешките права на децата. Как да се избяга от сензацията, да се търсят отговори на въпросите защо се стига до даден проблем, какви са генералните системни проблеми зад дадена лична трагедия. Организаторите са издали и наръчник за етично отразяване на казуси с деца в медиите, като се предвижда да има и обучения за журналисти.", "date": "2018.04.26", "title": "Задържането на деца за маловажни престъпления е скъпо и неефективно, отбеляза американски изследовател"}
{"url": "https://www.dnevnik.bg/sport/2018/04/26/3170110_shveciia_niama_da_izpolzva_zlatan_ibrahimovich_za/", "text": "Златан Ибрахимович няма да играе за Швеция на световното първенство по футбол. Информацията беше обявена окончателно от местната федерация, след като в последните седмици се повдигна темата за евентуалното завръщане на нападателя в отбора. Самият Ибрахимович подхрани спекулациите с коментари в своя типичен стил. \"Световно първенство без мен няма да е никакво световно, нали така\",  каза той наскоро . Той допълни, че ще бъде в Русия, но не уточни в каква роля. \"Говорих със Златан във вторник. Каза ми, че няма да промени решението си за националния отбор - отговорът остава \"Не\", заяви мениджърът на шведския отбор Ларс Рихт. Опитният нападател наскоро започна ново предизвикателство в богатата си кариера. Шведът  премина в \"Лос Анджелис галакси\" , като разтрогна договора си с \"Манчестър юнайтед\". Ибрахимович е рекордьор за Швеция с 62 гола в 116 мача. Той се оттегли от националния след отпадането от Евро 2016. След това от април 2017 г. започнаха проблемите му с контузии.", "date": "2018.04.26", "title": "Швеция ще е без Златан Ибрахимович на световното първенство"}
