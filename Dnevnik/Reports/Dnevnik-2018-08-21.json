{"url": "https://www.dnevnik.bg/sviat/2018/08/21/3299579_pol_manafort_bivsh_shef_na_kampaniiata_na_trump_vliza/", "text": "Лобистът Пол Манафорт, който през лятото на 2016 г. ръководеше предизборната кампания на Доналд Тръмп, е виновен в 8 тежки финансови престъпления, общите наказания за които означават, че той ще лежи в затвора до края на дните си. \"Чувствам се много зле за Манафорт, който е работил за кампаниите на различни хора. Това няма нищо общо с първоначалната цел на разследването за руска намеса (в американските избори), това е лов на вещици\", каза в първия си коментар президентът. Това се случва в момент, когато Майкъл Коен, бивш личен адвокат на Тръмп и един от най-приближените на семейството през последните 10 години, призна, че е извършил престъпление съгласно закона за финансиране на политически кампании и го е направил със знанието и по заръка на президента на Съединените щати. Той се споразумя с федералните власти да се признае за виновен в поредица престъпления като данъчна и банкова измама, като в сделката влиза и евентуалното му влизане в затвора за малко над 5 години. Съдебните заседатели по делото \"Манафорт\" съобщиха тази вечер, че са постигнали единодушие по 8 от 18-те повдигнати обвинения по първото дело от разследването на специалния прокурор Робърт Мюлър. Съдията може да прекрати обсъжданията на шестимата мъже и шестте жени и да приключи делото. Понеже повечето от престъпленията предвиждат до 30 години затвор, Манафорт практически ще лежи доживот в затвора. След 4 дни обсъждане съдебните заседатели го обявиха за виновен за две от деветти обвинения в банкови измами, за всичките пет обвинения в данъчни измами и за едно от четирите обвинения в прикриване на данъчни сметки зад граница. Прокурорите обвиниха човекът, който 3 месеца ръководеше кампанията на Тръмп, в скриване от данъчните власти на 16 милиона долара, получени като политически консултант за проруския президент на Украйна Виктор Янукович. След като тези тайни сметки започнали да се изчерпват, той финансирал луксозния си начин на живот като е лъгал пред банките, за да му отпуснат 20 милиона долара заеми. Сенаторът демократ Марк Уорън, високопоставен член на сенатската комисия по разузнаване, предупреди днес президента Тръмп да не се възползва от правото си да амнистира Манафорт. \"Всеки опит от президента на амнистира Манафорт или да се намеси в разследването на неговата кампания ще бъде тежка злоупотреба с власт и ще изисква незабавни действия от Конгреса\", заяви той.", "date": "2018.08.21", "title": "Пол Манафорт, бивш шеф на кампанията на Тръмп, влиза доживот в затвора"}
{"url": "https://www.dnevnik.bg/sport/2018/08/21/3299495_nigeriia_izpulni_usloviiata_na_fifa_i_se_razmina_s/", "text": "Нигерия изпълни  ултиматума на ФИФА  и се размина с изключване от международния футбол. Нигерийските власти имаха срок до понеделник да признаят избрания през 2014 г. Амаджу Паник за президент на местната футболна федерация. Това е било потвърдено минути преди наказанието да влезе в сила. Нигерия беше заплашена от санкции заради държавна намеса във футболните дела. Причината е, че с помощта на правителството и нигерийския съд бизнесменът Крис Гива успя да поеме контрол върху делата на футболната федерация. Паник и Гива спорят за президентския пост от четири години. В различни периоди двамата няколко пъти окупираха офисите на местната футболна централа, като в някои случаи бяха използвани хора от полицията и държавните служби. Гива заведе дело във Върховния федерален съд на Нигерия, който обяви изборите през 2014 г. за нередовни и отмени всички актове, резолюции и решения на избрания тогава изпълнителен комитет на федерацията. ФИФА обаче настояваше \"легитимно избраното ръководство\" да поеме управлението на нигерийския футбол. \"Наказанието няма да влезе в сила. Получихме потвърждение, че легитимното ръководство на Нигерийската футболна федерация (НФФ), водено от президента Амаджу Мелвин Пиник и генералния секретар Мохамед Сануси, е получило ефективен контрол върху НФФ и нейните офиси\", се казва в съобщението на ФИФА. Още една африканска държава е заплашена с изключването от международния футбол заради държавна намеса в делтата на местната федерация - Гана. Страната получи последно предупреждение от ФИФА заради опит за закриване на местната футболна федерация. Главният прокурор на върховния съд в страната е внесъл такова заявление, като според световната централа това е нарушение на чл. 14 и чл. 19 от правилника й, забраняващи външна намеса в делата на националните асоциации. \"При тези обстоятелства, ако до обед на 27 август заявлението за започване на ликвидация на Ганайската футболна федерация не бъде оттеглено, тя ще бъде изключена с незабавен ефект\", обявиха от ФИФА на 14 август.", "date": "2018.08.21", "title": "Нигерия изпълни условията на ФИФА и се размина с изхвърляне от футбола"}
{"url": "https://www.dnevnik.bg/sviat/2018/08/21/3299492_sasht_sankcioniraha_firmi_ot_rusiia_i_slovakiia_zaradi/", "text": "Финансовото министерство на Съединените щати обяви санкции, наложени на двама руски граждани и две компании - една руска и една словашка, заради дейности в киберпространството, предаде \"Ройтерс\". Става дума за руската Vela-Marine Ltd, с централа в Санкт Петербург и словашката Lacno S.R.O. Двамата, попаднали в санкционния списък (Антон Александрович Нагибин и Мария Игоревна Царьова), са работили за руската \"Дайвтехносервис\", на която вече са били налагани мерки. \"Дайвтехносервис\" (също петербургска) влезе в списък от юни, когато Вашингтон  обяви санкции срещу руски организации  заради връзки с руското контраразузнаване. В Санкт Петербург започна работа и известната Агенция за интернет изследвания, известна още като \"Фабриката за тролове\" заради публикациите й преди изборите за президент в САЩ през 2016 г. Заради връзките ѝ с намесата във вота  тя също попадна  под американски санкции. Отделно са наложени мерки на две руски фирми заради дейности, свързани със Северна Корея.  В списъка  на сайта на OFAC - санкционно подразделение на министерството - има и пет кораба, плаващи под руски флаг: Bella, Bogatyr, Neptun, Partizan и Sevastopol.", "date": "2018.08.21", "title": "САЩ санкционираха фирми от Русия и Словакия заради кибератаки"}
{"url": "https://www.dnevnik.bg/bulgaria/2018/08/21/3299503_meteorologicheskiiat_institut_ne_moje_da_se_razbere_s/", "text": "Националният институт по метеорология и хидрология (НИМХ) настоява правителството да вземе незабавно мерки за изваждането на института от Българската академия на науките (БАН). Това се посочва позиция на НИМХ във връзка с резултатите от разговорите на института с ръководството на академията, цитирана от агенция \"Фокус\". Миналата седмица  след среща при премиера Бойко Борисо в министър-председателят даде десет дни на двете спорещи страни да изчистят сами проблемите си. Ако не – да се намеси правителството. Крайният срок би трябвало да изтича на 23 август. Днес от института обявяват, че няма да могат да се разберат с ръководството на БАН и трябва да се намеси кабинетът. \"НИМХ категорично отхвърля предложеното решение от страна на БАН целият бюджет на института да бъде изведен на отделен ред в бюджета на академията. А при изчисляване на бюджета да се имат предвид единни за БАН основни заплати по категории\", отбелязват метеоролозите. Според тях това решение запазва сегашното статукво, а именно ръководството на БАН да определя какво е нужно на института, за да изпълнява дейността си. Така допълнително се задълбочавали проблемите. Метеоролозите отново коментират, че излизането им от академията само ще подобри резултатите от работата. Пред \"Фокус\" директорът на института проф. Христомир Брънзов коментира, че ръководството на БАН, с което са разговаряли на 16 и 17 август, не е разгледало техните предложения и конкретни стъпки за излизане от академията. А само предложило отделен бюджетен ред за института. \"Не стана ясно кой ще определя този отделен ред – очевидно пак ръководството на БАН. Това е нещо, което не ни устройва. Дали ще го определя общото събрание или ръководството на БАН, това са хора, които категорично не познават дейността на института в детайли, за да могат да определят какво е необходимо на института\", коментира Брънзов. По думите му над 90 на сто от работещите в института искат отделяне от БАН. Метеоролозите протестират срещу начина, по който се разпределят средствата в БАН, и казват, че на  НИМХ не му достигат около 10 млн. лева годишно . Основният проблем е, че само една седма от работещите в НИМХ са учени, а допълнителните средства се дават за научни постижения.", "date": "2018.08.21", "title": "Метеорологичният институт не може да се разбере с БАН, чака правителството"}
{"url": "https://www.dnevnik.bg/kultura/2018/08/21/3299490_georgi_lozanov_oglavi_direkciia_kulturni_komunikacii_v/", "text": "Доц. Георги Лозанов ще застане на чело на новосъздадената дирекция \"Културни комуникации\" в Българската телеграфна агенция (БТА). \"С новосъздадената структура най-старата българска медия, която тази година отбелязва 120-ия си юбилей, ще започне вече и да генерира културни новини, не само да ги отразява\", съобщават от агенцията. Пред \"Дневник\" доц. Георги Лозанов потвърди новината. Той обясни, че в БТА ще бъде открита специална зала с големи технически възможности, в която ще се осъществяват разнообразни културни събития като изложби и театрални спектакли. \"Така БТА ще се опита да създава и културни политики, както и да влезе в ролята на продуцент, доколкото финансовият ресурс го позволява\", коментира той. Друга цел на доц. Лозанов е възобновяването на месечното издание на БТА за литература, изкуство и култура списание ЛИК, което спря да излиза през 2013 г. Доц. Георги Лозанов е преподавател в Софийския университет, медиен експерт, автор на книги и научни публикации. В продължение на 6 мандата той беше председател на медийния регулатор СЕМ. Той е автор и водещ на предаването \"Обичайните заподозрени\" по телевизия Bulgaria ON AIR.", "date": "2018.08.21", "title": "Георги Лозанов оглави дирекция \"Културни комуникации\" в БТА"}
{"url": "https://www.dnevnik.bg/politika/2018/08/21/3299491_borisov_za_noviia_shef_na_turgovskiia_registur_az_ne/", "text": "След извънредното изслушване в парламента премиерът Бойко Борисов обяви пред журналисти, че сривът на Търговския регистър е \"добра обеца на ухото\", и даде да се разбере, че не е необходима оставката на правосъдния министър Цецка Цачева, която депутатите от БСП поискаха преди седмица. Преди дни заради хаоса  оставка подаде директорът на Агенцията по вписванията Зорница Даскалова , а в понеделник на поста бе назначена бившият зам.-министър на спорта Габриела Козарева. От февруари т.г. досега Козарева е била изпълнителен директор на Изпълнителната агенция за насърчаване на малките и средните предприятия, където  е назначена от икономическия  министър Емил Караниколов. На въпрос на журналисти за съмнения, че Габриела Козарева е свързана с депутата от ДПС Делян Пеевски, както е била и предшественицата й, Борисов отвърна: \"Аз не я познавам. Днеска се запознах и с нея за първи път. Питайте хората, които са я предложили - Патриотичния фронт (коалицията вече се нарича \"Обединени патриоти\" - бел. авт.)\". Попитан дали е от квотата на \"Атака\", той казва: \"Волен Сидеров беше тука, попитайте го.\" \"Когато имаш коалиционно правителство, имаме разписани отговорности по назначаването на длъжностни лица. И това ми беше подадено. Аз не мога сам да ги назначавам. Не е и редно. Мисля, че ще се справи\", обяви още Борисов. На реплика, че правосъдното министерство се оглавява от ГЕРБ, премиерът обясни, че където партията му има министър, коалиционните партньори имат заместници или шефове на агенции. Попитан за искането на БСП за оставката на Цецка Цачева, Борисов обяви, че социалистите непрекъснато искат оставки. И припомни банковата криза през 1996 г., срива на КТБ и други кризи, за които били виновни тези, които сега се изказват. Той обаче каза, че ако Комисията за финансов надзор (КФН) има вина по казуса \"Олимпик\", всички нейни членове трябва да си подадат оставката, както иска БСП. След това пък обяви, че и сега било както при фалита на КТБ - отговорността се носела от ресорния заместник, а не от управителя на БНБ Иван Искров. На въпрос за пожеланието за успех на предсрочните избори, което социалист е отправил днес към Борисов в пленарната залата, премиерът отвърна: \"На БСП много пъти им правих предсрочни парламентарни избори и знаете резултатите. И пресконференции давах. Да им угаждаме на шест месеца да правим предсрочни избори, това ще е прецедент в Европа. Два пъти го правих. Така че повече този въпрос не ми го задавайте.\" Премиерът поиска да не се пресират хората, които работят по възстановяването на Търговския регистър, и каза, че до два-три дни трябва да бъде пуснат обратно. \"Защитих и фирмата (\"Лирекс\" - бел. авт.), която всеки на мое място би нападнал, за да няма упрек към него. В случая направих всичко възможно и искам да им осигуря комфорт на работа, защото това е такава материя. Всяко едно избързване може да счупи системата. До два-три дена мисля, че... така и така създадохме неудобство. Важна е обецата на ухото\", обяви още той. Борисов обрисува ситуацията с Търговския регистър с думите: \"Диск е, скапал се, паднал. Всички работите с компютри, с програми; знаете, че някой път се бъгва. Същото се случи и тук. Неудобство. Неприятно. Бързо го надграждаме. Мисля, че се справяме. Много по-тежко би било, ако се случи в други системи. Това ни дойде една добра обица на ухото и мисля, че всички сме си взели поуки.\"", "date": "2018.08.21", "title": "Борисов за новия шеф на Търговския регистър: Аз не мога сам да ги назначавам, това ми беше подадено"}
{"url": "https://www.dnevnik.bg/sviat/2018/08/21/3299386_istinski_lovci_na_glavi_-_ruskata_policiia_shte_moje/", "text": "Руското правосъдно министерство разреши на МВР да плаща на информатори - \"милиони може да се печелят от разкриване на престъпления\",  пише \"Комерсант\" , цитиран от БТА. Според действащи полицаи, цитирани в материала, в Русия ще се появят истински \"ловци на глави\", преследващи нарушителите на закона. Такива ще станат например частните детективи. А според бивши служители на реда плащанията може да предизвикат злоупотреби от страна на самите правоохранители. До момента руската полиция стимулираше доброволните си помощници само в изключителни случаи - плащаше от собствени фондове награди за залавяне на особено опасни престъпници. Повечето нейни информатори и помощници обаче получаваха ведомствени медали, грамоти, ценни подаръци и удостоверения на извънщатни сътрудници, пише вестникът. По негови данни занапред се предвиждат \"насърчителни\" възнаграждения от 50 хил. до 10 млн. рубли. Ветеранът от силовите структури Александър Михайлов, генерал от резерва, разказва как навремето тийнейджър съдействал за залавяне на екстремистите, организирали експлозии в Москва през 1977 г. - предложили му да си избере награда: детско влакче или колело. А през 90-те тогавашната милиция плащала за информация главно с пари, дарени от бизнесмени. \"В изключителни случаи\", при антитерористични операции, Федералната служба за сигурност плащала за ценни данни със средства, издействани \"на най-високо равнище\". Едва ли ще може да се избегнат злоупотреби, прогнозира Михаил Пашкин от ръководството на Московския полицейски профсъюз. Един полицай може например да издири престъпник, за чието залавяне е обявена награда, и да съобщи данните на свой познат, с когото да си раздели парите, обяснява синдикалистът. /БТА", "date": "2018.08.21", "title": "Истински \"ловци на глави\" - руската полиция ще може да плаща на информатори"}
{"url": "https://www.dnevnik.bg/sport/2018/08/21/3299505_trenyorut_na_inter_beshe_globen_s_10_hiliadi_evro_za/", "text": "Интер\" започна новия сезон в  Серия А  с грешна стъпка, губейки на старта от \"Сасуоло\" като гост с 0:1, но това не се оказа единственият проблем за \"нерадзурите\". След двубоя на \"Чита дел триколоре\" треньорът Лучано Спалети беше глобен с 10 хиляди евро от дисциплинарната комисия на Италианската футболна федерация (FIGC). Причина за санкцията на Спалети се оказаха обиди към рефера Маурицио Мариани след края на мача. След последния съдийски сигнал треньорът се отправи към Мариани, като в доклада си реферът е обяснил, че е станал обект на обиди от Спалети. Освен глобата наставникът получава последно предупреждение за лишаване от права да води \"Интер\" от резервната скамейка. Спалети не е останал доволен от решението на Мариани да отсъди дузпа за \"неровердите\" през първата част, която Доменико Берарди превърна в гол. Треньорът на \"Торино\" Валтер Мацари пък се отърва само с предупреждение за нахлуване на терена в срещата с \"Рома\". Опитният специалист търсеше обяснение от рефера Ди Бело за загубата от \"вълците\" от Рим.", "date": "2018.08.21", "title": "Треньорът на \"Интер\" беше глобен с 10 хиляди евро за обиди към съдия"}
{"url": "https://www.dnevnik.bg/analizi/2018/08/21/3299520_kadrovi_podbor_na_kalinki_protejeta_i_vruzkari/", "text": "Многократно съм (се) питал: Защо в толкова университети се изучават Управление, Мениджмънт, Сигурност, Стратегиране, Прогнозиране и други жизнено важни за ефективното функциониране на сложни, динамични, целепостигащи и самоорганизиращи се системи, каквито са Държавата, Националната сигурност, Икономиката, Човешките ресурси и т.н., след като вече поне десетилетие се осъществява кадрови подбор, който не се базира на компетентност, на висока образованост, лидерски способности и визионерски потенциал, а се дават изключително отговорни правомощия на калинки, лични и партийни протежета, парашутисти, връзкари, плътски изгори, душевни половинки, корупционерни и кому ли още не???", "date": "2018.08.21", "title": "Кадрови подбор на калинки, протежета и връзкари"}
{"url": "https://www.dnevnik.bg/sport/2018/08/21/3299466_raeva_bulgarite_da_poburzat_s_kupuvaneto_na_bileti_za/", "text": "Президентът на българската федерация по художествена гимнастика Илиана Раева призова българите да побързат с купуването на билети за световното първенство. Шампионатът ще се проведе от 10 до 16 септември в зала \"Арена Армеец\". \"Искам да призова българите да не оставят до последно купуването на билети, както винаги правят. Най-добрите сектори вече са продадени, и то само на чужденци\", заяви Раева при откриване на изложба с фотографии на българските гимнастички пред Народния театър \"Иван Вазов\". Президентът на федерацията очаква силна конкуренция по време на световното първенство. Според нея в надпревара ще участват състезателки, които ще са много мотивирани да победят българските гимнастички на тяхна територия. \"Ще станем свидетели на едно много силно световно първенство. При всичките ни конкуренти има един по-особен заряд, че идват в България. Всички знаят, че този спорт тук е на особена почит. За всеки наш конкурент ще е въпрос на чест да победи България пред собствената й публика\", каза Раева Освен в отборните състезания българският отбор гледа с големи надежди и към индивидуалните надпревари.  Водеща роля там ще има Катрин Тасева . Тя ще участва на четири уреда, а Невяна Владинова и Боряна Калейн – на три. ", "date": "2018.08.21", "title": "Раева: Българите да побързат с купуването на билети за световното по художествена гимнастика"}
{"url": "https://www.dnevnik.bg/sviat/2018/08/21/3299455_maroko_vrushta_nabornata_voenna_slujba_za_da_nasurchi/", "text": "Мароканското правителство одобри законопроект за връщане на задължителната военна служба за млади мъже и жени за пръв път от 2006 г. насам, съобщи кабинетът на крал Мохамед Шести, цитиран от \"Ройтерс\". Гражданите на възраст между 19 и 25 години \"са длъжни да преминат през военна служба за 12 месеца\", гласи изявлението. Новите правила ще влязат в сила след публикуване в държавния вестник, ще има и набор от изключения. Целта според кабинета е \"да се насърчи патриотизмът сред младите в смисъла на връзката между правата и задълженията на гражданите\". Това се случва на фона на протести в икономически маргинализирани райони като Риф на север и Жерада на изток. Критици на закона виждат в него опит за подсилване на лоялността към държавата въпреки икономическите трудности. В телевизионна реч след заседанието на кабинета крал Мохамед Шести (който е и върховен главнокомандващ и началник на генералния щаб на въоръжените сили) призова правителството да направи повече, за да намали безработицата и да подобри образованието в страната. \"Не можем да позволим на образователната си система да създава безработни, особено в някои области, където завършилите срещат изключителни трудности в достъпа до трудовия пазар\", каза кралят, чиято страна е и  източник на мигранти в Европа  от десетилетия.", "date": "2018.08.21", "title": "Мароко връща наборната военна служба, за да \"насърчи патриотизма\""}
{"url": "https://www.dnevnik.bg/biznes/2018/08/21/3299540_vladimir_savov_shte_poeme_funkciite_na_podalata/", "text": "Комисията за финансов надзор (КФН) определи своя член Владимир Савов да отговаря временно за надзора на застраховането на мястото на подалата оставка днес Ралица Агайн, се казва в прессъобщение на регулатора. Савов ще има правомощията на зам.-председател на КФН, каквато беше Агайн, докато Народното събрание не избере титуляр за поста. Приканена от Министерския съвет , Агайн подаде днес оставка пред Народното събрание заради скандала около фалита на кипърския застраховател \"Олимпик\", който има над 200 хил. клиента в България. Пред депутатите  Агайн заяви , че подава оставка по емоционални причини, че в работата на КФН по казуса няма никакви пропуски, а всички правомощия на регулатора са приложени. Владимир Савов е член на КФН, подпомагащ политиката по анализ и оценка на рисковете на финансовите пазари, усъвършенстване на надзорната практика и защита интересите на инвеститорите, застрахованите и осигурените лица. Той е избран от Народното събрание през януари 2014 г., а мандатът му е шестгодишен.", "date": "2018.08.21", "title": "Владимир Савов ще поеме функциите на подалата оставка Агайн"}
{"url": "https://www.dnevnik.bg/politika/2018/08/21/3299536_v_prezidentstvoto_zapodozriaha_che_izborut_na/", "text": "Главният секретар в администрацията на президента Румен Радев - Димитър Стоянов, заподозря, че Министерството на отбраната предопределя избора на изтребител за Военновъздушните сили (ВВС). \"Не се ли погазват принципите за равнопоставеност и конкурентност между всички участници в конкурса\", коментира във фейсбук профила си Стоянов. Повод за подозренията му е  заминаването на делегация  от военното министерство за САЩ, която се води от заместник-министъра на отбраната Атанас Запрянов, който е ангажиран и с проекта за нов изтребител. Визитата е по покана на началника на Офиса за отбранително сътрудничество към посолството на САЩ в София и според прессъобщението на Министерството на отбраната \"е продиктувана от заявеното желание за партньорство в конкретни области от взаимен интерес, както и от готовността за засилване на стратегическия диалог между България и САЩ\". Според неофициална информация един от въпросите, които ще бъдат разисквани, е бъдещата оферта, която САЩ ще направят в процедурата за избор на нов за армията ни изтребител. До САЩ са изпратени искания за информация за нови или употребявани самолети - американските \"Боинг\" (F/A-18 Super Hornet) и \"Локхийд\" (F-16). Министърът на отбраната Красимир Каракачанов заяви няколко пъти, че неговите предпочитания, както и на ВВС, са за покупката на нов изтребител. Интересът на българските ВВС са към последната генерация на F-16 - Block 70/72, известна още като Viper (V). Според информация на \"Дневник\" посещението в САЩ не означава, че изборът на нови изтребител е предопределен, а е по-скоро е форма на дипломатически и икономически сондаж и се очакват покани за разговори и от други страни, до които са изпратени запитвания. От Министерството на отбраната са изпратили питане за нови или употребявани самолети и до шведската компания \"Сааб\" (Gripen C/D) и френската \"Дасо\" (Rafale). За нов самолет е изпратено питане до германската \"Юрофайтър\" за Eurofighter 3 Tranche. Оферти за употребявани машини са поискани от Португалия (F-16), Израел (F-16) и Италия (Eurofighter Tranche 1). След като бъдат получени отговорите на запитванията за информация, ще бъдат проведени и същинските преговори за цената, която трябва да включва и обучение на пилоти и техници, поддръжка и въоръжение. От Министерството на отбраната планират договорът да бъде подписан до края на годината. Според проекта за изтребителите, одобрен от парламента, за \"поне 8\" многоцелеви изтребителя са приготвени 1.8 млрд. лв. (с ДДС), които ще бъдат разсрочени за 9 години. На втория етап от проекта трябва да се купят още 8. Последната сделка за нови F-16 V бе сключена от Словакия през юли. Официално бе обявено, че за 14 изтребителя ще бъдат платени 1.589 млрд. евро, като в цената се включват амуниции, обучение на пилоти и логистична поддръжка за 2 години. Това прави 113.5 млн. евро на самолет, или над 220 млн. лв. Затова от МО разчитат на \"политическа цена\". F-16 V в Словакия бе избран в състезание с Grippen. Шведският изтребител бе избран от служебното правителство, назначено от Румен Радев. ГЕРБ създадоха специална парламентарна комисия, която откри нарушения в процедурата, като екипът, направил оценката, е ръководен от тогавашния командир на ВВС - Румен Радев. След това процедурата по избор на изтребител беше стартирана отначало, за трети път. Във Вашингтон заместник-министър Запрянов ще има срещи в Пентагона, Държавния департамент и Конгреса на САЩ. Големите сделки с американско оръжие трябва да получат и разрешение на Конгреса. Американски компании имат интерес и към процедурата за избор на 150 бойни машини за пехотата, която е на стойност 1.46 млрд. лв., които трябва да бъдат изплащани до 2029 г.", "date": "2018.08.21", "title": "В президентството заподозряха, че изборът на изтребител е предопределен"}
{"url": "https://www.dnevnik.bg/sport/2018/08/21/3299525_germanskite_klubove_sa_poharchili_413_miliona_evro_za/", "text": "Германските футболни клубове са похарчили 413 милиона евро за нови играчи до момента, съобщава ДПА. Това е доста по-малко в сравнение със сумата от 600 милиона евро през миналия сезон. \"Борусия\" (Дортмунд) води в класацията със 73 милиона евро за нови футболисти, докато шампионът \"Байерн\" (Мюнхен) не е похарчил нищо до момента. Баварците привлякоха само Леон Горецка, който дойде като свободен агент от \"Шалке\". Трансферният прозорец затваря на 31 август, а седмица по-рано започва новият сезон в Бундеслигата. \"Борусия\" привлече три от четирите най-скъпи нови играчи в Бундеслигата: Абду Диало (от \"Майнц\" за 28 милиона евро),  Аксел Витсел (\"Тянжин\", 20 милиона евро)  и Томас Дилейни (\"Вердер\", 20 милиона евро). Останалите три големи трансфера са преминаването на Аласан Плеа от френския \"Ница\" в \"Борусия\" (Мьонхенгладбах) за 23 милиона евро, на нападателя на Евертън Дейви Клаасен във \"Вердер\" за 15 милиона евро и на Жан-Филип Матета от \"Лион\" в \"Майнц\" за 8 милиона евро.", "date": "2018.08.21", "title": "Германските клубове са похарчили 413 милиона евро за нови играчи до момента"}
{"url": "https://www.dnevnik.bg/sviat/2018/08/21/3298161_avstriiskata_partiia_na_svobodata_sabotira_sobstvenoto/", "text": "Службите за разузнаване на европейски държави избягват да споделят информация с австрийските си колеги, след като крайнодясната Партия на свободата се намеси в работата на независимата институция. Това съобщава в. \"Вашингтон пост\", разказвайки как преди пет месеца полицията е обискирала и иззела секретна информация от офисите на разузнаването с мотива, че  севернокорейският режим  трябва да бъде защитен от австрийска шпионска операция. Според критиците на крайнодесните това е абсурден претекст за ограничаване на дейността на институцията. Ветеран от разузнаването припомня, че геополитическата позиция на държавата я прави  гнездо за шпиони  от всички нации, но сега собствените ѝ разузнавачи са \"парализирани\". Висш европейски служител разказва, че въпреки някогашното близко сътрудничество след обиските службата му е спряла да споделя с австрийците \"изключително чувствителна информация\" от страх, че тя може да попадне не у когото трябва. Партията на свободата  влезе във властта в края на миналата година като младши партньор в коалиция с десноцентристите. Тя е основана от  нацистки военни през петдесетте  и яхна антиимигрантски настроения, увеличавайки популярността си в последните години. Сега нейни членове отговарят за вътрешното министерство, а съответно и за  Службата за защита на конституцията и за контратероризъм  BVT. BVT неведнъж е алармирала за  руското влияние във Виена , включително за опити за намеса в изборите. Тя е следила ислямистки и крайнодесни екстремисти, като за това ѝ е нужно да си сътрудничи с европейски служби. В рамките на дни съдът трябва да обяви дали обиските са били легални и пропорционални, а идния месец ще започне парламентарно разследване. Руската връзка Някои от членовете на Партията на свободата изпитват носталгия по Третия райх, а самата партия формално си сътрудничи с \"Единна Русия\" на Владимир Путин. Австрия бе една от държавите, които не изгониха руски дипломати през март в знак на солидарност с Великобритания след нападението върху Сергей и Юлия Скрипал, а висши политици са критикували санкциите на ЕС срещу Москва. В събота Путин бе  гост на сватбата  на австрийския външен министър  Карин Кнайсл .", "date": "2018.08.21", "title": "Австрийската Партия на свободата саботира собственото си разузнаване"}
{"url": "https://www.dnevnik.bg/evropa/2018/08/21/3295606_kak_i_rumuniia_trugna_po_putia_na_neliberanite/", "text": "Каква ирония на съдбата: Камарата на депутатите, ръководена от осъдения Ливиу Драгня, наема чистачи само с чисто съдебно минало\". Това  написа  в. \"Ромъния либера\"  през август 2017 г., след като във \"Фейсбук\" бе разпространена обява за работа в парламента, в която се изисква от служителите по чистотата да имат чисто съдебно минало. Абсурдът се състои в това, че през април 2016 г. ръководителят на управляващата Социалдемократическа партия и председател на долната камара на парламента Драгня бе осъден на две години затвор условно заради изборни злоупотреби. По-рано тази година  Драгня получи и предварителна присъда  от три години и половина затвор за подстрекаване към злоупотреба с власт. Именно Драгня е човекът, повел партията си към победа с 45% от гласовете на изборите през 2016 г., предизвикал оставката на двама премиери и прокарал спорна съдебна реформа, довела до неспирна вълна от масови протести. А Румъния бе страната, за която Европейската комисия имаше надежда скоро да отмени редовния мониторинг на правосъдието, на който е подложена и България. В годишните доклади Букурещ напоследък получава по-високи оценки за представянето си в сравнение с България. Какво обаче се случи в Румъния и защо вече две години протестите не стихват, а преди 10 дни дори румънци от чужбина  се събраха в столицата  на протест срещу произвола на правителството. Как се стигна до това близо 100 хил. да протестират и стотици да бъдат ранени в сблъсъци с полицията в Букурещ броени месеци преди страната да поеме първото си председателство на Съвета на ЕС? \"Революцията на мобилните телефони\" Мариус Стан, научен директор на центъра \"Хана Аренд\" в Букурещкия университет, коментира за \"Дневник\", че гражданският протест, който според него може дори да се нарече революцията на мобилните телефони, е в подкрепа на румънската антикорупционна агенция. Той изтъква големите разногласия между Националната дирекция за борба с корупцията и Социалдемократическата партия на Драгня. По думите му именно заради тези противоречия партията е опитала да ограничи върховенството на закона и дори стигна до там, че  отстрани главния прокурор  на дирекцията Лаура Кьовеши.  -   -  Сенатът одобри  части от спорна съдебна реформа. Проектозаконът, приет от законодателния орган, бе един от трите, довели до протести из цялата страна. Оспорваните от ЕС и от част от съдебната власт моменти се състоят в ограничаването на независимостта на магистратите и създаването на специално звено, което разследва престъпления, извършени от тях. -   -  премиер на страната става  Виорика Данчила, смятана за близък съветник на Драгня. -  - хиляди румънци  поискаха оставката на правосъдния министър  Тудорел Тоадер заради предложението му неговият пост да поеме контрола над съдебния инспекторат, който в момента се назначава и контролира от Висшия съдебен съвет. Анализатори предупреждаваха, че това би довело до политическа намеса съдебната система. Президентът Клаус Йоханис заяви, че ще използва конституционните си правомощия, за да се противопостави на проекта за съдебна реформа. -   - Конституционният съд отсъди в полза на опитите на правителството  да отстрани главния прокурор  на Националната дирекция за борба с корупцията Лаура Кьовеши. Въпреки  първоначалната съпротива , президентът Клаус Йоханис  подписа указа  за отстраняването на Кьовеши.", "date": "2018.08.21", "title": "Как и Румъния тръгна по пътя на \"нелибералните демокрации\""}
{"url": "https://www.dnevnik.bg/sviat/2018/08/21/3299006_raboti_li_strategiiata_na_trump_v_afganistan/", "text": "Година след лансирането на новата стратегия на президента на САЩ Доналд Тръмп за Афганистан страната, опустошена от 17 години на война, беше обхваната от вълна от насилие, помрачаващо редките лъчи на надеждата. Всяко нападение е голяма стъпка назад не само за афганистанския президент Ашраф Гани, който иска да започне преговори за мир с талибаните, но и за Пентагона, който редовно уверява, че нещата се подобряват. През последните дни талибаните и групировката \"Ислямска държава\" извършиха серия от кървави нападения като фаталния самоубийствен атентат срещу училище в шиитския квартал на Кабул, отнел живота на най-малко 37 души. Отговорността за него пое \"Ислямска държава\". Няколко дни по-рано талибаните започнаха  офанзива срещу стратегическия град Газни , намиращ се на два часа път от Кабул. Афганистанската армия, подкрепяна от американски въздушни удари, имаше нужда от няколко дни за отблъскване на нападението. Не това очакваше президентът на САЩ, когато на 21 август 2017 г.  се отказа от \"първоначалния си инстинкт да се оттегли\" , удвои броя на американските войници в страната и удължи за неопределен период най-дългата война в историята на САЩ. Американските генерали, които така и не възприеха идеята на предишния президент Барак Обама, че САЩ могат да се изтеглят от Афганистан, без да оставят там вакуум в сигурността, приветстваха решението на Тръмп. \"Ситуацията не дава повод за радост\" Преди няколко месеца командващият силите на НАТО в Афганистан, американският генерал Джон Никълсън, твърдеше, че войната е \"преминала преломния си момент\" и предсказваше, че до две години афганистанското правителство ще контролира 80 на сто от населението на страната. Според официален американски доклад обаче през май процентът от населението на Афганистан под контрола на властите достигаше едва 65 на сто. \"В Афганистан преминахме през толкова преломни моменти, че вероятно сме се въртели в кръг\", отбелязва Бил Роджио от аналитичния център Фондация за защита на демокрациите. \"Ситуацията не дава особен повод за радост\". \"Без американско присъствие в Афганистан бързо големи част от страната да преминават под контрола на талибаните\", уточнява той пред АФП. Една от основните цели на стратегията на Тръмп беше да се принудят талибаните да седнат на масата за преговори с афганистанското правителство. През юни безпрецедентно тридневно прекратяване на огъня даде кратка почивка на мирните граждани и позволи да се мисли за възможно дипломатическо решение 17 години след атентатите от 11 септември 2001 година. Примирието в края на Рамазана доведе до сцени на помирение в селата и дори в центъра на Кабул. Но за момента  талибаните отблъснаха  протегнатата от Гани ръка. Повишаване на залозите Според сведения, които никога не са били потвърдени официално, миналият месец в Катар специалната пратеничка на САЩ за Южна Азия Алис Уелс се е срещнала с афганистански талибани, за да обсъди перспективата за мирен процес в Афганистан. И по време на посещение в Кабул през юли ръководителят на американската дипломация Майк Помпео заяви, че вече \"има надежда\". \"Много талибани разбраха, че не могат да спечелят на терен. Това е пряко свързано със стратегията на президента Тръмп\", добави той. В отговор Ашраф Гани благодари на САЩ и изрази мнението, че новата американска стратегия е \"променила положението\". Според анализаторите целта на неотдавнашните изблици на насилие е да се демонстрира сила от страна на талибаните преди започване на преговорите. \"Вече сме виждали това: бунтовници, които преди преговори или прекратяване на огъня се опитват да вдигнат мизата\", потвърди в четвъртък министърът на отбраната на САЩ Джим Матис. Но изправен пред продължителността на този процес, Доналд Тръмп изглежда показва признаци на нетърпение. Според Ен Би Си американският президент би обмислил отново идеята - на която Пентагонът се противопоставя категорично - да повери свързани със сигурността задачи в Афганистан на  Ерик Принс , брат на министърката на образованието Бетси Девос и основател на  \"Блекуотър\" , компания на наемници, оставила мрачни спомени в Ирак. В момента в Афганистан има 14 хил. американски войници. Те са най-големият контингент в мисията на НАТО. /БТА", "date": "2018.08.21", "title": "Работи ли стратегията на Тръмп в Афганистан"}
{"url": "https://www.dnevnik.bg/politika/2018/08/21/3299073_parlamentut_zasedava_izvunredno_zaradi_olimpik_i/", "text": "Парламентът ще заседава днес извънредното от 13 ч. Председателят на Народното събрание Цвета Караянчева свика заседанието вчера, след като лидерът на БСП Корнелия Нинова внесе 61 подписа с това искане. Социалистите искат Народното събрание да вземе решение загубите на хората, сключили застраховката \"Гражданска отговорност\" с кипърското дружество, да бъдат поети от обезпечителния фонд, а държавата да влезе в правата си и да води съдебните дела в Кипър. Покрай срива на Търговския регистър БСП иска изслушване на премиера Бойко Борисов, както и оставката на правосъдния министър Цецка Цачева, с което да се поеме политическата отговорност. И двете искания на БСП са оформени в дневния ред на заседанието. От ГЕРБ заявиха, че няма да правят \"кворумни игри\" и техните депутати ще присъстват на заседанието. От пресслужбата на Министерския съвет снощи не можаха да кажат дали премиерът Бойко Борисов ще отиде в парламента за изслушването.", "date": "2018.08.21", "title": "Парламентът заседава извънредно заради \"Олимпик\" и Търговския регистър"}
{"url": "https://www.dnevnik.bg/evropa/2018/08/21/3298789_izpitaniiata_pred_evrozonata_ne_svurshvat_s_kraia_na/", "text": "Еврозоната се измъкна от тресавището на гръцкия дълг, но остава уязвима, твърдят икономисти, изразявайки безпокойство най-вече за ситуацията в Италия, предаде \"Франс прес\". След няколко години дълбока рецесия и три спасителни програми Атина  вчера официално напусна  опеката на кредиторите си - еврозоната и Международния валутен фонд (МВФ) - и отново започва да се финансира сама на пазарите. Но въпреки предпазливото определение на европейците, че това е  \"добра новина\"  след години на лутане и тежки политически кризи, еврозоната остава изправена пред различни нови предизвикателства. Гръцкият бумеранг \"Гръцката криза не е решена, тя е отложена за по-късно\", уверява Шарл Виплош, професор по икономика в Института за международни проучвания и развитие в Женева. И наистина, Атина ще трябва да започне да погасява от 2032 година по-голямата част от дълга си, който остава колосален (около 180 процента от БВП). А дотогава е трудно да се каже как ще се е развила страната - както в политически, така и в икономически план. През последните месеци МВФ непрестанно предупреждава за дългосрочните възможности на страната да обслужва този дълг въпреки последните облекчения, одобрени от еврозоната. Виплош разобличава \"отявления цинизъм\" на европейците при управлението на кризата. Според него \"проблемите не са решени, но се преструваме, че вярваме, че са решени. След мен и потоп\". \"По един или друг начин нещо ще изгърми. Гърция отново ще изпадне в криза доста преди 2032 година\", прогнозира той. Тежестта на дълговете \"Изобщо не е решен проблемът с държавните дългове, те остават много големи в Италия, Гърция и Португалия въпреки техните усилия\", предупреждава Ан-Лор Дьолат, заместник-директор на Центъра за прогнозни проучвания и международни данни (Cepii). Освен тези три страни значителен е дългът и на големи държави като Испания и особено Франция, което представлява опасност за цялата еврозона. \"Дългът е фактор за уязвимост, който може да се окаже особено силен и необуздан, тъй като е свързан с пазарите\", обяснява Дьолат. В същото време дългът на другите страни от валутния съюз намалява. В резултат на това еврозоната се поляризира - от едната страна са \"добрите ученици\", а от другата - останалите. А интересите на тези две групи силно се различават. Едните настояват за бюджетна дисциплина и контрол на разходите, а другите - за по-голяма солидарност. Италианската заплаха Италия представлява реална опасност за еврозоната заради дълга си, уязвимостта на банките и популисткото й правителство, подчертават икономистите. \"Дългът на страната е 130 процента от БВП, вътрешните проблеми са сериозни, банковата система не е прочистена и сега се управлява от хора, които явно не разбират какво ще правят. Заплахата е съвсем ясна\", посочва Шарл Виплош. Икономическата политика на новото италианско правителство си остава твърде неясна с отправяните противоречиви сигнали от изпълнителната власт. След срутването на моста на автомагистралата край Генуа  Европейският съюз стана обект на критики  от страна на Рим, който го обвини, че пречи на инвестициите заради политиката си на строги икономии. Според професор Филип Мартен от парижкия институт за политически науки Сианс По (Sciences Po) \"днес в еврозоната липсват инструменти, институции, които да противодействат на евентуална тежка криза с италианския дълг\". Бъдещето на еврозоната Дълговата криза предостави на еврозоната възможността да се развие със създаването на Европейския механизъм за стабилност (ЕМС), чиято задача е да отпуска заеми на изпаднали в затруднение страни, както и с укрепването на  банковия съюз . Но тази структура остава незавършена и различните опити да бъде разработена като тези на френския президент Еманюел Макрон, който иска например достатъчно голям бюджет за еврозоната, се сблъскват с упоритата съпротива на някои по-силни икономически северни страни, които се опасяват да не бъдат принудени да плащат вместо южните си съседки. В този контекст \"еврото се превръща в крайна сметка в хаотична валута с постоянни водовъртежи, докато замисълът му беше да гарантира стабилността\", отбелязва професор Натали Жансон от бизнес школата \"Неома\" (Neoma) в Руан. /БТА", "date": "2018.08.21", "title": "Изпитанията пред еврозоната не свършват с края на гръцкия кошмар"}
{"url": "https://www.dnevnik.bg/sport/2018/08/21/3299191_pier_gasli_shte_se_sustezava_za_red_bul_prez/", "text": "Ред бул\" обяви, че Пиер Гасли ще бъде титулярен пилот в отбора през 2019 г. Той ще дойде на мястото на  преминаващия в \"Рено\" Даниел Рикардо . В момента Гасли се състезава за \"Торо росо\". Французинът се представя силно, като завърши четвърти в Гран при на Бахрейн и след това шести в Унгария. \"Откакто Пиер влезе във Формула 1 с \"Торо росо\" преди по-малко от година, той си изгради репутацията на един от най-вълнуващите млади пилоти в моторния спорт. С нетърпение очакваме той да покаже своята скорост, отношение и умения в тима през 2019 година\", каза спортният директор на \"Ред бул\" Кристиан Хорнер. Гасли заяви, че преминаването му в \"Ред бул\" е сбъдната мечта. \"Да се състезавам за този тим ми беше цел, откакто се присъединих към програмата за млади пилоти на екипа през 2013 г. Това е невероятна възможност и още една стъпка към амбицията ми да спечеля състезания и да се боря за титлата. \"Ред бул\" винаги се бори за победите и титлите и това е нещото, което искам.\"", "date": "2018.08.21", "title": "Пиер Гасли ще се състезава за \"Ред бул\" през следващия сезон"}
{"url": "https://www.dnevnik.bg/photos/2018/08/21/3296047_fotogaleriia_malka_ulichka_s_istoriia_v_sofiia/", "text": "Дълга е малко над 60 метра и по нея не могат да преминават автомобили. Има само стълби. Столичната улица \"Малко Търново\" свързва улица \"Московска\" и булевард \"Дондуков\" и е изцяло пешеходна. Колкото и да е къса, тя крие много истории. Преди много години това е бил най-краткият път от североизточните махали на Стара София към Градската градина.", "date": "2018.08.21", "title": "Фотогалерия: Малка уличка с история в София"}
{"url": "https://www.dnevnik.bg/na_put/2018/08/21/3298898_izvun_otupkanite_puteki_chujdi_turisti_lageruvat_na/", "text": "Чуждестранните туристи, които искат да излязат извън традиционните маршрути в Северна Корея, вече могат да лагеруват на най-големия вулкан в страната. С надеждата да покаже на света непозната досега Северна Корея новозеландец, който има сериозен опит в изкачването на планини в Северна и Южна Корея, води група чуждестранни туристи. Това е първата група посетители от чужбина изобщо, на която е позволено да се отклони от популярните маршрути и да лагерува на открито под звездите на самия Пекту - огромен вулкан на границата между Северна Корея и Китай. През 946 г. там е станало едно от най-големите вулканични изригвания в историята. Вулканът е един от най-красивите природни обекти в КНДР и все още е активен, макар в последните години да не е имало големи изригвания. В Северна Корея мястото е на почит заради връзката му с управляващото семейство Ким и е смятано за духовна люлка на Корейската революция. Посещенията там са популярни в КНДР - организират се екскурзии за ученици, работници или други социални групи, донякъде като идеологическа пропаганда, донякъде за отдих. Дестинацията е популярна и сред китайските туристи и по-малки чуждестранни групи, които могат да отседнат в близките хотели и да отидат до самия кратер, за да видят сините води на кратерното езеро Чон в калдерата на вулкана. Но новозеландецът Роджър Шепърд - основател на туристическото дружество \"Преходи в Корея\" със седалище в Южна Корея - е съумял да убеди севернокорейските власти да му позволят да поведе гостите си Районът около вулкана включва няколко реконструирани \"тайни лагери\", за които се твърди, че са използвани от основателя на КНДР Ким Ир-сен и партизаните му по време на борбата срещу японското колониално управление преди 1945 г. - една от възможните причини, поради които идеята да се позволят екскурзии с лагеруване на чуждестранни туристи може да се е харесала на властите. Но групата на Шепърд до голяма степен е съумяла да избегне типичните обиколки с микробус и пропагандни лекции, които често пъти очакват чуждестранните туристи тук. В събота групата изкачи вулкана от база, разположена близо до основите му, стигна с ходене до езерото и след това премина през вулканичното плато, за да разпъне палатките си за първата от петте нощи от прехода. При управлението на лидера Ким Чен-ун Северна Корея направи туризма свой сериозен приоритет, тъй като носи така необходимата чуждестранна валута, а също така е икономически сектор, който относително лесно може да бъде следен и контролиран. В момента властите изграждат огромни инфраструктурни обекти на няколко места, включително в Самджийон - най-големия град в района на Пекту - и в източния пристанищен град Вонсан и в района на намиращата се в съседство с него планина Кумган. Районът около Кумган беше отворен за туристи до 2008 г., когато южнокорейка беше застреляна, защото се разхождала в зона с ограничен достъп. За да се постигне значително увеличение на броя на чуждестранните туристи в Северна Корея, ще трябва да бъдат облекчени международните санкции, въведени, за да бъде накаран Ким да се откаже от програмата си за ядрени оръжия. Групата на Шепърд за планински преходи е от две австралийки и двама норвежци. Туристи от САЩ нямат право да посещават КНДР след забраната за пътувания дотам, наложена от президента Доналд Тръмп заради  смъртта на колежанина Ото Уормбиър . Той почина малко след като беше пуснат на свобода от севернокорейския арест, където лежа по обвинение, че е откраднал пропаганден плакат. Към момента, в който беше освободен, Уормбиър вече се намираше във вегетиращо състояние. Остава неясно какво се е случило с него, докато е бил под стража. Произшествията с туристи обаче са рядкост, а Шепърд заяви, че намерението му е По думите му още от първия ден участниците вече започват да установяват приятелски връзки със севернокорейските си водачи. \"Надявам се това да се дължи на планините и природата\", каза той. \"Тук всичко е доста аполитично. Тук няма нужда от тези глупости. Всички се опитваме да правим едно и също нещо. Да работим като екип, да разпъваме палатки, да ядем заедно и да вървим заедно. Опитът ми показва, че това е добър начин тези хора да видят истинските жители на страната\", добави Шепърд. /БТА", "date": "2018.08.21", "title": "Извън отъпканите пътеки: чужди туристи лагеруват на активен вулкан в Северна Корея"}
{"url": "https://www.dnevnik.bg/evropa/2018/08/21/3299193_avstriiskiiat_vunshen_ministur_si_navleche_kritiki/", "text": "Австрийският външен министър Карин Кнайсл стана обект на критики, след като удостои с реверанс руския президент Владимир Путин  на сватбата си в събота , предаде \"Франс прес\". Във видео, качено на сайта на телевизия Ер Те (бившата \"Ръша тудей\") и заляло интернет вчера, се вижда как  австрийският министър , очевидно грейнала от задоволство, удостоява с този жест руския държавен глава, след като е танцувала валс с него. Австрия сега  е ротационен председател на Съвета на Европейския съюз , напомня АФП. \"Как е възможно министър на външните работи да се държи толкова непрофесионално и да се вижда на снимка как коленичи пред Путин?\", пита публицистът Роберт Мизик. \"Снимка, илюстрираща добре как руският автократ кара да танцуват марионетките му\", реагира потребител на интернет. Изненадващото съобщение, че Путин ще присъства на сватбата на Кнайсл (свързана с крайнодясната Австрийска народна партия) в Южна Австрия, още миналата седмица предизвика недоумение сред медиите и австрийската опозиция, която обърна внимание на потенциалните щети от това присъствие върху неутралитета на Австрия в разгара на европредседателството й. Снимките с реверанса допълнително засилиха критиките и това накара вицеканцлера Хайнц-Кристиан Щрахе, който е лидер на АНП, да се притече на помощ на министъра. \"Дипломация на танца и сватбата, изпълнена с любезност, сърдечност и добри обноски: едва ли някой може да представи Австрия по-добре\", написа той във \"Фейсбук\". Щрахе напомни, че 53-годишната Кнайсл е посещавала престижната виенска школа за танци \"Елмайер\" \"и знае как да го направи\". Директорът на тази школа Томас Шефер-Елмайер потвърди пред журналисти, че \"на всеки бал дамите правят реверанс пред партньора си, което е знак на дълбок комплимент\". В отговор на журналистически въпрос по този повод той все пак призна, че не би могъл да си представи германския канцлер Ангела Меркел да направи подобен жест пред Путин. АФП напомня, че руският президент прекара близо два часа  на сватбата на министъра  в събота в Гамлиц, винарско село в околностите на Грац, Югоизточна Австрия. Путин бе изпратен на летището от канцлера консерватор Себастиан Курц. През декември той влезе в управляваща коалиция с АНП, партия, свързана от 2016 г. със споразумение за партньорство с партията на Владимир Путин \"Единна Русия\". Путин редовно е обвиняван, че се опитва да разедини 28-те страни от ЕС, като развива връзки с популистките партии в редица европейски страни, добавя АФП. /БТА", "date": "2018.08.21", "title": "Австрийският външен министър бе критикувана заради реверанс към Путин на сватбата й (видео)"}
{"url": "https://www.dnevnik.bg/bulgaria/2018/08/21/3299194_ot_bsp_iskat_da_vidiat_kakva_e_roliata_na_kozmetichno/", "text": "Днес БСП  свикаха извънредно заседание на Народното събрание  заради две тежки кризи. От партията питат каква е ролята на козметично студио в  обществена поръчка за Търговския регистър , както и какви ще са мерките след фалита на застрахователната компания \"Олимпик\" Това коментира зам.-председателят на БСП Деница Златева в ефира на Би Ти Ви. \"Фактите говорят, че проблемите в регистъра съществуват от февруари тази година. Искаме да разберем каква е ролята на едно козметично студио в тази процедура. Има доклад на инспектората на министъра на правосъдието, който препоръчва да се търси дисциплинарна отговорност от бившия управител  Зорница Даскалова \", каза Златева. Според нея за краха на Търговския регистър политическа отговорност трябва да поеме с оставката си правосъдният  министър Цецка Цачева . \"Трябва да бъде изяснена цялата хронология на действията или бездействията на Комисията за финансов надзор (КФН). Над 200 000 добросъвестни граждани не могат да разчитат само на едно прессъобщение на КФН\", подчерта Златева. Зам.-председателят на БСП коментира и твърденията на задържания заедно с Митьо Очите бургаски  общински съветник Бенчо Бенчев , че е подпомагал БСП. \"Дарение освен 70-те лева в качеството си на общински съветник, г-н Бенчев не е правил. Това е официално\", каза тя. Златева припомни, че Бенчев на два пъти е бил в листите като коалиционен партньор, но увери, че през следващата година от БСП ще осъществяват много по-голям контрол върху местните ръководства. Деница Златева отговори и на друго обвинение – че служебното правителство е дало на свързаната с Митьо Очите фирма \"Аркус\" да охранява митнически обекти. Според нея фактическото подписване може да е било по време на кабинета \"Герджиков\", но цялата процедура с избора на изпълнител е минала по време на кабинета \"Борисов 2\".", "date": "2018.08.21", "title": "БСП пита каква е ролята на козметично студио в обществената поръчка за Търговския регистър"}
{"url": "https://www.dnevnik.bg/bulgaria/2018/08/21/3299195_kratki_novini_muj_e_zaginal_pri_incident_v_plovdiv/", "text": "Съдът не пусна от ареста бившата заместничка на Иванчева  Специализираният наказателен съд отхвърли искането на разследваната за корупция бивш зам.-кмет на столичния район \"Младост\" - Биляна Петрова, да напусне ареста. Според назначената медицинска експертиза, Петрова може да се лекува и под стража, въпреки здравословните си проблеми, предаде БНР. На Биляна Петрова обаче е осигурен личен преглед при още специалисти. Според защитата вещото лице не се е запознало с условията в ареста. Обвиняемата се разплака в съдебната зала и съдът даде почивка. След това се разбра, че Петрова остава под стража - решение, което може да обжалва. Опасения за изтичане на газ наложиха евакуация на данъчното в Казанлък 43-мата служители на социално подпомагане и данъчната служба в Казанлък бяха евакуирани днес сутринта, заради миризма на газ, усетена в сградата. Първоначално притесненията са били, че има изтичане на пропан-бутан или метан, но проверката е установила, че миризмата идва от забравена пластмасова туба с химикала, придаващ специфичната миризма на газа. Тя е била в халетата на вече изоставена консервна фабрика. \"Парите на химикала са по-тежки от въздуха и затова се натрупват в ниските части и се усеща, и по канализацията, и навсякъде\", обясниха от пожарната, цитирани от БНР. Двама мъже са задържани за опит за саморазправа на пътя Двама мъже, пътували в микробус \"Мерцедес\" с холандска регистрация, са били задържани на ГКПП-Калотина след опит за саморазправа. Малко преди това на телефон 112 бил получен сигнал, че на пътя между София и Сливница те принудили столичанин да спре автомобила си, започнали да удрят с ръце по купето и стъклата на автомобила и направили опит да отворят шофьорската врата с цел саморазправа. Водачът и неговият спътник са задържани с полицейска мярка за срок до 24 часа. Мъж е загинал при инцидент в Пловдив Сигналът е подаден малко след 8 часа тази сутрин, съобщи МВР. По първоначални данни на изхода на Пловдив, в посока Хасково, лек автомобил, управляван от 75-годишен водач, преминал през поставени конуси на пътното платно и блъснал 20-годишен мъж, който се готвил да поставя знамена на стълбовете край пътя. Работникът е починал на място. На местопроизшествието е извършен оглед. Работата по установяване на причините продължава.", "date": "2018.08.21", "title": "Кратки новини: Съдът не пусна от ареста бившата заместничка на Иванчева"}
{"url": "https://www.dnevnik.bg/evropa/2018/08/21/3299196_velikobritaniia_iska_es_da_naloji_oshte_sankcii_na/", "text": "Британският външен министър Джереми Хънт ще отправи призив днес към европейските страни да наложат още санкции на Русия, за да противодействат на президента Владимир Путин, предадоха \"Франс прес\" и \"Ройтерс\". Хънт ще произнесе днес в Американския институт за мир във Вашингтон реч, откъси от която бяха публикувани предварително от британското посолство в САЩ. Той ще заяви: \"Международните норми са потъпквани постоянно от големи страни като Русия. Подобно агресивно и злонамерено поведение подкопава международния ред, създаден, за да ни защитава.\" \"Разбира се, трябва да разговаряме с Москва, но трябва също да сме честни: външната политика на президента Путин направи света по-опасен. Днес Обединеното кралство иска от своите съюзници да отидат по-далеч и призовава Европейския съюз да направи санкциите си всеобхватни, така че ние да застанем наистина рамо до рамо със Съединените щати. Това означава да разобличаваме нарушенията и да им отвръщаме в един глас където и когато и да са извършени - от улиците на Солсбъри до съдбата на Крим.\" Отравянето през март в британския град Солсбъри на бившия руски двоен агент Сергей Скрипал и дъщеря му, което според Лондон е извършено от руските власти, тласна Русия и Великобритания в сериозна дипломатическа криза, напомня АФП. Правителството на САЩ демонстрира твърдост към Москва и  неотдавна наложи нови санкции  заради аферата \"Скрипал\", но това послание редовно се замъглява от желанието на президента Доналд Тръмп да подобри отношенията с Русия. На  срещата с руския президент Владимир Путин  в Хелзинки през юли Тръмп прояви силна готовност за разбирателство с него веднага след като смъмри съюзниците си от НАТО в Брюксел, добавя АФП. Според британския външен министър надеждността на НАТО е била подкопана. \"Онези, които не споделят нашите ценности, трябва да знаят, че винаги ще трябва да плащат висока цена, ако пресекат червените линии - независимо дали става дума за териториални нашествия, за употреба на забранени оръжия или кибератаки\", ще каже Хънт във Вашингтон./БТА", "date": "2018.08.21", "title": "Великобритания иска ЕС да наложи още санкции на Русия"}
{"url": "https://www.dnevnik.bg/evropa/2018/08/21/3299200_germanskite_socialdemokrati_gotviat_ofanziva_sreshtu/", "text": "Германските социалдемократи ще предприемат офанзива срещу антиевропейските и десните популистки формации в кампанията за изборите за Европейски парламент през май догодина, заяви водачът на партията Андреа Налес, цитирана от ДПА. \"Трябва ясно да заявим какви ценности отстояваме. Има много правителствени ръководители в Европа, които искат да разбият Европа\", каза Налес в интервю за германската телевизия Цет Де Еф. Тя назова  италианския вътрешен министър Матео Салвини  и унгарския премиер Виктор Орбан. \"Заобиколени сме от антиевропейци\", продължи тя. Налес отправи призив за по-ясна и реалистична политика за миграцията и отхвърли обвиненията от представители на собствената й партия, че помага на десните популисти с изявленията, че Германия не може да приеме всички бежанци. \"Имаме нужда от закон за имиграцията в Германия. Онези, които искат закрила, ще я получат, а онези, които нямат нужда от нея, трябва да бъдат връщани по-бързо, отколкото досега.\" Изборите за Европарламент  ще се състоят от 23 до 26 май . Гражданите на всичките 27 страни в ЕС ще гласуват пряко за 705 депутати./БТА", "date": "2018.08.21", "title": "Германските социалдемократи готвят офанзива срещу популистите на евроизборите"}
{"url": "https://www.dnevnik.bg/sviat/2018/08/21/3299198_moldova_shte_dava_grajdanstvo_na_chujdenci_sreshtu/", "text": "Правителството на Молдова прие програма, според която чужденци ще придобиват гражданство, ако инвестират 350 хиляди евро в молдовската икономика, предаде ТАСС. Според съобщението на правителствената пресслужба одобреният документ съдържа структурата на програмата, формулярите за заявления, специалните изисквания, техническите процедури и конкретните срокове за изпълнение на програмата. Решението на правителството е сред мерките за излизане от продължителната икономическа криза в бившата съветска република. Гражданството ще се предоставя след невъзвръщаема вноска от 100 хил. евро и инвестиции от поне 250 хил. евро в някой от стратегическите отрасли на икономиката. Програмата предвижда издаване на пет хиляди молдовски паспорта на чужденци и техните семейства. ТАСС отбеляза, че представителството на Европейския съюз в Кишинев е заявявало, че молдовските власти не бива да използват либерализацията на визовия режим с ЕС, за да търгуват с гражданство. /БТА", "date": "2018.08.21", "title": "Молдова ще дава гражданство на чужденци срещу инвестиции за 350 хил. евро"}
{"url": "https://www.dnevnik.bg/v_pamet/2018/08/21/3299207_pochina_ivailo_kraichovski_ot_fsb/", "text": "На 57-годишна възраст внезапно почина басистът на групата ФСБ Ивайло Крайчовски, съобщи БНТ. Той е и инициатор за създаването на група \"Стари муцуни\" с Георги Минчев. През богатата си музикална кариера Крайчовски участва в създаването на албумите на много български поп певци, рок групи и джазови формации. Бил е музикален директор на \"София филм фест\", зам.-председател на Българската изпълнителска асоциация и член на асоциацията на звукозаписните студиа в България.", "date": "2018.08.21", "title": "Почина Ивайло Крайчовски от ФСБ"}
{"url": "https://www.dnevnik.bg/bulgaria/2018/08/21/3299546_carskite_konjushni_shte_poluchat_statut_na_kulturna/", "text": "Т. нар. Царски конюшни в София да получат статут на недвижима културна ценност с местно значение, реши днес Специализираният експертен съвет за недвижими културни ценности към Министерството на културата. Това научи \"Дневник\" от участници в заседанието. За да стане факт, решението трябва да бъде подписано от министъра на културата. Предстои да започне процедура по събиране на допълнителни документи, на базата на които комплексът сгради на булевардите \"Васил Левски\" и \"Дондуков\" да получи статута на културна ценност с национално значение. Заедно с новия статут на Конюшните е приет и режим за тяхното опазване и допустимите намеси. Експертите разрешават единствено възстановяване на изгорелите при пожара на 29 юли части и нищо друго, което би изменило облика им. За \"Царските конюшни\", които досега нямаха никаква защита, се заговори активно през 2016 г., когато  лидерът на БСП Корнелия Нинова  оповести, че имотите са били продадени на занижени цени от тогавашния областен управител на София Веселин Пенев, а зад това прозирал план теренът в централната част на София да се застрои. Впоследствие Пенев подаде оставка, прокуратурата започна разследване за неизгодна сделка, което стигна до съда. Наскоро комплексът отново прикова общественото внимание -  при пожар изгоря покривът  на една от сградите, частично пострадаха и таванът и вторият етаж. Очаква се през септември Министерството на културата и Столичната община да внесат в парламента предложения за промени в Закона за културното наследство и така да улеснят процедурите, с които да задължават собствениците на сгради паметници да ги поддържат.", "date": "2018.08.21", "title": "\"Царските конюшни\" ще получат статут на културна ценност"}
{"url": "https://www.dnevnik.bg/sport/2018/08/21/3299203_hari_kein_sega_e_vreme_totnum_da_zapochne_da_pecheli/", "text": "Тотнъм\" е извървял дълъг път в последните години и е стигнал до ниво, на което трябва да започне да печели купи, заяви Хари Кейн. \"Ние сме отбор, който направи огромни стъпки за кратко време, и единственият начин да продължим е да започнем да печелим отличия\", каза нападателят. \"Вече не сме млад отбор. Навлизаме във възраст, в която имаме опит и искаме да печелим. Трябва да опитаме да го направим\", продължи той. В последните години \"Тотнъм\" се утвърди сред най-добрите във Висшата лига. Този сезон \"шпорите\" започнаха с две победи от два мача. За последно отборът спечели трофей през 2008 г., когато взе Купата на лигата. Според Кейн е важно и че отборът работи дълго с мениджъра си Маурисио Почетино. Той е начело на \"шпорите\" пети сезон.", "date": "2018.08.21", "title": "Хари Кейн: Сега е време \"Тотнъм\" да започне да печели купи"}
{"url": "https://www.dnevnik.bg/biznes/2018/08/21/3299218_zastrahovanite_i_turseshtite_obezshtetenie_ot_olimpik/", "text": "Хората, които имат искове по застрахователни договори на \"Олимпик\", имат предимство според кипърското законодателство. Това са искове за компенсации поради инциденти и искове за възстановяване на застрахователни премии. Това обяснява пред БНР временният ликвидатор на компанията Павлос Накузи. Посочва, че двете групи са поставени на един ред след кредиторите. Освен това няма значение дали исковете са в България или Кипър - те се третират по еднакъв начин, допълва той. Припомня, че в средата на септември се очаква местен съд да се произнесе дали започва процедура по несъстоятелност за компанията. Едва тогава нейните клиенти ще трябва да подадат документи - специални формуляри, за да бъдат включени в списъка на кредиторите. Решението на съда, независимо от коя дата е, влиза в сила със задна дата - от 10 август, когато е подаден искът за несъстоятелността. Павлос Накузи посочва, че повече потърпевши от случилото се има в България. В Кипър в сектора на автомобилните застраховки \"Олимпик\" има около 10 хил. клиенти, близо 2 хил. от които са българи, по неофициални данни от български застрахователни брокери към компанията. Оборотът ѝ в България от тези застраховки достига около 25 млн. евро, докато в Кипър е под 5 млн. евро. За 2016 г. \"Олимпик\" отчита близо 14 млн. евро загуба. По данни на Комисията за финансов надзор в България сключените застраховки с компанията са близо 200 хил.  По-късно днес по искане на БСП  парламентът се събира извънредно . Социалистите искат Народното събрание да вземе решение загубите на хората, сключили застраховката \"Гражданска отговорност\" с кипърското дружество, да бъдат поети от обезпечителния фонд, а държавата да влезе в правата си и да води съдебните дела в Кипър.", "date": "2018.08.21", "title": "Застрахованите и търсещите обезщетение от \"Олимпик\" са с предимство при фалит"}
{"url": "https://www.dnevnik.bg/evropa/2018/08/21/3299213_vseki_treti_bulgarin_e_putuval_s_cel_turizum_vednuj/", "text": "Около 30 процента от българите, или почти всеки трети, е направил поне веднъж туристическо пътуване с лична цел (зад граница или вътре в страната), сочат данни от анализ на Евростат за туристическите пътувания на гражданите на ЕС през 2016 г. Средният показател за пътуванията на европейците е почти двойно по-голям - 62 на сто от европейските граждани са пътували поне веднъж с цел туризъм през въпросната година. Според данните на европейската статистика в България над 1.8 млн. души са направили поне веднъж пътуване с цел туризъм през 2016 г. В огромната си част обаче тези пътувания са били вътре в страната (около 26 на сто от общо 30-те процента), като само 2 процента от пътуващите българи са правили туризъм зад граница, а други 2 процента са предприели комбинирано пътуване. Средният разход на пътуващ българин с цел туризъм зад граница е бил 156 евро, при 336 евро среден разход за туризъм за жител на ЕС, отчита още Евростат. Данните на европейската статистика в общи линии съвпадат и с данните на НСИ за пътуванията на българите през изминалата 2017 г. - най-голям дял са били пътуванията на българите вътре в страната (около 85 та сто от всички). Около 11 на сто от пътуванията са били зад граница, а около 4 на сто са били смесени - вътре в страната и зад граница. Средният разход на едно лице при пътуване в страната е бил около 200 лева, а зад граница - малко над 500 лева, отчита НСИ. Най-голямото перо при пътуването на българите вътре в страната са били нощувките и храната (около 40 на сто), а зад граница - транспорта (около 30 на сто). Относителният дял на самостоятелните пътувания на българите (вътре в страната и без резервация) е бил 95 на сто, а зад граница и също без резервация - 63 на сто. Най-активни в туризма са били българите във възрастовата граница 25 - 45 години - близо половината от всички пътувания са били на хора в тази възрастова категория. Най-много пътуват финландците Най-активни в туристическите пътувания за лични цели са били жителите на Финландия - близо 92 процента от тях са пътували поне веднъж с цел туризъм през 2016 г. Следват Холандия - 85 на сто, Люксембург - 84 на сто, и Чехия - 80 на сто, или 8 от всеки 10 жители на тези четири държави са пътували поне веднъж през 2016 година. В противоположния край, или в дъното на класацията по този показател, са били жителите на Румъния - 24%, Португалия - 25%, България - 30%, Гърция - 35%, и Италия - 41%, или по-малко от половината от жителите на тези страни са пътували поне веднъж с цел туризъм. Най-платежоспособни при пътуванията си с цел туризъм са били жителите на Люксембург със средно по 768 евро на човек. Следват представителите на Малта 646 евро на човек, Австрия - 607 евро, Белгия - 600 евро, Кипър - 490 евро, Ирландия - 480 евро, и Германия - 443 евро на човек. Най-малко пари за туризъм са заделяли в Латвия - 107 евро на човек, в Румъния - 124 евро, в Чехия - 129 евро, и в Унгария - 140 евро на едно лице с цел туризъм. Средният разход на българина е бил 156 евро на едно лице, или почти два пъти по-малко, отколкото средният европеец е отделял за туризъм - 336 евро. Почти половината от европейците (48 на сто), които не са предприели някакво пътуване с цел туризъм, съобщават за финансови причини като основен мотив. Около 20 на сто изтъкват здравословни проблеми, а други 20 на сто споменават, че нямат мотивация да пътуват. Работни или учебни ангажименти са споменати от 16 на сто, докато 13 на сто отчитат като мотив семейни ангажименти. Данни за причините за неучастието в туризма се съобщават от Евростат на всеки три години, като въпросният анализ представя данни за референтната 2016 година. През 2020 г. ще бъдат предоставени нови данни за референтната година 2019, се посочва в анализа. /БТА", "date": "2018.08.21", "title": "Всеки трети българин е пътувал с цел туризъм веднъж годишно, отчита Евростат"}
{"url": "https://www.dnevnik.bg/sport/2018/08/21/3299219_nacionalniiat_otbor_po_futbol_ostava_v_sofiia_pone_do/", "text": "Българският национален отбор по футбол ще играе в София мачовете си до края на годината, казаха от БФС пред \"Дневник\". От футболния съюз са заявили два стадиона за мачовете в Лигата на нациите - \"Васил Левски\" и този на \"Лудогорец\" в Разград. Първото домакинство е  срещу Норвегия на 9 септември, като билетите вече са в продажба . На 13 октомври българският отбор приема Кипър, а на 19 ноември - Словения, като ако не настъпи промяна, двете срещи ще са в София. Основният проблем пред домакинствата в Разград е инфраструктурата. Най-големите предизвикателства са свързани с отдалечеността от летище и липсата на подходящи хотели в града, където могат да бъдат настанени двата отбора. Предимството на София е, че отборът може да се подготвя на базата в Бояна. Това е и предпочитаният вариант от селекционера Петър Хубчев. Предвид програмата и съперниците в Лигата на нациите е малко вероятно да има голям интерес към срещите тази есен. Желанието да се достигне до нови привърженици беше и причината БФС да разглежда варианта с Разград. Стадионът на \"Лудогорец\" вече прие един мач на националния отбор -  контролата с Босна и Херцеговина през март .", "date": "2018.08.21", "title": "Националният отбор по футбол остава в София поне до края на годината"}
{"url": "https://www.dnevnik.bg/bulgaria/2018/08/21/3299246_mjusjulmanite_praznuvat_kurban_bairam/", "text": "Свещеният за мюсюлманите празник Курбан байрам започва днес с молитва в повече от 1100 джамии в страната. Курбан байрам символизира смирението, покаянието, помирението и опрощението. От по-възрастните отново се иска прошка. Първият ден започва със сутрешния намаз, последван от проповед на имама, който припомня основните ценности в исляма и дава наставления за правилното изпълнение на жертвения ритуал - курбан. Задължително в този ден се дава садака (подаяние) на по-бедните. За жертвени животни в исляма са определени овенът или овцата, коза или яре, теле, крава или бик и камила, като дребният добитък трябва да е навършил една година, а едрият - две. Задължителни елементи от ритуала на жертвоприношението са споменаването на името на Аллах и произнасянето на текбир (своеобразна мантра в исляма, възхваляваща Всевишния). По възможност ритуалът трябва да се изпълни от духовно лице. Месото на курбана се разделя на три части: едната се дава на бедни и нуждаещи се хора, с другата се гощават гостите, а третата остава за семейството.", "date": "2018.08.21", "title": "Мюсюлманите празнуват Курбан байрам"}
{"url": "https://www.dnevnik.bg/sviat/2018/08/21/3299215_svurzani_s_rusiia_hakeri_atakuvat_konservativni/", "text": "Компанията \"Майкрософт\" обяви, че наскоро е предотвратила операции на хакери, свързани с руското правителство, срещу консервативни институти в Съединените щати, предадоха \"Ройтерс\" и \"Ню Йорк таймс\". Според \"Майкрософт\" става въпрос за неправителствени организации, които насърчават демокрацията и киберсигурността. Става дума за групи, които не споделят  позициите на американския президент Доналд Тръмп  и искат политиката на  санкции срещу Русия  да продължи. Звеното за дигитални престъпления на технологичния гигант е действало по съдебна заповед от 2016 г. срещу шест домейна, създадени от хакерската група Strontium (\"Стронций\"), известна и с имената Fancy Bear и APT28 и свързвана и с предполагаемата  руска намеса  в изборите от 2016 г. Тогава американските служби обявиха, че следите им водят до военното разузнаване на Русия. В публикация от снощи компанията обяснява, че според нея \"тези и други опити създават заплахи за сигурността на все по-голям набор от групи, свързани и с двете политически партии преди (междинните) избори за 2018 г.\" Няма обаче доказателства, че е била провеждана успешна атака, преди контролът върху въпросните домейни да се отнеме от групата. \"Майкрософт\" допълва, че не разполага с достатъчно информация за по-нататъшни планове за атаки. Имитации Въпросните хакери създали имитации на три уебсайта на Сената в САЩ, както и на сайтовете на пакета услуги на \"Майкрософт\" Office 365 и на два мозъчни тръста, които получават финансиране и от конгреса -  Международния републикански институт  и  института \"Хъдсън\" . Адресите много приличали на тези на \"оригиналите\", които потребителите посещавали или от които очаквали имейли. Това създавало възможност за т.нар. фишинг - атаки, при които потребителите вписват потребителските си имена и паролите и хакерите получават достъп до тях. \"Майкрософт\" обаче не прави заключения какво точно са искали да постигнат. Специално последният институт е организирал дебати по теми като възхода на клептокрацията, особено в Русия, и е критичен към руското правителство, пише \"Ню Йорк таймс\". В борда на директорите на Международния републикански институт пък има няколко изтъкнати политици, които са били силно критични заради отношенията на Тръмп с Путин - например Джон Маккейн, сенатор от Аризона, бившият кандидат-президент Мит Ромни и бившият съветник за националната сигурност на Тръмп ген. Хърбърт Макмастър. Целта според директора на проекта \"Защита на дигиталната демокрация\" в университета в Харвард Ерик Розънбах е да се попречи на \"всяка група, която оспорва начина на действие на Путинова Русия в страната и по света\", пише още американското издание. \"Това е още едно доказателство, че руснаците не атакуват (една или друга) партия.\" \"Виждаме нов възход на атаките. Особено в този случай е по-широкият набор от сайтове, срещу които работят\", казва президентът на \"Майкрософт\" Брадфорд Смит в интервю за вестника. \"Това са организации, които неформално са свързани с републиканците... така виждаме разширяване отвъд типа сайтове, срещу които извършваха атаки досега.\" \"Котка и мишка\" Миналия месец американски съд  повдигна обвинения на 12 руски разузнавачи  заради хакерските атаки срещу Демократическата партия и мрежите на нейния кандидат-президент Хилъри Клинтън преди вота през 2016 г. Американското разузнаване смята, че Русия може да опита да се намеси и в предстоящите междинни избори, а някои в екипа на Тръмп допускат, че подобни действия  могат да дойдат и от други държави . Миналия месец \"Майкрософт\" обяви, че е засякла и помогнала да бъдат отблъснати подобни атаки срещу двама  сенатори . Преди няколко седмици \"Фейсбук\" съобщи, че е  попаднала на подобна операция , без изрично да я свързва с Русия. \"Тези атаки целят да разделят (САЩ)... Има асиметричен риск за демократичните общества. Типът атаки, които виждаме от авторитарни режими, има за цел да раздроби групите в нашето общество\", смята Брадфорд Смит от \"Майкрософт\". Проблемът според някои изследователи е, че компаниите за киберсигурност и институциите си играят с хакерите на котка и мишка - последните непрекъснато разработват нови варианти за атаки.", "date": "2018.08.21", "title": "Свързани с Русия хакери атакуват консервативни институти в САЩ, обяви \"Майкрософт\""}
{"url": "https://www.dnevnik.bg/sport/2018/08/21/3299245_manchestur_siti_ostana_bez_rezerven_vratar_sled/", "text": "Резервният вратар на \"Манчестър сити\" Клаудио Браво е разкъсал ахилесово сухожилие на тренировката на отбора в понеделник, съобщиха от клуба. Чилиецът, който е на 35 години, ще пътува в четвъртък до Барселона за допълнителни прегледи. Очаква се след посещението при каталунския специалист Рамон Кугат, който лекува всички играчи на \"Сити\", да стане ясно колко дълго Браво ще е извън строя. Контузията на чилиеца оставя \"Сити\" в трудна позиция, след като единствената резервна опция на титуляря Едерсон е 20-годишният Даниел Гримшоу. През миналия сезон Браво изигра само три мача във Висшата лига, но беше привлечен на \"Етихад\" веднага след идването на Пеп Гуардиола.  Тогава \"гражданите\" платиха за него 15.4 милиона паунда . До момента Браво има 44 мача за \"Сити\", в които е допуснал 44 попадения и 15 пъти е запазил мрежата си суха. През лятото английският шампион продаде двама вратари – Джо Харт премина в \"Бърнли\", а досегашният трети избор Ангъс Гън отиде в \"Саутхемптън\". Това е втора контузия в \"Сити\", получена на тренировка, в последните три седмици.  Аут за три месеца е плеймейкърът на отбора Кевин де Бройне , който увреди връзка на дясното коляно. След два кръга от новия сезон \"гражданите\" имат две победи, като отбелязаха осем гола и получиха едва един в собствената си врата.", "date": "2018.08.21", "title": "\"Манчестър сити\" остана без резервен вратар след контузия на Клаудио Браво"}
{"url": "https://www.dnevnik.bg/biznes/2018/08/21/3299250_nedostigut_na_avokado_v_nova_zelandiia_vodi_do/", "text": "Фермерите, отглеждащи авокадо в Нова Зеландия, полагат усилия да задоволяват търсенето, тъй като интересът към тази суперхрана продължава главоломно да расте, а организирани престъпни групи нападат градините, съобщава ДПА, цитирана от БТА. Отглеждането на дръвчета в Нови Зеландия се е увеличило от 30 хил. годишно преди пет години до над 200 хил. дръвчета тази година, казва главният изпълнителен директор на \"Ню Зилънд авокадо\" (New Zealand Avocado) Джен Скулар. Всичко това води до рязък скок на цената на плода в тихоокеанската страна и средната цена на плода бе 5 новозеландски долара (3.3 долара) на бройка. По-рано този месец полицията съобщи за вълна от престъпления, свързани с авокадото, в популярния регион за отглеждането му Бей ъв Пленти на Северния остров, а през април имаше информации за серия кражби посред бял ден. Една от тях бе извършена от възрастен мъж на скутер за инвалиди. Голямото търсене доведе до подем в производството на авокадови дръвчета в двата големи разсадника в страната, както и до откриването на три нови. Високите цени накараха много градинари да си купят собствени дръвчета. Кой не би искал да има авокадово дръвче в задния си двор и да произведе 500 пресни авокадо, казва Стивън Уейд, мениджър в компанията \"Линууд нърсърис\" (Lynwood Nurseries), която е отгледала 150 000 дръвчета миналата година. Въпреки това увеличение градинските центрове все още изпитват недостиг на толкова търсените дръвчета, като някои са направили и списък на чакащите. Авокадото, което по принцип е от Мексико, расте успешно в северната част на новозеландския Северен остров и на някои места на Южния остров. Новозеландската авокадо индустрия отчита продажби за 150 милиона новозеландски долара (98.3 милиона долара), като 105 млн. долара са от износ, а 45 млн. долара - от продажби на местния пазар.", "date": "2018.08.21", "title": "Недостигът на авокадо в Нова Зеландия води до отчаяни мерки"}
{"url": "https://www.dnevnik.bg/evropa/regioni/2018/08/21/3299021_namaliavaneto_na_kohezionnite_fondove_moje_da_razdeli/", "text": "Няма съмнение, че кохезионната политика е от голямо значение за създаването на Европа за всички. През годините кохезионната политика и фондовете имаха важен принос за включването на хората с увреждания, дори в най-отдалечените региони на Европа.\" Това казва Янис Вардакастанис, президент на Европейския форум за хората с увреждания. Той обаче изразява безпокойство от  предложенията за кохезионната политика след 2020 г.  Според него  планираният бюджет  може да засегне хората, които са в неравностойно положение, особено в най-уязвимите региони. \"В момент, когато антиевропейските настроения се засилват, намаленият бюджет рискува да разпали още повече тези чувства. Овен това той създава опасност от създаването на две Европи – на тези, които просперират, и на социално изключените, които ще бъдат още по-отдалечени от европейския проект\", допълва Вардакастанис. \"Ние признаваме усилията на комисията да опрости фондовете. Надяваме се, че това опростяване ще гарантира, че повече хора с увреждания ще имат достъп и ще има реална положителна промяна в ежедневието им\", допълва той.", "date": "2018.08.21", "title": "Намаляването на кохезионните фондове може да раздели Европа, предупреди експерт"}
{"url": "https://www.dnevnik.bg/razvlechenie/2018/08/21/3299239_aktrisa_ot_dvijenieto_metoo_beshe_obvinena_v_seksualen/", "text": "Италианската актриса Азия Ардженто, една от първите публични фигури,  които проговориха срещу продуцента Харви Уайнстийн , на свой ред беше обвинена в сексуален тормоз, съобщава \"Ню Йорк таймс\". След нейните разкрития за Уайнстийн през октомври миналата година Ардженто се превърна в едно от водещите лица на движението #MeToo. В месеците след октомври обаче актрисата е сключила извънсъдебно споразумение на стойност 380 хил. долара с актьора и музикант Джими Бенет, който твърди, че е бил насилен сексуално от нея в хотел в Калифорния през 2013 г. По време на инцидента той е бил едва на 17 години, а Ардженто е била на 37-годишна възраст. Джими Бенет, който започва актьорската си кариера още като дете във филми със звезди като Еди Мърфи, Харисън Форд и Брус Уилис, е участвал заедно с Ардженто във филм от 2004 г. Тогава двамата са били в ролите на майка и син. В документите от съда, на които се позовава \"Нй Йорк таймс\", Бенет заявява, че инцидентът го е травматизирал и е застрашил неговото душевно здраве и кариерата му. Той е имал намерение искът му срещу Ардженто да е на стойност от 3.5 млн. долара, като твърди, че доходите му в петте години преди 2013 г. са били в размер на 2.7 млн. долара. Оттогава обаче доходите му са паднали до 60 хил. долара годишно, което той отдава на травмата от инцидента. Адвокатът на Ардженто отказа да коментира обвиненията. Един от адвокатите на продуцента Харви Уайнстийн определи случая като \"шокиращо лицемерие от страна на Азия Ардженто\". В последните години актрисата имаше връзка с американския готвач  Антъни Бурдейн, който почина през юни .", "date": "2018.08.21", "title": "Актриса от движението #MeToo беше обвинена в сексуален тормоз"}
{"url": "https://www.dnevnik.bg/evropa/2018/08/21/3299257_poukite_za_mira_i_slomeniia_duh_50_godini_sled/", "text": "Възможно ли е комунизмът от съветски тип да е съвместим с личното достойнство и свобода? През 1968 г. се търсеше отговор на този въпрос, когато водачът на Чехословашката комунистическа партия Александър Дубчек започна проект за либерализация, която имаше за цел да предложи \"социализъм с човешко лице\", пише в. \"Ню Йорк таймс\" по повод  годишнината от Пражката пролет . Последва възраждане на политическите и културни свободи, дълго отричани от преданите на Москва партийни лидери. Свободният печат беше в разцвет, артисти и писатели изразяваха открито мислите си, а Дубчек слиса Москва, като обяви, че иска да създаде \"свободно, модерно и дълбоко хуманно общество\". Този период на надежда и оптимизъм стана известен като Пражката пролет. Едва родено обаче, движението бе смазано от съветските танкове, припомня вестникът. На 21 август преди 50 години ръководеното от Съветския съюз нахлуване в Чехословакия унищожи мечтите на реформаторите, прекърши националния дух и постави началото на епоха на потисничество, чиито последици се усещат и днес. Москва успя да възстанови върховенството на дотогавашното държавно управление, но крайната цена на победата беше висока. Може би повече от всяко друго събитие от времето на студената война инвазията изложи отбелязва \"Ню Йорк таймс\". Когато гражданите в страни под съветско господство се съпротивляваха, като в Източна Германия през 1953 г. или Унгария през 1956 г., бунтовете им биваха жестоко смазвани. Пражката пролет обаче бе нещо различно. Тя не беше опит за сваляне на комунистическия режим, а по-скоро за трансформирането му, подчертава авторът на статията. Но Москва гледаше на събитията в Чехословакия като на вирус, опасявайки се, че те могат се разпространят и обхванат и други страни от Варшавския договор, пише вестникът. Американските разузнавателни служби наблюдават тогава с тревога струпването на войски край чехословашките граници, но инвазията сварва правителството на президента Линдън Джонсън неподготвено. Западните страни не могат да направят почти нищо. Около 250 хил. войници от 20 дивизии на Варшавския договор нахлуват в Чехословакия, а 10 съветски дивизии попълват освободените от тях позиции. Те са подкрепени от хиляди ядрени бойни глави, насочени към Западна и Централна Европа, отбелязва всекидневникът. Все още не се знае колко са жертвите на инвазията, данните са много различни - от 80 до няколкостотин души. През следващите месеци обаче, когато голям брой хора са арестувани, а хиляди са пратени \"на превъзпитание\" по програмата за \"нормализация\", а дръзкият отказ - на примирението и покорството. \"Ню Йорк таймс\" цитира пражкия социолог Иржина Шиклова, която членувала в комунистическата партия преди инвазията. След нахлуването не съм срещала човек, който да го защити, дори сред хората от Съветския съюз. Петдесет години по-късно още не сме намерили алтернатива за справяне с проблемите на Запада и именно затова много хора се превръщат в екстремисти, отбелязва тя. И наистина Европа установява, че е по-разединена от всякога след края на студената война. Фундаментални институции от следвоенния ред като НАТО са поставен под въпрос от едно американско правителство, което се отнася с подозрение към съюзите. Пражките събития отпреди 50 години са напомняне за крехкостта на системите, създадени да ни бранят от война и тирания, заключава вестникът. /БТА", "date": "2018.08.21", "title": "Поуките за мира и сломения дух 50 години след Пражката пролет"}
{"url": "https://www.dnevnik.bg/bulgaria/2018/08/21/3299261_pravitelstvoto_uvolni_slujitel_udaril_jurnalist/", "text": "По разпореждане на министър-председателя Бойко Борисов служителят на правителствената информационна служба Любомир Методиев е освободен от длъжност, съобщиха от правителството. Преди дни при посещението на премиера Бойко Борисов в село Маноле, Пловдивско, се появиха информации, че Любомир Методиев е ударил по ръката с микрофон кореспондента на вестник \"Монитор\" Елена Крумова, дошла да отразява събитието. В социалната мрежа \"Фейсбук\" по-късно тя публикува снимка с шина на ръката си и информация, че травмата не е незначителна. По разкази на други журналисти те попитали Методиев защо посяга на колега, а той отговорил, че му е омръзнало да приканва журналистите да слязат. На настоятелните им призиви да се извини не го направил. Едва впоследствие поднесъл извинения, след като получил нареждане от премиера. Вечерта от профила си в социалната мрежа, Методиев отново поднесе извинения: \"По време на мероприятие край село Маноле, Пловдивско, без грам умисъл нараних колегата от в. \"Монитор\" Елена Крумова, за което искам да се ИЗВИНЯ НАЙ-СЪРДЕЧНО. Още веднъж подчертавам, че в постъпката ми нямаше грам умисъл. Колега, приемете моето искрено извинение.\" В съобщението на правителствения пресцентър днес се посочва, че Методиев е поднесъл извинения. Но \"правителствената информационна служба не може да си позволи да бъде обвързвана с този инцидент. Подобно поведение и отношение към представителите на медиите е неприемливо и е в противоречие с принципите на работа на правителствената информационна служба\", се казва в съобщението. По-рано днес в становище до медиите от Асоциацията на европейските журналисти (АЕЖ) също поискаха отстраняването на Методиев. \"Служител на Министерския съвет, позволил си да удари журналистка, няма място на държавна служба\", обявиха оттам. И посочват, че извинението е недостатъчно. Асоциацията на европейските журналисти - България, има сведения, че това не е първият път, когато Методиев си позволява да се държи арогантно с журналисти. През март по време на срещата ЕС – Турция във Варна с нас се свързаха представители на немски медии, за да се оплачат от грубо отношение от въпросния чиновник, се казва още в становището на асоциацията.", "date": "2018.08.21", "title": "Правителството уволни служител, ударил журналист"}
{"url": "https://www.dnevnik.bg/sport/2018/08/21/3299283_hubchev_pochivka_osem_futbolisti_ot_chujbina_za/", "text": "Националният селекционер  Петър Хубчев  обяви списъка си с футболисти, които играят в чужбина, за първите мачове в Лигата на нациите. На 6 и 9 септември националният отбор среща Словения и Норвегия в новия турнир на УЕФА. Повиканите от чуждестранните първенства са осем: Пламен Илиев (\"Астра\"), Васил Божиков (\"Слован\"), Страхил Попов (\"Касъмпаша\"), Георги Костадинов (\"Арсенал\", Тула), Симеон Славчев (\"Карабах\"), Спас Делев (\"Погон\"), Божидар Краев (\"Мидтиланд\") и Ивелин Попов (\"Спартак\", Москва). Хубчев ще обяви допълнително и списъка с футболисти от българското първенство, по всяка вероятност след двубоите от петия кръг на Първа лига. България е в група 3 от Дивизия С на  Лигата на нациите  заедно с Норвегия, Словения и Кипър. Победителят от групата получава промоция за по-горната дивизия В, както и право на участие в баражите на Евро 2020. В първия си двубой България гостува в Любляна, а на 9 септември е първото домакинство срещу Норвегия на Националния стадион \"Васил Левски\". До края на годината  българският отбор ще играе домакинските си мачове само в София .", "date": "2018.08.21", "title": "Хубчев повика осем футболисти от чужбина за мачовете със Словения и Норвегия"}
{"url": "https://www.dnevnik.bg/evropa/2018/08/21/3299286_trump_ne_e_izolacionistut_koito_mnogo_hora_se/", "text": "Президентът на САЩ Доналд Тръмп не е такъв изолационист, какъвто много хора се страхуваха, че ще бъде, заяви Джереми Хънт преди първото си посещение в САЩ  като британски външен министър , предаде \"Ройтерс\". По-късно днес се очаква Хънт  да призове Европейския съюз  да последва  примера на САЩ,  като разшири санкциите срещу Русия. Той подчерта, че САЩ остават най-близкият съюзник на Великобритания. \"Важно е... каквито и да са противоречията около Доналд Тръмп, да признаем, че всъщност той не е президентът изолационист, който много хора се страхуваха, че ще бъде\", допълни Хънт.", "date": "2018.08.21", "title": "Тръмп не е изолационистът, който много хора се страхуваха, че ще бъде, каза британски министър"}
{"url": "https://www.dnevnik.bg/sviat/2018/08/21/3299206_trump_moje_da_svali_sankciite_sreshtu_rusiia_ako_tia/", "text": "Американският президент Доналд Тръмп каза, че не обмисля да свали санкциите срещу Русия към момента, но това може да се промени, ако Москва \"направи нещо добро\" като промяна на политиката в Сирия и Украйна. Това съобщи агенция \"Ройтерс\" след ексклузивно интервю с Тръмп, от което публикува акценти от понеделник насам. \"Бих помислил (за отмяна на санкциите), ако те направят нещо, което би било добро за нас. Но иначе не бих. С други думи не бих се замислил нито за момент, освен ако нещо... имаме много общо. Можем да направим много добри неща едни за други. Например Сирия. Украйна. Има много други неща\", обяснява Тръмп в интервюто. \"Мисля, че те биха искали икономическо развитие. Това е много важно за тях\", продължава държавният глава. Към момента срещу Русия има санкции на САЩ заради анексията на Крим от 2014 г., както и (в два отделни пакета със списъци с политици, бизнесмени и компании) заради руската намеса в президентските избори. В средата на този месец пък  на сайта на Конгреса бяха публикувани  предложения за нов пакет санкции, които биха ограничили купуването на руски държавен дълг и биха блоирали операции на руски банки в американски юрисдикции. Предстоящите мерки  се отразиха и на стойността  на рублата. Попитан дали руският държавен глава Владимир Путин е поискал от Тръмп да бъдат отменени сегашните санкции срещу Русия на срещата им в Хелзинки, той каза: \"Не, не го направи. Въобще не повдигна темата.\" Както  по време на срещата миналия месец , Тръмп отново омаловажи заключенията на разузнавателните служби, че Русия се е намесила в изборите през 2016 г. Според него от руското разследване всъщност печели Москва - \"ако наистина Москва (го е направила) - действията им носят полза точно на руснаците\". Юанът и еврото Обичайно Тръмп нападна Китай за \"манипулация на валутата\". Той добави че с действията си Пекин се опитва да \"компенсира факта, че сега плаща много - стотици милиони долари, а в някои случаи милиарди - в хазната на САЩ\", имайки предвид наказателните мита върху вноса на китайски стоки. \"А мисля и че еврото също се манипулира\", каза Тръмп, без да навлезе в подробности. Малко след като бяха публикувани акценти от интервюто, агенция \"Блумбърг\" цитира доклад на министерствоо на финансите на САЩ, в който нито Китай, нито ЕС се определят като валутни манипулатори. Вашингтон не е използвал определението в официални документи от 1994 г., макар че не един президент го е правил. В часовете след коментарите на Тръмп еврото увеличи стойността си, като премина ключовия праг от 1.15 долара. Това отчасти се обяснява и с политикиге на Федералния резерв на САЩ, които Тръмп също критикува. \"Победихме\" Тръмп коментира и други теми като политиката си в Близкия изток. Противно на  оценки на ООН  и редица експерти, той повтори, че джихадистката организация \"Ислямска държава\" е разгромена - схващане, което често изразяват и руските власти. \"Победихме \"Ислямска държава\",\" казва Тръмп, като използва съкращението на едно от старите имена на групировката, \"Ислямска държава в Ирак и Сирия\". За политиката си в Афганистан той каза, че \"постоянно\" оценява действията на САЩ там, както \"и в целия Близък изток\". \"Не трябваше да влизаме в Близкия изток. Това е най-голямата грешка в историята на страната ни.\" Тръмп същевременно отхвърли твърденията в няколко авторитетни издания, че  обмисля да предаде мисиите в Афганистан  в ръцете на основателя на спорната частна военна компания \"Блекуотър\" Ерик Принс. Какво мисли Тръмп за отношенията си с Турция и президента Реджеп Тайип Ердоган  четете тук .", "date": "2018.08.21", "title": "Тръмп може да свали санкциите срещу Русия, ако тя работи със САЩ за Сирия и Украйна"}
{"url": "https://www.dnevnik.bg/ot_vas/novini_ot_vas/2018/08/21/3299293_shofirane_v_avariinata_lenta/", "text": "Докато траеше задръстването от катастрофата на 144 км (вчера 20.08 към 18:30 - 19.00 ч.), се намериха поне 4-ма наглеци, които продължаваха да изпреварват в аварийната лента. Уж беше забранено изпреварването в аварийната лента и имаше глоби, но тарикатите нямат край. Може би е крайно време КАТ да им обърне наистина внимание.", "date": "2018.08.21", "title": "Шофиране в аварийната лента"}
{"url": "https://www.dnevnik.bg/sport/2018/08/21/3299255_conga_se_otkaza_ot_uchastie_na_us_open_zaradi/", "text": "Трикратният четвъртфиналист на US Open Жо-Вилфред Цонга се отказа от участие в последния от турнирите от Големия шлем за сезона. Френският тенисист продължава да има проблеми с коляното, които не му позволяват да играе от февруари. Цонга претърпя операция през април и се надяваше да се завърне за сезона на твърди кортове, но засега отлага това за неопределено време. 33-годишният французин има много труден сезон, като взе участие само на два турнира. Той стигна  третия кръг на Australian Open, където отпадна от Ник Кириос  в драматичен петсетов мач, след което игра в надпреварата от категория АТП 250 в Монпелие. Там Цонга се отказа на полуфинала срещу Лука Пуй. Цонга е 64-и в световната ранглиста в момента, а мястото му в основната схема ще заеме австралиецът Джеймс Андерсън. Жребият за US Open е в петък, а турнирът в Ню Йорк започва на 27 август.", "date": "2018.08.21", "title": "Цонга се отказа от участие на US Open заради продължаващи проблеми с коляното"}
{"url": "https://www.dnevnik.bg/biznes/2018/08/21/3299298_prez_2018_g_firmite_sa_skusili_s_10_dni_sroka_za/", "text": "С десет дни се скъсява времето за междуфирмените плащания в България. Очертава се ясна положителна тенденция към по-гъвкаво разплащане на задълженията между компаниите, като за 2018 г. срокът е сведен до 27 дни, при 37 дни през 2017 г. При плащанията от публичния сектор към бизнеса периодът на разплащане на задълженията е 30 дни през 2018 г. и 31 дни през 2017 г. Това показват данни на Българската търговско-промишлена палата, базирани на доклад на Intrum за разплащанията от/към бизнеса. Проучването обхваща 29 страни в Европа и направено сред 9607 компании, като в него са отразени данни в периода януари - март 2017 и 2018 г. Резултатите от изследването показват, че средноевропейското време за междуфирменото разплащане е 34 дни, като се отчита подобрение спрямо 2017 г., когато периодът е бил 37 дни. Тревожно е, че плащанията от публичния сектор към бизнеса отнема по-дълго време - средно 40 дни в Европа, въпреки факта, че директивата е задължителна за публичния сектор, коментират от палатата. От там припомнят, че още през 2011 г. са подкрепили промяна в Търговския закон, с която да се спази Директива 2011/7/ЕС на Европейския парламент, с която срокът за разплащане между страните по търговска сделка не може да надвишава 60 дни, а когато длъжникът е публичен възложител, срокът за изпълнение на паричното задължение не може да надвишава повече от 30 дни. В Търговския закон тези срокове са записани, като се допуска изключението, че сроковете може да не бъдат изпълнени, когато това се налага от естеството на стоката или услугата или по друга важна причина, ако това не представлява явна злоупотреба с интереса на кредитора и не накърнява добрите нрави. Латвия, Естония и Ирландия са лидери по най-бързо време за разплащане между компаниите - съответно 18, 19 и 20 дни. Обратната е ситуацията в Португалия - 66, Босна и Херцеговина - 56, и Италия - 56 дни, които са нужни, за да се получат плащания за извършена услуга или продадена стока, показва още изследването. С крайните клиенти разплащането е по-бързо В отношенията между бизнеса и крайните потребители се наблюдава по-кратък срок за разплащане в сравнение с корпоративните разплащания. Средното време, което е нужно в Европа, е 22 дни през 2018 г. и 27 дни през 2017 г. В България плащанията между бизнеса и крайните потребители са средно 20 дни през 2018 г., а през 2017 г - 19 дни. Лидер отново са прибалтийските републики, а най-дълго време за разплащане между бизнеса и клиентите е в Испания(43), Босна и Херцеговина (39) и Португалия (39). Анализът на палатата е, че клиентите все още плащат късно, но бизнесът в цяла Европа, изглежда, е станал малко по-устойчив, когато става дума за способността им да се справят с последиците от забавянето на плащанията. Шест от десет компании предпочитат да има по-дълъг период за разплащане, за да могат да планират по-добре паричните си потоци и реализацията на продуктите, като по този начин те са по-сигурни и спокойни. Двадесет на сто от бизнеса изразява мнението, че ако разплащането между контрагентите се подобри, ще се ускори и процесът по наемане на кадри. Според експертите на палатата остава обезпокоително, че плащанията от публичния сектор към компаниите в страната отнемат повече време от корпоративните плащания. От работодателската организация напомнят, че към 31 март 2018 г. просрочените задължения от страна на държавата към бизнеса и гражданите са близо 328 млн. лв.", "date": "2018.08.21", "title": "През 2018 г. фирмите са скъсили с 10 дни срока за разплащане"}
{"url": "https://www.dnevnik.bg/kultura/2018/08/21/3299300_misteriiata_na_bulgarskite_glasove_pojuna_uspeh_v/", "text": "Изпълнение на \"Мистерията на българските гласове\" на фестивал в Полша завърши с нестихващи аплодисменти, продължили повече от десет минути. Повече от два месеца след  излизането на новия си албум BooCheeMish  хорът продължава с концертите по неговото промотиране в Европа. В Полша певческият ансамбъл участва на Off Festival - алтернативен младежки фестивал, сред чиито главни изпълнители бяха имена като Шарлот Генсбур, M.I.A. и Grizzly Bear. Тяхното участие беше сред 10-те препоръчани концерта в рамките на събитието от полското издание Cojestgrane 24. Там \"Мистерията на българските гласове\" изпълниха свои песни пред публика от над 2000 души. Директорът на фестивала определи концерта като невероятен и един от най-успешните в историята на фестивала, а положителни отзиви за участието излязоха в редица полски медии. BooCheeMish е първият студиен албум на \"Мистерията на българските гласове\" от повече от 20 години. Специален гост в него е вокалистката на Dead Can Dance Лиза Джерард. Песните в албума са композирани от Петър Дундаков и ирландския композитор Джулс Максуел. За излизането на новия албум на хора ласкаво се изказаха редица чуждестранни медии като \"Ню Йорк таймс\", \"Франс прес\" и Mojo. А според \"Ролинг стоун\" българският хор все още е едно от най-големите музикални чудеса на света. Малко след излизането на албума \"Мистерията на българските гласове\" представи и нов видеоклип на песента \"Рано ранила\", режисирано от Валери Милев. В него участие взема и българският бийтбоксър Skiller.", "date": "2018.08.21", "title": "\"Мистерията на българските гласове\" пожъна успех в Полша"}
{"url": "https://www.dnevnik.bg/bulgaria/2018/08/21/3299324_prezidentut_i_premierut_pozdraviha_bulgarskite/", "text": "Президентът Румен Радев и министър-председателят Бойко Борисов поздравиха българските мюсюлмани по случай  празника Курбан байрам , който започва днес. Държавният глава отправи своите благопожелания за мир, здраве и щастие към представителите на мюсюлманската общност, съобщават от прессекретариата на президента. \"В свещените за мюсюлманите дни е важно зачитането на традициите и посланията за доброта, помирение и опрощение да сплотяват цялото ни общество\", заяви президентът в своя поздравителен адрес. Той призова за утвърждаване на ценностите на взаимната толерантност и обединението на българските религиозни общности и подчертава, че историята на българския народ еднозначно показва как единството и зачитането преодоляват всяко препятствие и каляват общата ни воля за напредък.  Чрез своя профил в социалната мрежа фейсбук премиерът Бойко Борисов пожела на всички български мюсюлмани да бъдат здрави и щастливи. \"Нека има мир и разбирателство в семействата ви. Този ден ни учи на смирение и уважение, нека да запазим и продължим мъдростта, с която заедно да работим за взаимното ни успешно бъдеще\", написа той в своя поздравителен адрес.", "date": "2018.08.21", "title": "Президентът и премиерът поздравиха българските мюсюлмани по случай Курбан байрам"}
{"url": "https://www.dnevnik.bg/evropa/2018/08/21/3299299_cipras_obiavi_krai_na_suveremennata_odiseia_i_nachalo/", "text": "Гръцкият премиер Алексис Ципрас заяви, че страната му има причина да очаква по-добри дни, след като вчера  официално излезе от последната спасителна програма , слагайки край на продължилата девет години дългова криза, предаде \"Ройтерс\". \"Днес в нашата страна изгрява нов ден, исторически ден. Спасителните програми, свързани с рецесия, икономии и социално опустошение, най-накрая приключиха\", каза Ципрас в телевизионно обръщение към нацията от остров Итака. Според него страната си възвръща правото да определя съдбата и бъдещето си като нормална европейска държава - без външна принуда, без други форми на шантаж и без повече жертви на народа. Словото на Ципрас беше изпъстрено с множество символични препратки към Омировия епос, според който на Итака е завършило десетгодишното странстване на Одисей след края на Троянската война, както и към поезията на Кавафис, посочва агенция АНА-МПА, цитирана от БТА. Ципрас обяви края на съвременната Одисея, през която е преминал гръцкият народ от 2010 г. до сега, но подчерта, че \"Итака е само началото\". Ципрас се спря на бъдещето на страната и заяви, че Гърция няма да забрави поуките от меморандумите и няма да забрави причините и хората, които за я довели до тях. \"Пред нас сега са нови битки\", посочи Ципрас и заяви, че \"днешните женихи (на Пенелопа) са тук и са още срещу нас\", като назова по-конкретно избягването на данъци от богатите чрез офшорни фирми, безнаказаността и корупцията, икономическите и издателските групи, които в продължение на години са смятали, че страната им принадлежи, цинизма на политическия елит, който е гледал на Гърция като на свое феодално владение, както и онези, които оскърбили Гърция и гърците, защото не са се съгласили с неолибералния експеримент, който би продължавал в продължение на десетилетия. Ципрас заяви, че страната няма да забрави и онези, които са застанали до Гърция в труден момент - хора и политически сили от всички европейски страни, които са се противопоставили на плановете за излизане на Гърция от ЕС и за налагането на наказания на страната. В заключение гръцкият премиер заяви, че \"от днес започваме пътуването към новата епоха за родината ни с визия и решителност\", към \"една родина на равенство, демокрация и социална справедливост\".", "date": "2018.08.21", "title": "Ципрас обяви край на \"съвеременната Одисея\" и начало на \"нов ден\" за Гърция"}
{"url": "https://www.dnevnik.bg/sviat/2018/08/21/3299328_venecuelskiiat_biznes_e_pred_krah_zaradi_novite/", "text": "Венецуелският бизнес е пред крах заради най-новите мерки на властите в сферата на икономиката, включително и заради решението да се повишат заплатите няколко десетки пъти, коментира председателят на Федерацията на търговско-промишлените палати и асоциации на страната Карлос Ларасабал, цитиран от в. \"Насионал\". \"Производственият апарат е застрашен от сериозен риск да рухне заради начина, по който решенията на правителството се прилагат на практика\", коментира Ларасабал. \"Да се увеличават заплатите, дори като се отчита необходимостта от такава стъпка, с 3500% е напълно непоносимо за икономиката, която е затънала в дълбока депресия. Липсва необходимото равнище на икономическата активност и на паричен поток у компаниите, които биха позволили да се изпълни това повишение\", категоричен е венецуелският икономист. Вчера във  Венецуела  започна нова вълна на демонстрации, защото мнозинството е скептично, че този план ще завърти колелата на икономиката, отбеляза агенция \"Ройтерс\". Властите обявиха решението си да се премахнат петте нули от националната валута и тя, наречена суверенен боливар, да бъде вързана към венецуелската  криптовалута \"петро\" . Преди да пристъпи към реформата, президентът Николас Мадуро обяви, че от 1 септември минималната заплата в страната се вдига 10 пъти - до 1800 суверенни боливара (180 милиона  по стария курс ), съобщи ТАСС. През последните години Венецуела преживява остра социално-икономическа криза. Едни от последиците ѝ са рязко поскъпване на потребителските стоки и услуги и девалвиране на боливара. Според най-новите оценки на парламентарната комисия по финансите през юли инфлацията във Венецуела с годишно натрупване е била близо 83 000%. Международният валутен фонд прогнозира инфлация от 1 милион процента в края на годината. Официални данни за повишението на цените във Венецуела не се публикуват вече от няколко години. /БТА", "date": "2018.08.21", "title": "Венецуелският бизнес е пред крах заради новите реформи, предупредиха предприемачи"}
{"url": "https://www.dnevnik.bg/sport/2018/08/21/3298912_fotogaleriia_duhut_na_aziatskite_igri/", "text": "Състезанията от азиатските игри започнаха преди дни.", "date": "2018.08.21", "title": "Фотогалерия: Духът на азиатските игри"}
{"url": "https://www.dnevnik.bg/photos/2018/08/21/3299252_fotogaleriia_surfiraneto_veche_e_obiaveno_za_oficialen/", "text": "В понеделник - 20 август, губернаторът на Калифорния Джери Браун подписа законопроект за обявяване на сърфирането за официален спорт на щата.", "date": "2018.08.21", "title": "Фотогалерия: Сърфирането вече е обявено за официален спорт на щата Калифорния"}
{"url": "https://www.dnevnik.bg/sviat/2018/08/21/3299315_trump_kritikuva_federalniia_rezerv_zaradi_lihvite_ne/", "text": "В период, когато Съединените щати \"преговарят много мощно и силно с други държави\", Федералният резерв трябва да помага, вместо да повишава лихвените проценти. Това мнение изрази американският президент Доналд Тръмп в интервю за \"Ройтерс\". Тръмп неведнъж е критикувал решението на Федералния резерв да увеличи лихвите (два пъти тази година) и по време на разговора е попитан дали не нарушава независимостта на Федералния резерв, като коментира политиката му (нещо необичайно за държавен глава от 1992 г. насам, когато Джордж Буш-старши обвинява Алън Грийнспан, че е допринесъл за изборното му поражение), а и за избора на Джером Пауъл за председател на централната банка. \"Фед (Федералният резерв) не ме улеснява... Не съм във възторг от повишаването на лихвите. Не, не съм възторг. Ние сме в - преговаряме много силно - не го наричам търговска война - преговаряме много мощно и силно с другите страни. Ще спечелим. Но в този период трябва да получа повече помощ от Фед.\" \"Дали съм доволен от избора си? Ще ви кажа след четири години. Ще ви кажа след седем години\", каза Тръмп, без да навлиза в подробности. Мандатът на Пауъл започна почти година след този на Тръмп.  Той пое поста , след като Тръмп създаде прецедент и не даде възможност на предшественика му Джанет Йелън за втори мандат. Същевременно, попитан дали вярва в независимостта на централната банка, той добави: \"Вярвам, че Фед прави каквото е добре за страната.\" От началото на годината Федералният резерв повиши лихвените проценти 2 пъти. Последният път бе през юни (с между 1.75 и 2 процентни пункта) и се очаква да се вземат подобни мерки отново до края на годината. С мисъл за 2020 г.  \"Тръмп е притеснен, че по-високи лихви могат да охладят икономиката\", отбелязва в. \"Уолстрийт джърнъл\", като цитира и негови коментари пред донори на Републиканската партия, направени в деня на интервюто. По време на същото събитие според събеседници, участвали в него, той е поставил под въпрос дали Пауъл е правилният човек за длъжността. \"Само на Тръмп може да се случи\", е казал той в Ню Йорк според един от източниците и обяснил, че съветниците му залагали на Пауъл като човек, който ще поддържа \"евтините пари\". Такива биха дошли с ниските лихви, а, както се опасява президентът, по-трудният достъп до тях би попречил на успешния сега ръст на икономиката. \"Уолстрийт джърнъл\" цитира и източници, близки до Белия дом, според които, ако повишаването продължи, икономическият ръст и създаването на работни места може да се забавят точно когато започне кампанията му за преизбиране. \"Много ще е трудно за изборите през 2020 г.\", смята източникът. Друг казва, че коментарите му са част от възможна стратегия за защита, ако има проблеми в икономиката.", "date": "2018.08.21", "title": "Тръмп критикува Федералния резерв заради лихвите, не му помагали в търговската политика"}
{"url": "https://www.dnevnik.bg/bulgaria/2018/08/21/3299335_ralica_again_e_podala_ostavkata_si_ot_kfn_po/", "text": "Зам.-председателят на Комисията по финансов надзор (КФН) с ресор застраховане Ралица Агайн подаде оставката си в заявление до Народното събрание, огласено в началото на днешното извънредно заседание на депутатите, което обсъжда скандалите около фалита на кипърската застрахователна компания \"Олимпик\" и  срива на Търговския регистър  . В кулоарите на парламента тя заяви, че причините за това са \"емоционални\". \"Всички правомощия, с които КФН разполага, са приложени в случая и няма никакъв пропуск. Консултирали сме се още преди време и с правната служба по европейския орган по застраховане\", каза Агайн. \"По закон правомощията за представителство не са на зам.-председателя на комисията\", обясни тя \"емоционалността\" на оставката си. По думите й \"такива са условията, в които застрахователният сектор функционира на единния европейски пазар\", и за застрахователните компании в ЕС отговарят регулаторите в страните, в които са регистрирани. След фалита на кипърското застрахователно дружество \"Олимпик\" се оказа, че дружеството в България има над 200 хил. клиенти, чиито застраховки ще бъдат анулирани. Агайн обясни, че всички щети, които ще бъдат заведени от клиенти на дружеството в 5-годишен срок, в България трябва да бъдат поети от системата на гаранционните фондове. \"Въпросът е уреден от кипърското законодателство, където е обявено, че при случай на несъстоятелност обезщетенията се поемат от кипърския фонд. Нашият и кипърският фонд са подписали една многостранна конвенция, съгласно която обезщетенията по застраховката се изплащат, като за местните клиенти българският фонд ще посредничи, ще ги обслужи, така че да не се затрудняват. Това е, когато има нанесени щети. За тези, които са си платили до края на годината, нито системата за гаранционните фондове, нито българското, нито кипърското законодателство предвижда някаква компенсация\", обясни Агайн. Нито един обезпечителен фонд и в ЕС не предвижда да се покрива тази загуба, добави тя. За тези хора не е осигурена система за гаранция и при всички положения те ще могат да си получат парите в процеса на ликвидация, когато тя се осъществи и ако има пари там, обясни още Агайн. Пред парламента тя добави, че в момента в България работят над 600 застрахователя, като само 12 от тях са местни клонове. Оставката беше приета почти единодушно Оставката на Агайн, която беше  поискана от правителството в понеделник , бе одобрена от парламента в края на дебата почти единодушно. \"За\" гласуваха 138 народни представители, \"против\" бяха 3, а трима натиснаха бутона \"въздържал се\". Още по време на обсъжданията БСП и ДПС декларираха, че ще подкрепят освобождаването на зам.-председателя на КФН, защото това е лично решение. Според Жельо Бойчев от левицата това задължителна първа стъпка, но не достатъчна. Социалистите призоваха за оставка на цялата комисия с аргумента, че отговорността за действията й е колективна. Като аргумент Румен Гечев изтъкна, че членовете на регулаторния орган взимат големи заплати и срещу това не са свършили работата, която се е очаквала от тях.", "date": "2018.08.21", "title": "Ралица Агайн подаде оставка от КФН \"по емоционални причини\" (допълнена)"}
{"url": "https://www.dnevnik.bg/sviat/2018/08/21/3299028_teoriia_na_konspiraciiata_-_dve_treti_ot_rusnacite/", "text": "Руснаците определено вярват в опитите да бъде пренаписана историята на страната им и да бъдат подкопани духовните им ценности. Това е изводът от телефонно  социологическо допитване  на държавния Руски център за изследване на общественото мнение ВЦИОМ, разпространено в понеделник. Две трети (66%) от участниците смятат, че съществува някаква секретна група от хора с план да подменят историческите факти, за да навредят на Русия и да омаловажат нейното величие. Най-много вярват в това участниците на възраст над 45 години - цели 72%. В групата 35-44 години на това мнение са 65%, сред 25-34-годишните го споделят 56% и дори сред най-младите (18-24 години) тази група събира над половината (51%) отговори. Повече от една четвърт (26%) все пак са убедени, че такава \"група лица\" просто не съществува. При най-младите такъв отговор дават 47% и по принцип това са хора, смятащи, че ако има изследователи, опитващи се да преразгледат историята на Русия, те го правят, защото се стремят до се доберат до истината. Отново почти две трети (63%) твърдят, че някаква организация работи за разрушаване духовните ценности на руснаците чрез пропаганда на нетрадиционни сексуални отношения. Този дял е още по-висок сред възрастовата група 45-49 години (69%) и сред хората със средно специално образование (67%). И по този въпрос конспиративната версия отхвърлят една четвърт (24%), смятащи, че няма такова нещо като пропаганда на нетрадиционните сексуални отношения в Русия. При най-младите от групата 18-24 години почти половината (48%) казват, че защитниците на правата на сексуалните малцинства в Руся не преследват никакви разрушителни цели. Допитването е от 29-30 май, обхваща 2000 пълнолетни граждани, избрани случайно от списък с номера на стационарни и мобилни телефони. Според ВЦИОМ при този метод размерът на грешката не надвишава 2.2 процентни пункта. През юли ВЦИОМ публикува свое проучване по въпроса има ли нещо такова като тайно световно правителство, манипулиращо съдбините на света. С \"да\" отговориха 67% от участниците. Преди анексирането на Крим през 2014 г. тази група не е надхвърляла 45%. Убедените в наличието на някакъв задкулисен световен център включват в него на първо място олигарси и финансисти. Мнозинството от тях (57%) смятат, че засега това \"правителство\" не успява да наложи пълен контрол над световните процеси.", "date": "2018.08.21", "title": "Теория на конспирацията - две трети от руснаците вярват, че таен център съсипва ценностите им"}
{"url": "https://www.dnevnik.bg/sport/2018/08/21/3299304_mourinyo_e_poluchil_podkrepa_ot_rukovodstvoto_na/", "text": "Мениджърът на \"Манчестър юнайтед\" Жозе Моуриньо е получил пълна подкрепа от борда на директорите, съобщи Би Би Си. На този етап ръководството няма намерение да се разделя с португалеца, за да привлече доскорошния треньор на \"Реал\" (Мадрид) Зинедин Зидан. Моуриньо се превърна във  фаворит за първи уволнен мениджър във Висшата лига.  \"Юнайтед\" прави колеблив старт на сезона, а според английските медии отношенията на португалеца с ръководството и футболистите са доста влошени. В неделя \"червените дяволи\"  загубиха с 2:3 срещу \"Брайтън\" . Те допуснаха три гола в рамките на първото полувреме едва за трети път от създаването на Висшата лига. В първия кръг рекордьорът по титли на Англия победи \"Лестър\" с 2:1, но отново се представи неубедително. Моуриньо остана много разочарован от трансферната политика на клуба това лято, след като на \"Олд трафорд\" пристигнаха само двама нови играчи - бразилския халф Фред и португалския краен бранител Диого Далот, който в момента е контузен. Освен това португалският специалист обяви, че  вече не изпълнява ролята на мениджър , а само треньор на отбора. Напрежението между него и клуба дойде само половин година след като той удължи договора си с \"Юнайтед\" до лятото на 2020 г. На фона на проблемите на Моуриньо се появиха твърдения, че Зидан има желание да поеме \"Юнайтед\". Наскоро френският вестник \"Екип\" обяви, че  французинът е готов да наследи португалеца  на \"Олд трафорд\" в хода на настоящия сезон или след края му. \"Защо да обсъждаме Зидан, след като няма налична работа за него\", е заявил човек от клуба, цитиран от Би Би Си. Според дългогодишния играч на \"Манчестър юнайтед\" Гари Невил ръководството е трябвало да подкрепи Моуриньо на трансферния пазар. По думите му е било голяма грешка да не бъдат привлечени централни защитници, което беше най-голямото желание на португалеца. \"Даваш му нов договор през януари, значи трябва да го подкрепяш докрай. Според мен Жозе трябва да остане до края на договора си и да бъде подкрепян през цялото това време.\" \"Не ме разбирайте погрешно. Клубът подкрепи Жозе и му даде доста пари (в предишните трансферни прозорци). Но не можеш да построиш само три четвърти от къщата. Трябва да свършиш цялата работа. Който и да беше мениджър, \"Юнайтед\" има нужда от централни защитници\", коментира Невил.", "date": "2018.08.21", "title": "Моуриньо е получил подкрепа от ръководството на \"Юнайтед\""}
{"url": "https://www.dnevnik.bg/sviat/2018/08/21/3299333_iran_pokaza_purviia_si_boen_samolet_video/", "text": "Иран, който организира днес военен парад в Техеран, представи първия си боен самолет. Това става ясно от кадри, разпространени от държавната телевизия, предаде \"Франс прес\", цитирана от БТА. Телевизията показа президента Хасан Рохани, седнал в кабината на изтребителя \"Коусар\" в деня, когато Иран отбелязва националния ден на отбранителната промишленост. Според  иранската агенция \"Тасним\"  това е първият самолет, изцяло разработен и произведен в Иран. Той спада към четвъртото поколение реактивни бойни самолети, разполага с компютърна система за балистични изчисления и многоцелеви радар, отбелязва ТАСС. Летателният апарат е тестван успешно, предвижда се и демонстрационен полет, посочва АФП. Министърът на отбраната - бригаден генерал Амир Хатами, заяви в събота, че Иран се стреми да подобри балистичните възможности на бойната си техника, за да отвърне на \"заплахите\" от страна на Израел и САЩ. Експерти се усъмниха дали \"собственият\" самолет не е версия на американския F-5, купен от САЩ по времето на шах Мохамед Реза Пахлави през 1974 г. Други отбелязват, че прякото излъчване по държавната телевизия е било спряно, докато \"Коусар\" набирал скорост и излитането му не е било показано.", "date": "2018.08.21", "title": "Иран показа първия си боен самолет (видео)"}
{"url": "https://www.dnevnik.bg/evropa/2018/08/21/3299366_vse_poveche_bejanci_uspiavat_da_nameriat_rabota_v/", "text": "Все повече мигранти намират работа в Германия, сочат данни от Федералната агенция по заетостта, цитирани от \"Ройтерс\". Статистика от миналата седмица  също показа , че германските компании да успели да привлекат повече стажанти в програми за практическо обучение заради ръста в броя на молбите на търсещи убежище от Афганистан и Сирия. Директорът на Федералната агенция по заетостта Детлеф Шееле каза, че няма причина за песимизъм във връзка с възможностите на страната да се справи с рекордния брой пристигащи. \"Нещата вървят доста добре\", посочи Шееле, като добави, че числата са малко по-добри от очакваното. \"Числата са добри, взимайки предвид и факта, че това са хора, дошли в Германия по хуманитарни причини, а не за да си намерят работа\", подчерта още Шееле. Броят на наетите мигранти от осемте държави с най-голям брой търсещи убежище се е увеличил с над 100 хил., достигайки 306 574 през месец май в сравнение със същия месец предходната година, показват данни от Федералната агенция по заетостта . Недостиг на квалифицирана работна ръка От тях приблизително трима на всеки четирима имат трудов договор, според който компанията и работникът плащат пълни вноски в схеми за социално осигуряване. През юли около 500 хил. души от осемте основни държави на търсещи убежище са били регистрирани като търсещи работа. Тук са включени и хора, които към момента са посещавали езикови и интеграционни курсове. От тях почти 197 хил. са били регистрирани като безработни, което е приблизително колкото преди година. Недостигът на квалифицирана работна ръка и липсата на млади хора, които да искат да се включат в практическите обучения за до три и половина години, буди сериозна тревога сред мениджърите в най-голямата европейска икономика. Свободните места за позиции за обучение са достигнали най-високото си ниво за последните 20 години, като повече от една трета от компаниите не могат да запълнят тези позиции. Тази година броят на пристигащите в Германия рязко намаля заради по-строгия граничен контрол в Европа и затягането на правилата за предоставяне на убежище в Германия и в други държави.", "date": "2018.08.21", "title": "Все повече бежанци успяват да намерят работа в Германия"}
{"url": "https://www.dnevnik.bg/zdrave/2018/08/21/3299377_smurtta_na_rodilkata_v_pleven_prez_juli_bila_zaradi/", "text": "Смъртта на родилката в Плевен , починала през юли, е заради недобре планирана интубация - изкуствено обдишване през трахеята. Това се разбира от съобщение на здравното министерство във връзка с приключилата проверка по случая. За констатираните нарушения в \"диагностично-лечебния процес\" ще бъде образувано административнонаказателно производство, а цялата документация по случая е предоставена на Районната прокуратура в Плевен, съобщават от министерството. На 25 юли жената постъпва в болницата за планово Цезарово сечение. Направена била предоперативна анестезиологична консултация, но не е извършен преглед и в историята на бременността и раждането няма записани данни за състоянието на устната кухина и подвижността на шийния отдел на гръбначния стълб на пациентката. На по-късен етап това не е позволило да се направи оценка на риска от извършване на ендотрахеална интубация, е установила проверката. По преценка на анестезиолога и по желание на пациентката раждането е планирано да се извърши под обща анестезия. По време на започналата в 9.00 ч. операция са били направени няколко опита за интубация, която не се е осъществила поради анатомични особености на устната кухина. Екипът е пристъпил към ръчно обдишване. Жената обаче прави тежък бронхоспазъм и хипотония. Вследствие настъпва остра хипоксия (задушаване), довела до пренатално страдание за плода. Реанимационните мероприятия са продължили до 14.00 ч., след което е взето решение за преустановяването им поради настъпила необратима сърдечна и съдова слабост. Във връзка с установените проблеми изпълнителната агенция \"Медицински одит\" е препоръчала на болницата до края на септември да разработи и приложи писмена процедура за оценка на риска при осъществяване на ендотрахеална интубация. Която към момента не съществува там.", "date": "2018.08.21", "title": "Смъртта на родилката в Плевен през юли била заради недобре планирана интубация"}
{"url": "https://www.dnevnik.bg/sviat/2018/08/21/3299364_talibanite_shte_uchastvat_v_pregovori_za_afganistan_v/", "text": "Високопоставени представители на талибаните ще участват в преговори за конфликта в Афганистан в Москва, за които Русия отправи покана по-рано този месец. За Москва залогът в Афганистан става все по-висок заради увеличилия се брой членове на \"Ислямска държава\" в страната и неспособността на САЩ да  работят по общо политическо решение  на въпроса, пише  в. \"Уолстрийт джърнъл\" , като цитира запознати със ситуацията източници. Затова и руските власти все по-активно участват в кампанията за края на войната. Решението на талибаните пък идва на фона на опитите на организацията да разшири взаимодействието си със САЩ, продължава вестникът. Очаква се в Москва да присъства върховният политически представител на бунтовниците Мохамед Абас Станикзай, представлявал политическия офис на организацията в Доха (точка, разглеждана като евентуално място за преговори със САЩ) и заемал \"министерски\" постове в контролираните от талибаните райони. За \"Уолстрийт джърнъл\" обаче екипът му отказва коментар. Това е първият случай, в който пратеници на високо ниво на забранената в Русия организация ще се включат в преговори за бъдещето на страната в Москва, а и срещата ще даде рядка възможност на афганистанското правителство за публичен - и то пряк - диалог, пише деловото издание РБК. Според \"Интерфакс\" срещата трябва да е на 4 септември. Руското външно министерство по-рано потвърди, че талибаните действително ще участват. САЩ са обвинявали Русия, че подкрепя талибаните, но отговорът винаги е бил, че целта е единствено диалог за политическо решение на конфликта. Вашингтон отказа и участие в регионална конференция по въпроса в Москва миналата година с участието на Афганистан, Индия, Иран, Пакистан, Китай и други. Без примирие Междувременно тази сутрин, часове преди мюсюлманите да започнат посрещнат (по залез) празника Ейд ал Адха (Курбан байрам), Кабул бе подложен на ракетен обстрел, а целта бе президентският дворец. Нападението съвпадна с реч на президента Ашраф Гани по случай празника, предава ТАСС. \"Има групировки, които не се отказват от насилието. Те няма да успеят с ракети да спрат развитието на Афганистан\", каза Гани. Вчера талибаните отхвърлиха спирането на огъня, предложено от президента за празника, и заявиха, че ще продължат да атакуват правителството и чуждите войски в Афганистан.", "date": "2018.08.21", "title": "Талибаните ще участват в преговори за Афганистан в Русия на 4 септември"}
{"url": "https://www.dnevnik.bg/sport/2018/08/21/3299354_varnenski_otbor_specheli_nestandarten_turnir_po_plajen/", "text": "Варненски отбор спечели титлата в турнира по плажен волейбол по четворки Red Bull BEAT4. Съставът на \"Вери стронг\" победи с 2:0 \"Ребелс Бургас\" край Приморско. Надпреварата, насочена към състави от по четирима състезатели с поне една жена, се проведе за пръв път. Турнири се проведоха в Крапец, Варна, Слънчев бряг и Приморско, където беше и кулминацията с мачовете от финалите. В състезанията се включиха 41 отбора и повече от 160 участници, обявиха организаторите. Бронзовите медали заслужи \"Примо тийм\". Отборът на \"Вери стронг\" беше един от малкото, в чийто състав имаше две жени. Шампионите си спечелиха голямата награда - посещение на мачове от световното първенство по волейбол за мъже в Милано през септември.", "date": "2018.08.21", "title": "Варненски отбор спечели нестандартен турнир по плажен волейбол"}
{"url": "https://www.dnevnik.bg/sport/2018/08/21/3299378_kralev_garantira_poveche_ot_edin_olimpiiski_medal_ot/", "text": "Министърът на младежта и спорта Красен Кралев заяви, че гарантира, че България ще спечели повече от един медал от олимпийските игри в Токио от женския турнир по борба. Според него реформа в борбата се е налагала само при мъжете. \"На четири олимпиади те (жените) ни отсрамват. Момичетата са в много добра форма, тренират сериозно и са спокойни. Ще видим на световното първенство как ще се представят. Имаме много сериозна заявка за медали и на световното, и на олимпийските игри\", каза Кралев. \"Не съм видял при мъжете реформа. При жените реформа не се е налагало, защото и преди работеха правилно и продължават. Гарантирам, че ще имаме медали от олимпиадата. Този път не един\", посочи министърът, който присъства на откриване на изложба с фотографии на състезателките по художествена гимнастика пред Народния театър \"Иван Вазов\". По думите му обаче в мъжката борба има въпроси за решаване. \"При мъжете за съжаление нещата не са такива. Не може да разчитаме само на натурализирани състезатели. Ние като министерство правим каквото можем. Има талантливи момчета, даваме им шанс, взимаме ги в България, но ми се струва, че още трябва да се изчисти концепцията. Не съм тесен специалист, за да казвам как да се работи\", заяви Кралев. На олимпийските игри в Рио де Жанейро България спечели три медала, като един от тях дойде от женската борба чрез бронза на Елица Янкова. Тогавашният президент на федерацията по борба  Валентин Йорданов каза, че очаква злато от Янкова в Токио .", "date": "2018.08.21", "title": "Кралев гарантира повече от един олимпийски медал от женската борба за Токио 2020"}
{"url": "https://www.dnevnik.bg/photos/2018/08/21/3299363_fotogaleriia_kalashnikov_pokaza_proekt_za_45-tonen/", "text": "Руският концерн \"Калашников\" демонстрира пред журналисти концептуалния модел на \"антропоморфен робот\", електрически мотоциклети за отбраната и гражданите, както и електромобил. Това стана в навечерието на международното изложение \"Армия 2018\", като презентацията в парка \"Патриот\" край Москва беше лично от генералния директор Владимир Дмитриев.", "date": "2018.08.21", "title": "Фотогалерия: \"Калашников\" показа проект за 4.5-тонен крачещ робот"}
{"url": "https://www.dnevnik.bg/sport/2018/08/21/3299393_trenyor_ot_vtora_liga_poluchi_1_godina_nakazanie_za/", "text": "Старши треньорът на \"Кариана\" (Ерден) Атанас Джамбазки беше изхвърлен от футбола за една година. Той е наказан за побой над съдия по време на домакинския мач със \"Струмска слава\" от четвъртия кръг на Втора лига. Двубоят се игра в събота в Ерден, а гостите от Радомир спечелиха с 2:1. Победното попадение падна в 93-ата минута, когато Стефан Предев си отбеляза автогол след центриране от пряк свободен удар, отсъден за спорно нарушение в близост до наказателното поле. След като топката се озова във вратата, Джамбазки нахлу на терена и се насочи към главния съдия Ивайло Ненков. В този момент на пътя му застана страничният рефер Георги Велков, който се опита да успокои ситуацията. Джамбазки обаче налетя на Велков и го засипа с юмруци в лицето. Треньорът на \"Кариана\" трябваше да бъде извеждан от терена с полиция. Освен че няма право да се занимава с футбол в продължение на една година, той трябва да плати и глоба от 1500 лева. Инцидентът в село Ерден предизвика вниманието на световни медии, сред които и американската ESPN. \"Това е много грозно. Нервите не ми издържаха, за което се извинявам на всички. Разбирам, че не трябва да се реагира така, но не може по този начин да идват и да се подиграват с труда на хората, разбирате ли\", каза Джамбазки пред \"Нова телевизия\". Бившият треньор на \"Литекс\", \"Славия\" и \"Монтана\" не изключва подобни инциденти в бъдеще. \"Ако се продължава по този начин, може и други колеги да реагират по този начин\", допълни той.", "date": "2018.08.21", "title": "Треньор от Втора лига получи една година наказание за бой над съдия"}
{"url": "https://www.dnevnik.bg/bulgaria/2018/08/21/3299205_institutut_za_putna_bezopasnost_osujda_deistviiata_na/", "text": "Институтът за пътна безопасност осъжда липсата на реакция на правителство заради случая \"Олимпик\" и вижда опит за присвояване на няколко милиона лева на гърба на хората. В разпространена до медиите позиция оттам заявяват, че фалитът на застрахователна компания \"навежда на съмнения за умисъл от страна на отговорните институции\". Клонът на кипърското застрахователно дружество в България не функционира, след като лицензът на централата беше отнет от властите в Никозия. В момента около 200 хил. клиенти на компанията в България са без валидни застраховки \"Гражданска отговорност\" и са принудени да ги купят отново. Според представители на института Комисията за финансов надзор в момента е свела задълженията си до обслужване на олигархичните структури в България. \"Не е нормално в държава - членка на ЕС, институциите да не са в състояние да спазват конституционните си функции и да не работят в интерес на обществото без изричната намеса на Бойко Борисов. Това състояние на държавния апарат навежда на логичния извод, че обслужва само интереса на Борисов и приближените му икономически кръгове\", пише в текста. В отвореното писмо се напомня, че проблемът с пътната безопасност се неглижира от повече от една година, а премиерът отказва да вземе отношение, \"може би защото животът на българските граждани не е съизмерим с авоарите и финансовите интереси на силните на деня\".", "date": "2018.08.21", "title": "Институтът за пътна безопасност осъжда бездействието на кабинета заради \"Олимпик\""}
{"url": "https://www.dnevnik.bg/sviat/2018/08/21/3299387_surbiia_obmislia_vrushtane_na_nabornata_voenna_slujba/", "text": "Сърбия разглежда възможността за връщане на задължителната военна служба след 2020 г. Това каза президентът Александър Вучич, цитиран от телевизия N1. Идеята, която се обмисля от властите, е от 2020 или 2021 г. да се въведе задължително обучение за тримесечен или шестмесечен срок. Военната служба в страната бе отменена през 2011 г. Това каза Вучич пред журналисти на церемонията по приемането в Сърбия на първите два от 6 изтребителя \"Миг-29\" от Русия. По думите му отслужилите биха могли да има предимство при кандидатстване за работа в държавни институции. \"Още обмисляме. Не искам нищо да обещавам по този въпрос. Зависи и от финансирането\", каза Вучич. Според него това ще даде на държавата възможност за превенция във всеки случай, в който има заплахи за националната ѝ сигурност. През юни неправителствената организация \"Изследователски център за отбрана и сигурност\" публикува проучване, според което 74% от населението на Сърбия биха искали връщане на задължителната военна служба. Данните сочат, че делът на отговорилите утвърдително е почти еднакъв при жените (75%) и мъжете (77%).", "date": "2018.08.21", "title": "Сърбия обмисля връщане на наборната военна служба"}
{"url": "https://www.dnevnik.bg/bulgaria/2018/08/21/3299424_demokratichna_bulgariia_pita_kolko_e_kompetenten/", "text": "Коалиция \"Демократична България\" разкритикува  избора на Габриела Козарева  за нов управител на Агенцията по вписванията. В своя официална позиция те питат каква е компетентността й за поста и задават конкретни въпроси за изхода от кризата с Търговския регистър, който от 10 август все още не функционира с пълния си капацитет. \"Във връзка с продължаващата криза с Търговския регистър ние от \"Демократична България\" задаваме на управляващите няколко конкретни въпроса, които, оставени без отговор, увеличават недоверието в институциите, а оттам и несигурността на стопанския оборот. Смятаме, че отговорите ще послужат за избягване на аналогични проблеми в бъдеще\", пише в писмо на обединението. В текста се пита на каква база премиерът  Бойко Борисов е оповестил , че системата на Търговския регистър ще заработи на 22 август, и какви мерки се взимат за обезпечаване на данните. Обединението настоява да знае какви ще са санкциите за отговорните лица и институции по казуса. – Какви организационни мерки са взети за защита на данните от манипулация в процеса на възстановяването им, който тече в момента? Какви конкретни мерки се взимат за установяване дали е имало такива манипулации? Разчита ли се на нещо повече от физическо присъствие на служители на ДАНС? – Защо не са били монтирани закупените устройства за съхранение и системата е била оставена да върви към напълно предсказуем срив? – Има ли резервни копия (backup)? Къде се съхраняват тези резервни копия, правен ли е периодично опит за тяхното възстановяване? – Предоставен ли е пълен достъп на ДАНС до хардуера и софтуера, за да установят реалните причини за срива? – Защо фирма \"Лирекс\" продължава трета седмица да оперира неуспешно в Агенция по вписванията? Повикани ли са други експерти, които да заменят видимо неспособните кадри на \"Лирекс\"? – Има ли система за мониторинг на ресурсите и задължение ли е на фирма \"Лирекс\" да следи тази система? – Какви са санкциите при неизпълнение на договорените нива на услугите, особено по критични области като ТР, който блокира работата на гражданите и бизнеса с потенциално големи загуби за тях – данъкоплатците, платили разходите за системата? – Защо договорът за поддръжка е класифициран? – Предвид че всеки обикновен потребител може срещу 1000 лв. на месец и без особен риск да съхранява 25 терабайта данни, защо при изразходвани милиони за обществени поръчки в последните две години Търговският регистър е недостъпен вече повече от седмица? – Можете ли да разсеете съмненията, че сривът на ТР е предизвикан умишлено, с цел да бъде потулен скандал от тип \"Panama papers\" и/или чрез манипулация на данни да бъдат превзети определени компании? – Каква част от данните ще бъде възстановена? – Какво е състоянието на инфраструктурата на Имотния регистър, на регистър Булстат и на Централния регистър на особените залози? – Защитени ли са надеждно други системи, свързани с националната сигурност – особено в МО по линия на НАТО и в МВР по линия на ЕС. – На какъв етап е приложението на Стратегията за киберсигурност \"Кибер устойчива България 2020\"? – Какви са гаранциите, че законът за киберсигурност няма да остане едно добро пожелание?", "date": "2018.08.21", "title": "\"Демократична България\" пита колко е компетентен новият управител на Агенцията по вписванията"}
{"url": "https://www.dnevnik.bg/sviat/2018/08/21/3299440_shvedski_gripen_se_razbi_sled_udar_v_iato_ptici/", "text": "Изтребител \"Грипен\" (JAS 39 Gripen) се разби в Южна Швеция след сблъсък с няколко птици, съобщиха местни медии. Пилотът е бил принуден да катапултира, а самолетът е паднал на около 160 км източно от Малмьо, допълва \"Асошиейтед прес\". \"Радио Швеция\" съобщи  в профила си в \"Туитър\" , че пилотът бързо е открит и прибран от спасителен екип. Изданието The Local посочва, че пилотът е в болницата и е в добро състояние \"предвид стеклите се обстоятелства\". Полк. Ларс Бергстрьом, командир на военновъздушната база край Ронебрьо, каза, че самолетът е захождал за кацане, но се е блъснал в малко ято птици. Целият инцидент е станал малко преди 10 часа местно време пред очите на диспечерите в контролната кула. Групата \"Сааб\" (Saab) предлага \"Грипен\" за българските ВВС, а с такъв самолет разполагат армиите на Чехия, Унгария, Южна Африка, Тайланд и др. Миналата година тайландски боен пилот загина, когато неговият JAS 39 Gripen изгуби височина и падна по време на авиационно изложение.", "date": "2018.08.21", "title": "Шведски \"Грипен\" се разби след удар в ято птици"}
{"url": "https://www.dnevnik.bg/sport/2018/08/21/3299462_arsen_venger_shte_poluchi_nai-visokoto_durjavno/", "text": "Дългогодишният футболен мениджър Арсен Венгер ще бъде награден с най-високото държавно отличие на Либерия, обявиха от африканската страна. Президентът Джордж Уеа,  който беше избран в края на 2017 г. , ще награди Венгер. Уеа е бивш футболист и е единственият африканец, който спечели \"Златната топка\". Това се случи през 1995 г., когато либериецът играеше за \"Милан\". Уеа реализира първия си голям трансфер, подписвайки с \"Монако\" през 1988 г., където треньор беше именно Венгер. Настоящият президент на Либерия сложи край на футболната си кариера през 2003 г. и влезе в политиката. Уеа обяви, че ще награди Венгер с най-високия държавен ранг, който е командир на ордена на африканското спасение. Новината обаче е приета със смесени чувства в Либерия. Според някои не е редно отличието да се дава само защото президентът е имал лична облага. Според министъра на информацията Венгер ще бъде награден не само заради връзката си с Уеа, но и заради приноса му към футбола в Африка. В \"Арсенал\" французинът беше мениджър на 16 африкански футболисти, сред които Коло Туре (Кот д'Ивоар), Нванкво Кану (Нигерия) и Лаурен (Камерун). \"Венгер винаги се е грижел за мен, все едно съм му син. Мисля, че без Арсен никога няма да направя пробив в Европа\", добави президентът на Либерия. Уеа спечели изборите в родината си с голямо предимство, след като получи гласовете на над 60% от избирателите. Той го направи от втори опит, след като се пробва и през 2005 г. Преди да стане президент, Уеа беше сенатор в парламента. Малко след избирането му бившият футболист  обяви, че ще намали заплатата си с 25% . Арсен Венгер беше мениджър на \"Арсенал\" в продължение на 22 години, но след края на миналия сезон  напусна \"артилеристите\" . Той обяви, че не мисли за пенсиониране, но засега 68-годишният французин няма отбор.", "date": "2018.08.21", "title": "Арсен Венгер ще получи най-високото държавно отличие в Либерия"}
{"url": "https://www.dnevnik.bg/razvlechenie/2018/08/21/3299422_hristo_jivkov_shte_uchastva_v_produljenieto_na/", "text": "Христо Живков ще се снима продължението на \"Страстите Христови\" на Мел Гибсън, предаде БТА. В актьорския състав на филма са включени още Джим Кавийзъл, Мая Моргенщерн и Франческо де Вито. Очаква се снимките на продукцията да започнат в края на 2018 г. Българският актьор участва и в първия филм от 2004 г., който се превърна в една от най-успешните кинопродукции за времето си с приходи от над 600 млн. долара при бюджет от едва 30 млн. долара. Филмът раздели мнението на критиците, като някои го нарекоха религиозна класика, а други бяха притеснени от изобразеното на екрана насилие и твърдяха, че лентата пропагандира антисемитизъм. Мел Гибсън обяви, че работи по продължението през 2016 г., но дълго време се отказваше да коментира темата. Сценарият ще бъде дело на Рандъл Уолъс, известен с работата си по \"Смело сърце\", \"Пърл Харбър\" и \"Бяхме войници\". Във филма ще се разказва за възкръсването на Исус Христос. \"Страстите Христови: Възкресение\" се очаква да излезе по кината в края на 2019 г.", "date": "2018.08.21", "title": "Христо Живков ще участва в продължението на \"Страстите Христови\" на Мел Гибсън"}
{"url": "https://www.dnevnik.bg/razvlechenie/2018/08/21/3299456_fortisimo_fest_zapochva_turne_prez_septemvri/", "text": "През септември \"Фортисимо фест\" започва турне в три града - Разград, Враца и София. То ще включва участие на Софийската и Разградската филхармонии, както и известни музиканти и актьори, информират организаторите. \"Фортисимо фест\" ще представи класическа музика, български фолклор и филмова музика с диригент маестро Максим Ешкенази. Концертите ще са на 12 септември в Разград пред джамия \"Макбул Ибрахим паша\", във Враца на 14 септември пред спортен комплекс \"Христо Ботев\" и в София на 16 септември пред Народен театър \"Иван Вазов\". Концертите започват в 20.00 часа и ще са със свободен вход. Част от участниците в събитието са Дони, Светлин Русев, Михаела Филева, Славин Славчев, Георги Андреев, хор \"Космически гласове\" на Ваня Монева, братя Зайранови, Михаела Маринова, Невена Пейкова и актьорите Ана Пападопулу и Юлиан Вергов.", "date": "2018.08.21", "title": "\"Фортисимо фест\" започва турне през септември"}
{"url": "https://www.dnevnik.bg/sport/2018/08/21/3299374_okolo_600_hiliadi_leva_ne_dostigat_za_organizaciiata/", "text": "За организацията на световното първенство по гребане в Пловдив не достигат 600 хиляди лева, заяви председателят на българската федерация Свилен Нейков по-малко от три седмици преди началото на събитието. Разходите за организаторите включват техника за измерване на резултатите, която струва около 300 хиляди лева. По думите на Нейков отпуснатите средства от държавата не достигат, като ще се търсят възможности за допълнително финансиране. Тази година  българската федерация вече получи 600 хил. лева от държавата за организацията на световното . \"До момента не ни достигат около 600 хиляди лева. Едно такова голямо първенство е зависимо от допълнителни средства. Бюджетът, който се отпуска, не ни достига в момента.\" \"В този смисъл до момента благодарим за отпуснатите средства от министерството, но трябват още средства, с които да заплатим времеизмерването, което е около 150 хиляди евро. Тези средства са ни необходими към проекта, защото не ни достигат, за да отговорим на изискванията на международните стандарти\", каза Нейков.  Той допълни, че всичко по организацията трябва да е най-високо ниво. В надпреварата, която ще се проведе от 8 до 16 септември на гребната база в Пловдив, се очаква да се включат над 3500 състезатели. Гост на състезанието ще бъде президентът на Международния олимпийски комитет Томас Бах, с когото президентът на българската федерация по гребане ще обсъди развитието и бъдещето на спорта в олимпийското движение. Бах ще присъства на първата копка за изграждането на втория гребен канал в Пловдив, което стана възможно след спечеленото дело от Община Пловдив в края на юни. В надпреварата България ще бъде представена с една лодка при мъжете, три при младежите и една или две при подрастващите, поясни Нейков. Очаквания за добър резултат ще има единствено към Кристиан Василев и Борис Йотов, които ще формират двойка в дисциплината скул. Те са си поставили за цел да влязат във финала, като другите български състезатели ще участват за трупане на опит. Станимир Халаджов и Рангел Кацарски ще се състезават в двойка без рулеви, Лазар Пенев в скиф лека категория и евентуално Десислава Георгиева в скиф жени, на която ѝ предстои участие на европейското до 23 г. в Брест и допълнително ще прецени дали да стартира в Пловдив.", "date": "2018.08.21", "title": "Около 600 хиляди лева не достигат за организацията на световното по гребане в Пловдив"}
{"url": "https://www.dnevnik.bg/politika/2018/08/21/3299423_i_iaponski_specialist_pomaga_turgovskiiat_registur_da/", "text": "До края на седмицата може да бъде възстановена напълно работата на Търговския регистър. Това каза премиерът Бойко Борисов по време на извънредното заседание на парламента, свикано заради фалита на кипърското застрахователно дружество \"Олимпик\", което имаше клон и в България, и срива на Търговския регистър, който не работи пълноценно повече от 10 дни. От държавната агенция \"Електронно управление\" дали уверение на Борисов, че кризата е преодоляна. Преди дни самият премиер каза, че регистърът ще заработи до сряда, сега вече изразява надежда това да стане до края на седмицата. По думите му в 12.30 часа днес е била възстановена базата данни до 6 юни 2018 г. \"Към момента (по време на парламентарното заседание около 15 часа - бел.ред.) е до 17 юли 2018 г. Това е периодът на подаване на годишните финансови отчети\", обясни министър-председателят. В екипа за решаване на проблема работят служители на Агенцията по вписванията, фирмата, поддържаща Търговския регистър, ДАНС, ГДБОП и др. Сред ИТ специалистите има и експерт от Япония, обясни министър-председателят. \"Успешно се изтеглят данните от развалените дискове. Възстановяващите дейности не са спирали никога. Причините бяха известни още в първите 24 часа след срива. На 9 август последователно дефектират 3 диска, а на следващия ден и още един. За проблема незабавно е уведомена фирмата, отговорна за поддръжката - фирма \"Лирекс БГ\". Към 10 август са предприети действия по възстановяването. В ранните часове на 10 август дисковете са преразпределени успешно, но базата данни не ги чете. В работата се включват допълнителни ИТ експерти, включително и специалист от Япония сме довели. Така че сега до 17 юли всичко е възстановено\", заяви Борисов. Той не отговори на въпроса кой ще поеме отговорността за проблема и дали оставката на шефа на Агенцията по вписванията Зорница Даскалова е достатъчна. Сигурността занапред е приоритет, но изисква ресурси \"До 31 август административните органи трябва да изготвят разработените от тях процедури за създаване на резервни копия на държавните регистри. В момента се работи и за създаване на държавно хранилище за резервни копия от данните от критичните регистри\", обясни още премиерът Борисов. Допълни, че до 3 септември трябва да се извърши и анализ на преносния капацитет и да се подготви план за обезпечаване на данните. \"Колкото покачваме нивото на тези електронни облаци...\", започна изречението си за финал премиерът. Довърши го с друга мисъл - \"сега са се скапали дисковете, но нататък ще сме подложени на хакерски атаки, на зловредност и умисъл. Важното е да не допускаме подобен срив и в други системи\". Борисов опита да направи паралел със скандала \"Червеи\", който доведе до уволнението и осъждането на  бившия шеф на Софийския градски съд Владимира Янева . По думите на премиера тогава информация била качвана на \"други дискове\" - и ако сега това било направено, щяло да има въпроси защо се сваля паралелно информация. Не стана ясна причината и конкретната връзка между двата случая, заради които премиерът прави такъв паралел. ", "date": "2018.08.21", "title": "И японски специалист помага Търговският регистър да заработи напълно до края на седмицата (допълнена)"}
{"url": "https://www.dnevnik.bg/politika/2018/08/21/3299471_borisov_ot_tova_koeto_iziskah_ot_slujbite_-_imame/", "text": "В България има съществен проблем със застраховането. Това обяви от парламентарната трибуна премиерът Бойко Борисов като обясни, че до такъв извод стига след получена информация от службите. Той бе изслушан от депутатите по време на извънредно заседание, свикано по искане на БСП заради казусите с отнетия лиценз на кипърския застраховател \"Олимпик\" и спряната работа на Търговския регистър. От думите му се разбра, че проблемите са в автомобилното застраховане като български компании плащат големи суми за обезщетение на катастрофи в чужбина. Те са по линия на международното споразумение \"Зелена карта\". Не може 42% от катастрофите в Румъния да са с автомобили с българска регистрация и да има хора в чужбина с по 300-400 автомобила с българска регистрация. възмути се Борисов. Обяви, че е поискал полицейските аташета в посолствата на България в страните, които са част от \"Зелена карта\" да проучат случая. Премиерът предложи да се създаде работна група между институциите, която да установи в какво се състои проблемът и да предложи решение. Най-общо проблемът идва от това, че някои български застрахователи не покриват щети, възникнали в чужбина. В допълнение България е упреквана, че допуска сключването на застраховка с фалшиви талони или липсата на данни, след което полиците се анулират, а щетите плаща гаранционният фонд, а не застрахователната компания. Горанов: Няма как със задна дата да се възстановят 9 млн. лв. След дебатите по казуса народните представители приеха предложението на ГЕРБ да се създаде работна група с представители на Комисията за финансов надзор, Министерството на външните работи и представители на Гаранционния фонд във връзка с казуса \"Олимпик\". Според финансовия министър Владислав Горанов отговорите на въпросите, зададени в парламента, са в действащото законодателство в България и ЕС и внесените на 24 май изменения в директива на ЕС, свързана с гаранции при фалит на застраховател. Той припомни, че в момента според българското законодателство само регистрираните в страната застрахователи внасят пари в така наречения обезпечителен фонд и от него биха се обезщетили засегнати при фалит на съответната компания. \"Въпросът е дали обезпечителният фонд да бъде разпространен върху всички застрахователи, които оперират в страната. Ако решим да го разширим, ще е доста неприятен прецедент да търсим това със задна дата, но ако не стане със задна дата, няма как тези 9 млн. лв. да се възстановят, без да бъдат платени от българския данъкоплатец\", каза още Горанов. Той има предвид сумата, която Комисията за финансов надзор изчисли, че \"Олимпик\" дължи на българските си клиенти. Ще се търси начини за възстановяване на сумите В крайна сметка парламентът възложи на Комисията за финансов надзор да представи доклад за дейността си спрямо кипърско застрахователно дружество \"Олимпик\" откакто работи на пазара в България до 17 август 2018 г., когато задължителните застраховки \"Гражданска отговорност\" на повече от 200 хил. българи бяха прекратени. Докладът трябва да бъде внесен в Народното събрание до 7 септември, като предложението беше внесено от ГЕРБ. Докладът трябва да съдържа и информация за собствеността на компанията и направените от нея вноски в Гаранционния фонд, както и информация за актуалното състояние на фонда. Причина за това искане стана обстоятелството, че \"Олимпик\" е правила вноски в обезпечителния фонд, който покрива щети при фалит на застраховател, а това е задължение само на компаниите с български лиценз. Днес по време на изслушването на Ралица Агайн, зам.-председател на комисията, чиято  оставка бе приета от депутатите , се разбра, че компанията е внесла във фонда 2 млн. лв. Тяхната съдба тепърва ще се изяснява, но би трябвало да отидат в общата маса на несъстоятелност, ако кипърски съд реши да обяви в несъстоятелност \"Олимпик\". Народното събрание възложи на министъра на финансите Владислав Горанов да проучи всички възможности, предоставени от българското, европейското и международното законодателство, за своевременно възстановяване на сумите на засегнатите от казуса с \"Олимпик\" и гарантирането на техните права. \"Не сме за тука\" Въпреки че премиерът Бойко Борисов се появи в Народното събрание точно навреме за началото на заседанието, от трибуната той обяви, че не бил чувал и виждал Ралица Агайн от години. Не бил получавал и доклад от комисията през последните години. Затова, като се заговорило за извънредно заседание на парламента, той поканил председателя на комисията Карина Караиванова, за да я попита какъв е проблемът. \"Нашето място днес не е тук. Комисията за финансов надзор е избрана от парламента. Тя се отчита пред парламента. По каква работа вие сте ни извикали тук. Ние сме дошли с цялото си уважение и предлагаме следното: по никакъв начин не сме се месили\", каза Борисов. На свой ред Агайн обяви, че правителството не е запознавано с доклади за дейността. \"Не съм предоставяла информация на правителството и на Бойко Борисов. Информация съм предоставяла на Комисията за финансов надзор и на нейните членове. По отношение на ценообразуването на \"Олимпик\" – такава информация не ми е искана и не съм предоставяла\", обясни Агайн.  \"Олимпик\" не продавала дългосрочно на дъмпинг До момента беше обявено, че \"Олимпик\" държи близо 10% от пазара на \"Гражданска отговорност\" и се смяташе, че това се дължи на по-ниските от средните за пазара цени на застраховката. Ралица Агайн обясни днес, че до 11 ноември 2017 г. цената на застраховката за леки автомобили е 196 лв. при средно за пазара 179 лв. След тази дата цената е била 207 лв .при 196 лв. средна за пазара. \"Така че не съществува дългосрочен дъмпинг от този застраховател\", обясни тя. Агайн посочи, че \"Олимпик\" извършва дейност в България от 2009 г. и до момента Комисията за финансов надзор не е получавала сигнали и жалби за проблеми, свързани с дейността на компанията и с изплащането на обезщетенията. Жалбите за 2010 година са 7, а за предните години малко повече. \"Но всичко това е изключително малко. Жалбите са разгледани и са наложени глоби в размер на общо около 30 хил. лв., което не е значителна сума\", каза още Агайн.", "date": "2018.08.21", "title": "Борисов: Службите докладват за съществен проблем със застраховането"}
{"url": "https://www.dnevnik.bg/zelen/2018/08/21/3299488_slab_interes_kum_durjavnite_subsidii_za_pokupka_na/", "text": "Интересът на министерства, държавни и общински структури към целевите субсидии за покупка на електромобили е слаб и Националният доверителен екофонд (НДЕФ) (НДЕФ) открива пета процедура в търсене на проекти. По информация от фонда, разпространена днес, от предвидените 2 млн. лева до момента са усвоени малко над половината. Все още по програмата за насърчаване използването на електромобили има 920 хиляди лева. Набирането на нови проекти започна на 20 август и продължава до 1 октомври 2018 г. Причината за слабия интерес вероятно се крие в това, че държавата отпуска фиксирана сума, независимо от цената на превозното средство. Така например за лек и лекотоварен автомобил на ток се дават 20 хиляди лева, при положение че най-евтините подобни струват поне 53 хиляди лева. Фондът отпуска и субсидията за зареждащите се от контакта хибриди, като при тях помощта е 10 000 лева. Националният доверителен екофонд (НДЕФ) дава също 20 000 лева за изцяло електрически превозни средства, които се използват в комуналните дейности, 30 000 лева за изцяло електрически ванове със 7+1 или 6+1 места и до 40 000 лева за електрически автобуси и микробуси. Реализираните проекти Досега по схемата за насърчаване използването на електрически превозни средства в рамките на Инвестиционна програма за климата са подадени 49 проекта. Към 21.08.2018 г. по схемата са усвоени и разплатени 380 хиляди лева по 15 проекта. С тези средства са закупени 17 електромобила за 340 хиляди лева и 4 за хибридни електрически превозни средства на стойност 40 хиляди лева. Отхвърлени са 3 били проекта, 17 кандидата са се отказали от участие в схемата, 13 проекта са в процес на изпълнение на различни етапи, а по 3 проекта са сключени договори и предстои плащане. Кой вече си купи До момента с пари по програмата екологични автомобили са купили Министерството на околната среда и водите, Министерството на икономиката, Министерството на труда и социалната политика, Главна дирекция \"Гражданска въздухоплавателна администрация\" и общините Пловдив, Асеновград, Самоков, Горна Оряховица, Бургас, Сливница, Смолян, Габрово, Враца и Гоце Делчев. Проектите в процес на изпълнение са на Министерството на образованието и науката, на Столичната община, на инспектората към Столична община, както и общините Никола Козлево, Варна, Сливен, Иваново, Хасково, Казанлък, Елин Пелин, Козлодуй, Благоевград и Бургас.", "date": "2018.08.21", "title": "Слаб интерес към държавните субсидии за покупка на електромобили"}
{"url": "https://www.dnevnik.bg/sviat/2018/08/21/3299544_sasht_deportiraha_v_germaniia_zapodozrian_v_nacistki/", "text": "Последният заподозрян нацистки военнопрестъпник, очакващ вече близо 15 години депортиране от САЩ, бе отведен от дома си в Ню Йорк и изпратен в Германия, предадоха агенциите \"Асошиейтед прес\" и \"Ройтерс\", цитирайки съобщение на Белия дом. 95-годишният Якив Палий, който е бил надзирател в бившия нацистки концлагер Травники на територията на днешна Полша, емигрирал в Съединените щати през 1949 г., успявайки да скрие нацисткото си минало и да получи американско гражданство 8 години по-късно. Той живял необезпокояван там допреди около 30 години, когато следователи попаднали на името му в стар нацистки списък, а негов колега охранител в лагера казал, че той \"живее някъде в Америка\". Когато следователите позвънили на вратата му през 1993 г., Палий чистосърдечно си признал: \"Никога не бих получил виза, ако бях казал истината. Всеки лъжеше...\". Съдебен състав отне през 2003 г. американското гражданство на родения в Полша Палий заради \"участие в действия срещу цивилни евреи\" по време на службата му в лагера Травники, а година по-късно последва и заповедта за екстрадиция. Германия, Полша, Украйна и други страни обаче отказаха да го приемат и той продължи да живее, очаквайки депортирането, в двуетажния си тухлен дом в нюйоркския квартал Куинс заедно със съпругата си Мария, сега на 86 години. Неговото присъствие там предизвика гнева на местната еврейска общност и често през тези години край дома му имаше спонтанни протести, на които се чуваха възгласи \"Вашият съсед е нацист\". Според министерството на правосъдието на САЩ Палий е служил в Травники през 1943 г., където на 3 ноември същата година са били разстреляни 6000 еврейски мъже, жени и деца - едно от най-големите единични кланета по време на Холокоста, отбелязва Белият дом. През септември всичките 29 членове на американския Конгрес от щата Ню Йорк призоваха в писмо Държавния департамент да ускори процедурата по депортирането му и то бе уредено чрез сложни преговори с Германия. От германските министерства на вътрешните работи и на правосъдието и от офиса на канцлерката Ангела Меркел засега няма коментар къде ще бъде отведен Палий в Германия и какво точно ще се случи с него. Следователи са казвали, че, изглежда, няма достатъчно доказателства той да бъде обвинен във военни престъпления. Самолетът с Палий кацна днес в Дюселдорф, Западна Германия. Представители на местните власти казаха, че бившият надзирател в нацистки концлагер ще бъде настанен в старчески дом, предаде \"Асошиейтед прес\". Последният депортиран от САЩ в Германия нацистки военнопрестъпник бе  Джон Демянюк , също служил като нацистки надзирател, през 2009 г. Демянюк бе осъден през 2011 г. на пет години затвор като съучастник в избиването на 28 000 души и почина 10 месеца по-късно на 91-годишна възраст, очаквайки резултата от обжалването на присъдата. / БТА", "date": "2018.08.21", "title": "САЩ депортираха в Германия заподозрян в нацистки престъпления"}
{"url": "https://www.dnevnik.bg/evropa/2018/08/21/3299483_nov_jivot_pone_za_niakolko_godini_kakvo_razkazvat/", "text": "Старите казармени общежития, разположени край летище Веце близо до границата с Холандия, днес подслоняват над 1400 души от Източна Европа, сред които и стотина български граждани, пристигнали в Германия в търсене на по-добър живот. Всички те работят за холандската посредническа фирма COVA, която е собственост на турската фамилия Алтънташ. \"Баща ми създаде фирмата през 2000 г. с цел да помага на имигранти, дошли тук, за да работят\", разказва настоящият управител Джихан Алтънташ. \"В самото начало се занимавахме единствено с осигуряване на болногледачи и чистачи, но впоследствие бизнесът ни се разшири и днес предлагаме работа също в областта на градинарството, земеделието и логистиката\", разказва Алтънташ. Цели групи от България Първите имигранти, възползвали се от услугите на фирмата, били предимно поляци, но от няколко години насам и много български граждани търсят работа с помощта на COVA. Желаещите са стотици, понякога пристигат дори цели групи с автобуси от България. Повечето идват от Кърджали, Момчилград, Хасково и Пловдив. Научават за услугите на посредническата фирма предимно от познати. Но и покрай усилията на управителя Джихан Алтънташ, който пътува 2-3 пъти в годината до България, за да набира лично работна ръка. През COVA годишно минават над 400 български граждани, като повечето от тях не знаят и дума на чужд език. \"В началото работодателите в Германия и в Холандия не искаха да ги наемат заради езиковата бариера\", обяснява управителят на COVA. \"Днес картината е малко по-различна. Да, повечето не говорят друг език освен майчиния, но междувременно фирмите са наясно, че така стоят нещата с работната ръка, която предлагаме. Пък и вече свикнаха с някои техни странности\", добавя Алтънташ. Под \"майчин език\" той има предвид български, но част от работниците говорят и турски. Колкото до споменатите \"странности\", предприемачът пояснява, че понякога новопристигналите се явявали на работа накичени с бижута и с неподходящо облекло, което нерядко предизвиквало истински културен шок у работодателите. Управителят на COVA споменава и друг проблем: \"Някои българи идват тук с нагласата, че ги очаква лека работа. Поработват един ден, а после два почиват. Тогава фирмите се обръщат към нас с молба за съдействие, а ние като организатори преместваме лицата на други позиции и в други фирми. Ако оплакванията продължат, ги изпращаме обратно в България.\" Около 5 до 10 процента от българските работници биват уволнявани, тъй като не успяват да се справят с изискванията и условията на труд. \"Те не са мързеливи по природа, добри и съвестни работници са, но просто понякога имат нужда от помощ и допълнителни обяснения\", казва Джихан Алтънташ. Мигранти от България, Полша, Румъния, Гърция, Чехия, Турция и Молдова се преселват във Веце, за да започнат нов живот. Още с пристигането си получават трудов договор и подслон. Всички се водят служители на фирмата посредник, която изплаща възнагражденията и определя кой какво и къде ще работи. Повечето задачи са свързани с тежък физически труд, а смените са обикновено по 8-9 часа, с две задължителни почивки от половин час. Някои стават в зори, други работят до късна доба, но за всички има осигурен транспорт до работните им места в Германия или в съседна Холандия. Надниците варират от 5 до 10 евро на час в зависимост от работата. Някои късметлии успяват да изкарат до 1100 евро на месец. За нощувките в общежитията плащат по 10 евро на вечер, които предварително се удържат от заплатата. Живеят по двама в стая, баните и тоалетните са общи. На всеки етаж има по две прилични кухни. По много от прозорците са наредени саксии с цветя, зад някои от сградите се виждат столчета, масички, скари и дори малък басейн. Но повечето от настанените тук работници не изпитват нужда да се \"потопят\" в обществото и остават затворени в социалния кръг, който са си създали зад стените на общежитията. Колкото хора, толкова съдби Такава тенденция се наблюдава и сред българските работници - половината от тях идват в Германия само за 2-3 години. Типичен пример е 50-годишната Станка от Бургас, която работи като чистачка. Мечтата ѝ е да събере пари за къща в България. 56-годишният Джеват от Троян пък е пристигнал тук, за да изкара пари за собствен бизнес у дома. В България работил с керамика, като точар, но безработицата го принудила да си търси късмета другаде. В момента Джеват е силно притеснен, защото предишната фирма, за която работил в Германия, не престанала да го осигурява, когато прекъснал работа по здравословни причини, и продължила да внася пари от негово име. В резултат Джеват дължи над 20 хил. евро и е заплашен от съдебен процес. Както повечето свои сънародници, той също не говори чужд език. Затова разчита на ръководството на COVA да се погрижи за проблема му и да му осигури адвокат. Сред българите в това малко затворено общество се срещат и хора, които са напуснали родината не толкова заради работата и заплащането. 57-годишната Сеферие живее в Германия вече трета година. Решила да замине след смъртта на съпруга си: \"Гробища, гробища... Всеки ден се събуждах и отивах там. Не издържах повече така. Тръгнах не защото нямах пари, напротив, добре си живеех. Просто вече не исках да ходя по гробища. Освен това децата ми са в чужбина, няма какво да правя сама там.\" 41-годишният Пламен от Плевен се установява трайно в Германия, след като се развежда със съпругата си. Пътува зад граница от 2009 насам, но в момента е намерил пристан в холандската фирма, която му осигурява работа като шофьор. Разказва, че в годините на странстване е вършил каква ли не работа, но в крайна сметка е установил едно: \"В живота си съм изкарал повече пари в България, отколкото в чужбина.\" Таня и Стефан са отскоро в Германия. Още не са решили дали искат да останат завинаги в чужбина, но и двамата споделят, че споменът за безперспективността в България е още твърде пресен. Таня е засега безработна, но Стефан и двете им дъщери са част от екипа на спедиторска фирма в Холандия, занимаваща се с доставки на медицинско оборудване. Казват, че за тях работата има \"терапевтичен ефект\": \"Чувстваме се като на курорт, от който банковите ни сметки се пълнят, вместо обратното.\" Таня и Стефан се радват на \"добрите практики, които срещат\" и най-вече на \"светлината в очите\" на техните деца. Голямата им дъщеря София, на 23 години, е впечатлена от доброто отношение на колегите си, гордее се с опита, който трупа зад граница, но категорично заявява, че мечтата ѝ е да се развива в България. А Джеват от Троян с няколко думи обобщава болката на много от сънародниците си: \"Сънищата ни са в България: тук спим, а там сънуваме.\"", "date": "2018.08.21", "title": "Нов живот поне за няколко години: какво разказват българи, работещи в чужбина"}
{"url": "https://www.dnevnik.bg/sport/2018/08/21/3299388_budeshteto_na_monca_vuv_formula_1_e_pod_vupros_zaradi/", "text": "Ръководството на Гран при на Италия във  Формула 1  съобщи, че бъдещото присъствие на страната в шампионата е под въпрос заради спад в продажбата на билети. Президентът на Италианския автомобилен клуб (ACI) Анджело Стики Дамяни призна, че не може да гарантира, че пистата \"Монца\" ще приема състезания и след края на настоящия договор през 2019 г. Подобни проблеми имаше през 2016 г., когато беше постигната договорка за краткосрочен договор. Според Дамяни в момента няма достатъчно висок интерес сред феновете в Италия, а освен това се забелязва спад в продажбата на билети спрямо 2017 г. Гран при на Италия ще се проведе на 2 септември, а седмица по-рано е състезанието на белгийската писта \"Спа\". Преди година Себастиан Фетел беше лидер в шампионата и имаше по-голям интерес сред феновете. Независимо че сега германският ас на \"Ферари\" спечели четири състезания,  той изостава с 24 точки от Люис Хамилтън  преди подновяването на шампионата. \"Бих искал Фетел отново да беше лидер, защото тогава ентусиазмът сред тифозите е много по-голям. Вярно е, че след \"Монца\" от \"Мерцедес\" започнаха щурма си към титлата, но тогава феновете купуваха повече билети\", каза Дамяни пред \"Гадзета дело спорт\". Италианската писта \"Монца\" е сред класическите писти във Формула 1. С изключение на 1980 г. трасето фигурира в календара от самото създаване на шампионата през 1950 г. \"Преди година отчетохме огромна загуба след състезанието, а с оглед на бюджета през 2018 г. сега няма да е по-различно. Ясно е, че положението ни не е много розово в дългосрочен план. ACI направи каквото е нужно, но трябва да се вземат предвид и финансовите резултати\", каза още Дамяни. Скоро \"Монца\" ще отбележи 100 години от първата автомобилна надпревара там (1922 г.), а от Формула 1 имат желание да запазят трасето част от календара. \"Чейз Кери ми каза, че Формула 1 без \"Монца\" е немислима и аз съм съгласен с това. Не бива обаче да пренебрегваме фактите, а те не са оптимистични\", завърши президентът на ACI. Допълнителен отлив на фенове има поради факта, че отборът на \"Ферари\" не е печелил на домашната си писта от 2010 г.", "date": "2018.08.21", "title": "Бъдещето на \"Монца\" във Формула 1 е под въпрос заради спад в продажбата на билети"}
{"url": "https://www.dnevnik.bg/bulgaria/2018/08/21/3299550_sudut_potvurdi_garanciiata_ot_50_hil_lv_na_bencho/", "text": "Районният съд в Бургас потвърди взетата спрямо общинския съветник Бенчо Бенчев мярка за неотклонение \"Парична гаранция\" в размер на 50 000 лв., съобщи пресцентърът на съда. Мярката му беше наложена от прокуратурата, която го обвинява в укривателство на сочения за организатор на престъпна група Димитър Желязков - Очите, и в незаконно притежаване на боеприпаси. Съдът е разгледал незабавно делото по искане на защитата на Бенчев. Това е станало в закрито заседание. Решението е окончателно. Съдебният състав смята за основателно подозрението, че Бенчев е съпричастен към извършване на престъпленията, които са с висока степен на обществена опасност. Според съдебната инстанция размерът от 50 000 лв. не е е прекомерно висок и съответства на имущественото му положение. В съобщението се изтъква, че мярката за неотклонение е сред най-леките, предвидени в законодателството, отчетено е, че Бенчев е неосъждан, развива бизнес, има семейство, че здравословното му състояние е влошено.", "date": "2018.08.21", "title": "Съдът потвърди гаранцията от 50 хил. лв. на Бенчо Бенчев"}
{"url": "https://www.dnevnik.bg/sviat/2018/08/21/3299530_razdelenite_semeistva_phenian_krie_istinata_za/", "text": "От понеделник някои южнокорейци имат шанса най-сетне отново да се видят със своите близки, които живеят в Северна Корея. И това оставя усещане за горчивина у Хуан Ин-чхол, който близо половин век очаква завръщането на баща си, чийто самолет бил отвлечен от Пхенян. Хуан били двегодишен, когато в края на 1969 г. баща му Уон заминал в командировка, от която така и не се върнал. Хуан прекарал живота си в надежда бащата, когото познава само от снимки отпреди повече от петдесет години, да се върне. Десетки южнокорейци преживяват трогателни срещи с членове на семейството си, които живеят в Северна Корея и които не са виждали от Корейската война (1950-1953 г.). Никой от тези хора обаче не е сред хилядите южнокорейци, които според Сеул са били похитени от Пхенян. \"Да видиш тези семейства отново заедно е нещо прекрасно, но никоя от тези организирани срещи не е решение на проблема, казва Хуан. Надявам се и аз да видя отново моя баща. Надявам се той да доживее това.\" Уон бил един от пътниците при вътрешен полет на самолет на авиокомпания \"Къриън еър\", отвлечен през декември 1969 г. от севернокорейски агент. В самолета имало 47 пасажери и четиричленен екипаж. Няколко месеца по-късно 39 души били върнати в Южна Корея, но не и Уон, който работел за южнокорейската телевизия Ем Би Си. Някои пътници казали, че той бил отведен, след като оказвал съпротива по време на сеансите за индоктриниране и поставял под съмнение севернокорейската идеология. \"Същото, което може да е почувствал баща ми\" Всичко, което Хуан знае за баща си, е от разказите на близките му. В началото майка му го уверявала, че татко му работи в САЩ и ще се върне за Коледа. \"Чаках Коледа, но той не си дойде\", спомня си Хуан. Накрая си казал, че баща му ги е изоставил. \"Мислех си, че не ни обича. Бях съсипан.\" Когато бил деветгодишен, неговите чичовци му казали истината. Хуан бил изгубил всякаква надежда, докато през 2000 г. Сеул и Пхенян започнали да организират срещи на  разделени от войната семейства  - като тези от понеделник в севернокорейския планински курорт Кумган. През 2001 г. една от стюардесите от полет HL-5208, Сон Кьон-хи, все още задържана в Северна Корея, успяла да се види с майка си на една от тези срещи. Болката на Хуан станала още по-силна, когато собствената му дъщеричка навършила две години, на колкото бил той, когато бил отвлечен баща му. \"Мисълта, че може да бъда лишен от дъщеря си, беше толкова мъчителна. Почувствах това, което и баща ми може бил е чувствал\", казва той. Пет години по-късно обаче от Червения кръст му съобщили, че не са в състояние да кажат дали баща му е жив. Пхенян почти никога не е признавал извършването на евентуални отвличания, което затруднява усилията за организиране на срещи със семействата. Времето е ограничено Южнокорейското правителство изчислява на близо 4000 гражданите на страната, похитени от Севера след края на Корейската война. Някои изчезнали по време на разходка по плажа, други били рибари, чийто кораб повее не се върнал... Според южнокорейското министерство на националното обединение Северна Корея продължава да държи 516 души, но едва 19 от тях са успели да се срещнат за малко със семействата си. В Южна Корея въпросът за отвличанията не е толкова отразяван от медиите, колкото в Япония, въпреки че числата са несъпоставими. През 2002 г. Северна Корея призна, че е отвлякла 13 японци. Пет месеца по-късно на петима от тях беше разрешено да се върнат в Япония. Пхенян твърди, че останалите осем са мъртви, но не е представил доказателства. Токио смята, че отвлечените са най-малко 17, и подозира, че изчезването на десетки други японски граждани е дело на севернокорейските служби. \"За нас е толкова трудно да се срещнем с близките си, колкото да уловим звезда в небето\", отбелязва Хуан. Той оставил всяка надежда за официална среща и започнал самостоятелно издирване. Дори изгубил работата си при един издател. Хуан е убеден, че баща му е жив, осланяйки се на твърденията на посредник, който му дал сведения, каквито само много близък човек би могъл да има. Не разполагал със снимка, нито имал пряк контакт, а планът му да прехвърли баща си в Китай през 2013 г. не довел до нищо. \"Съставих си списък с причини да продължа и да се откажа\" от издирването. Единственото основание да се откажа са трудностите\", казва Хуан. Времето обаче е ограничено. Ако е жив, баща му ще стане тази година на 81 години. /БТА", "date": "2018.08.21", "title": "Разделените семейства: Пхенян крие истината за отвлечените южнокорейци"}
{"url": "https://www.dnevnik.bg/sviat/2018/08/21/3299549_kitai_naznachi_nov_shef_na_mejdunarodnata_propaganda/", "text": "Обръщайки все по-голямо внимание на своя имидж в чужбина, китайското правителство назначи свой доверен човек от управляващата комунистическа партия за шеф на международната си пропаганда, предаде агенция \"Асошиейтед прес\". 55-годишният Сюй Лин, който досега отговаряше за контрола върху интернет в Китай, ще оглавява усилията по представянето на страната като прогресивна и добронамерена сила в света. Това ще стане в момент, когато Китай е обект на критики поради обвинения в нечестни търговски практики, нарушения на човешките права и милитаризация на спорни острови в Южнокитайско море, отбелязва АП.  Назначението на Сюй за директор на Информационното бюро на Държавния съвет (правителството) бе обявено от официалните медии днес. / БТА", "date": "2018.08.21", "title": "Китай назначи нов шеф на международната пропаганда"}
{"url": "https://www.dnevnik.bg/bulgaria/2018/08/21/3299551_za_da_izbegne_iato_kugar_zakachi_elektroprovod_v/", "text": "Няма пострадали военнослужещи и граждани при инцидент по време на тренировъчен полет днес, 21 август, с вертолет \"Кугар\" от състава на 24-та авиобаза в Крумово, съобщи пресцентърът на Министерството на отбраната.", "date": "2018.08.21", "title": "За да избегне ято, \"Кугар\" закачи електропровод край Крумово"}
{"url": "https://www.dnevnik.bg/sport/2018/08/21/3299554_ludogorec_privleche_jujnoafrikanec_ot_dinamo_bukuresht/", "text": "Седемкратният шампион \"Лудогорец\" осъществи четвърти трансфер за лятото, след като привлече южноафриканеца Мей Махлангу. Футболистът е на 29 години и идва от \"Динамо\" (Букурещ). Той е дефанзивен полузащитник, а параметри по сделката не бяха обявени, нито срока на договора. Според портала transfermarkt.de Махлангу е купен за 500 хиляди евро. \"Мей Махлангу има сериозни успехи в досегашната си кариера. С \"Хелзингборг\" е ставал шампион веднъж и по два пъти е вдигал Купата и Суперкупата на Швеция. Обявен е за играч на 2010-11 в най-високото ниво на шведската лига \"Алсвенскан\". За националния отбор на Южна Африка има 19 мача и два гола. От септември 2016 г. е в \"Динамо\" (Букурещ), като за румънския отбор е записал 70 мача и 3 гола\", съобщи сайтът на шампионите. Според Wikipedia Махлангу е бил изхвърлен от националния отбор на Южна Африка, след като отказва да се присъедини към състава за квалификациите за Купата на африканските нации 2015. Тогава той не се отзовава за двубоите с Нигерия и Судан, изтъквайки като причина умора. От \"Лудогорец\" не могат да ползват халфа в мача срещу \"Торпедо\" (Кутаиси) в четвъртък от Лига Европа. Шампионите съобщиха, че Махлангу ще бъде на линия за тренировките на тима в петък. Дотук през лятото тимът привлече Антон Недялков (\"ФК Далас\"), Димо Бакалов (\"Локомотив\" Пд) и Драгош Григоре (\"Ал Салия\").", "date": "2018.08.21", "title": "\"Лудогорец\" привлече южноафриканец от \"Динамо\" (Букурещ)"}
{"url": "https://www.dnevnik.bg/sport/2018/08/21/3299560_levski_vze_pod_naem_half_ot_riga_za_shest_meseca/", "text": "Естонецът Богдан Вашчук ще играе до края на годината като преотстъпен в \"Левски\" от \"Рига\", съобщиха от синия клуб. Халфът беше част от състава на латвийците в  мачовете с ЦСКА в Лига Европа , а сега се завръща в България. Привличането на 22-годишния Вашчук е мярка след пропадналия трансфер на  капитана на \"Берое\" Мартин Райнов . През миналата седмица \"Левски\" се раздели и с  Жорди Гомес , като търсеше играч в средата на терена. Вашчук е част от \"Рига\" от 2016 г. като има 44 мача и 12 гола в този период. През 2017 г. естонецът работи с настоящия треньор на \"Левски\" Славиша Стоянович. Преди това халфът играе в \"Талин\" (13 мача и три гола), а също така е бил част от школата на английския \"Рединг\". \"Знам, че идвам в най-големия клуб в България. Надявам се да вкарам много голове на този стадион. Когато разбрах, че ме искат реших да дойда буквално за няколко минути. \"Левски\" е известен клуб\", каза Вашчук. Той ще бъде преотстъпен до края на 2018 г., като в споразумението между \"Левски\" и \"Рига\" има опция за постоянно откупуване. \"Помня само с добро съвместната ми работа с треньора Стоянович и нямам търпение да работим отново\", каза още халфът. Той стана известен след мачовете на ЦСКА с \"Рига\", след като се сби с  Николай Бодуров и Кристиян Малинов  след реванша в Латвия. След този двубой двамата футболисти на ЦСКА бяха наказани за по три срещи в европейските турнири.", "date": "2018.08.21", "title": "\"Левски\" взе под наем халф от \"Рига\" за шест месеца"}
{"url": "https://www.dnevnik.bg/photos/2018/08/21/3299472_fotogaleriia_svetovnite_snimki_na_denia_-_21_avgust/", "text": "Мъжкият тапир на име Вале от красноярския зоопарк \"Роев ручей\" търси прохлада от днешната 30-градусова жега в Сибир.", "date": "2018.08.21", "title": "Фотогалерия: Световните снимки на деня - 21 август"}
{"url": "https://www.dnevnik.bg/sport/2018/08/21/3299564_viktoriia_tomova_i_elica_kostova_otpadnaha_v/", "text": "Българските тенисистки Виктория Томова и Елица Костова не успяха да прескочат първия кръг в квалификациите на US Open и напуснаха надпреварата. Двете най-високо класирани българки в ранглистата на WTA отстъпиха съответно на Антония Лотнер и Фиона Феро. Костова, която е №183 в света, взе сет на французойката Феро и се бореше здраво, но не издържа. Двубоят продължи час и 53 минути, а след 1:6, 5:7, 4:6 28-годишната българка отстъпи на №130 в света, която е на 21 години. Първият сет не се разви никак добре за Костова, която допусна ранен пробив за 1:3, след което не успя да вземе нито един гейм повече. Във втората част имаше множество обрати, но все пак българката показа по-здрави нерви и се наложи със 7:5. В решителният трети сет имаше общо пет пробива, но французойката взе подаването на Костова в деветия гейм, което се оказа решаващо. Костова не успя да повтори класирането си от 2016 г., когато стигна третия кръг на квалификациите. До момента българската тенисистка няма влизане в основната схема на турнир от Големия шлем. Успех нямаше и първата ракета на България при дамите Виктория Томова. Българката, която беше поставена под №28 в пресявките издържа на корта само 59 минути срещу германката Антония Лотнер – 1:6, 1:6. Представителката на Германия, която е на 26 години се справи експресно с 23-годишната Томова, независимо че е по-назад от нея в световната ранглиста (151 срещу 139-о място). Лотнер взе първата част само за 29 минути, като за отрицателно време поведе с 5:0 преди да даде един гейм на Томова. Последва нова серия от четири поредни гейма, за да може германката да поведе с 3:0 във втория сет. Тогава Томова реализира пробив, но той беше върнат мигновено, което окончателно пречупи съпротивата на българката. В последните две години Томова стигаше третия кръг на квалификациите в Ню Йорк. В предишния турнир от Големия шлем – \"Уимбълдън\" тя влезе в основната схема,  където загуби във втори кръг от Серена Уилямс. През 2018 г. Томова имаше още едно влизане в основната схема – Australian Open, където загуби в първия си мач.", "date": "2018.08.21", "title": "Виктория Томова и Елица Костова отпаднаха в квалификациите на US Open"}
{"url": "https://www.dnevnik.bg/sviat/2018/08/21/3299577_advokatut_na_trump_se_prizna_za_vinoven_za_niakolko/", "text": "Майкъл Коен, бившият адвокат на президента Доналд Тръмп, е постигнал споразумение с федералните прокурори, съгласно което признава вината си за 8 случая на нарушаване правилата за финансиране на политически кампании, банкова измама и неплащане на данъци. Сделката, засягаща злоупотреби с общо 4.5 милиона долара, включва и лишаване от свобода за срок до 5 години и 3 месеца. Сензацията е, че на практика престъпник, признал вината си, посочва, че част от извършеното е било \"в координация и по нареждане на кандидат за федерален изборен пост\", под което всички припознават Доналд Тръмп. Иначе казано, президентът на Съединените щати, е посочен като съучастник във федерално престъпление. Става дума за случай, при който Коен е платил от лични средства на две жени да си мълчат за връзки с кандидата за президент. През 2017 г. той е поискал направените разходи да му бъдат възстановени от кампанията на Тръмп, като ги е представил за консултантски услуги, каквито реално не е извършвал. Според американския закон трябва да се декларират всички дарения за кампания, дадени, за да повлияят на резултата от изборите. Плащане, целящо за запуши устата на обвинител за любовна афера точно преди изборите, би могло да се изтълкува като вноска към предизборната кампания. Новината съвпадна със съобщение от друго важно дело - това срещу Пол Манафорт, бившият председател на кампанията на Тръмп, че съдебните заседатели са постигнали споразумение за 8 от 18-те повдигнати му обвинения, включващи прикриване на лични доходи от десетки милиони долари. След 4 дни обсъждане съдебните заседатели го обявиха за виновен за две от деветти обвинения в банкови измами, за всичките пет обвинения в данъчни измами и за едно от четирите обвинения в прикриване на данъчни сметки зад граница. Общият брой години затвор, които се полагат по тези престъпления, надхвърля 80 години, което означава, че 69-годишният Манафорт ще лежи доживот. Съдията реши, че по останалите 10 обвинения няма смисъл да се продължи с обсъжданията на съдебните заседатели. Майкъл Коен е човекът, който 10 години бе един от най-близките хора на Тръмп, водеше бизнеса на фамилията в Trump Organization и заема поста зам.-председател по финансовите въпроси на Националния комитет на Републиканската партия. Наричат го \"питбула на Тръмп\", а той самият е казвал, че е готов с гърдите си да спре куршум, предназначен за началника му. Признаването на вина увеличава правните рискове за президента, защото Коен би могъл да предостави важна информация на специалния прокурор Робърт Мюлър в разследването на руската намеса в американдките избори и дали е имало някаква координация между кампанията на Тръмп и Москва. Но според Си Ен Ен и \"Ню Йорк таймс\" сделката не предвижда съгласие за сътрудничество с федералните власти. Това е необичайно, но не изключва в бъдеще той да проговори, коментира Пийт Бхарара, бивш федерален прокурор за Южен Манхатън. Интересът на екипа на Мюлър не е толкова към факта, че Коен е платил на бившата порноактриса Сторми Даниелс да си мълчи за предполагаема сексуална връзка с Тръмп, а към подозренията, че през късното лято на 2016 г. се е срещал в Прага с представители на Кремъл. Коен отрича да е ходил някога в Чехия.", "date": "2018.08.21", "title": "Адвокатът на Тръмп се призна за виновен за финансови престъпления със знанието на президента"}
